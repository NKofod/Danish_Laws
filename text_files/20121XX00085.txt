Skriftlig fremsættelse (25. oktober 2012) Børne- og undervisningsministeren: (Christine Antorini):
 Herved tillader jeg mig for Folketinget at fremsætte:
Forslag til lov om ændring af dagtilbudsloven (Ophævelse af kommunal pligt til at udarbejde en plan for sprogvurdering m.v.) (Lovforslag nr.
L 43).
Der stilles forslag om, at kommunalbestyrelsens pligt til at udarbejde og offentliggøre en plan for kommunens mål og rammer for arbejdet med sprogvurdering og sprogstimulering ophæves.
Der ændres ikke ved kommunernes forpligtelse i forhold til at sprogvurdere og sprogstimulere børn i 3-års alderen.
Forslaget indgår som en del af moderniseringsaftalen, jf. aftalen mellem regeringen og KL om kommunernes økonomi for 2013. Målet med aftalen er en modernisering af den kommunale opgaveløsning ved at prioritere kerneopgaverne i den offentlige velfærd samt understøtte en bedre ressourceudnyttelse i opgaveløsningen.
Med lovforslaget frigøres ressourcer til at forbedre den borgernære service i overensstemmelse med de lokale behov.
De frigjorte ressourcer forbliver i kommunerne.
 Det foreslås, at loven træder i kraft den 1. januar 2013.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Folketingets velvillige behandling.
