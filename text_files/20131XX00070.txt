Skriftlig fremsættelse (9. oktober 2013) Ministeren for by, bolig og landdistrikter (Carsten Hansen):
 Herved tillader jeg mig for Folketinget at fremsætte:
Forslag til lov om sommerhuse på fremmed grund (Lovforslag nr.
L 34).
 Lovforslaget er udarbejdet med afsæt i den gældende erhvervslejelov og regulerer forholdet imellem ejeren (udlejeren) af grunden og lejeren, når lejeren har opført et sommerhus på grunden, og indeholder følgende elementer:
1) Når lejeren har opført sommerhuset på grunden, gælder loven for lejeforholdet.
Det er den oprindeligt aftalte leje, der fortsat er gældende.
Det følger af loven, at det kan aftales, at lejen kan reguleres årligt med udviklingen i nettoprisindekset.
Endvidere kan hver af parterne 5 år efter lejefastsættelsen eller seneste tilpasning forlange lejen reguleret (tilpasset) til den aktuelle markedsleje.
For eksisterende lejeaftaler får loven virkning ved genforhandling.
 2) Ved genudlejning til nuværende lejer (genforhandling) eller til en ny lejer kan der ikke aftales en leje, som væsentligt overstiger markedslejen for grunden.
3) Hvis lejeren ønsker at afhænde sommerhuset, kan lejeren indsætte en anden lejer i sit sted.
Udlejeren er forpligtet til at fortsætte lejeforholdet med den ny lejer på uændrede vilkår.
4) Lejeren kan frit opsige lejeforholdet med 6 måneders opsigelsesfrist.
Udlejeren har ikke en tilsvarende adgang til at opsige lejeaftalen.
 Lovforslaget har ikke økonomiske konsekvenser for det offentlige.
 Forslaget indeholder ikke EU-retlige aspekter.
 Det foreslås, at lovforslaget træder i kraft den 1. januar 2014.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
