Bekendtgørelse om opgørelse af  

 moms i forbindelse med byfornyelsesaktiviteter I medfør af § 8 stk. 3, § 91, stk. 5,  

 § 123 og § 129 i lov om byfornyelse, jf. lovbekendtgørelse  

 nr. 800 af 10. november 1998 som senest ændret ved lov nr. 279 af 12.  

 maj 1999, fastsættes:
 § 1. Refusionsberettigede udgifter efter lov om  

 byfornyelse, som afholdes af kommunen, skal anmeldes til refusion eksklusive  

 den faktisk afholdte moms.
 § 2. For ombygning og nedrivning af ejendomme, der  

 ejes af andre end en kommune, samt for nybyggeri, opgøres  

 støttegrundlaget inklusive den faktisk afholdte moms.
 § 3. For ombygning af kommunale beboelsesejendomme  

 og ejendomme, som kommunen råder over med henblik på ombygning,  

 opgøres ombygningsudgifterne inklusive moms ved låne- og  

 støtteudmålingen, uanset at kommunen har fået refunderet  

 momsen i gennemførelsesfasen, jf. dog §§ 4 - 5.
 Stk. 2. Afhændes ejendommen i forbindelse med den  

 endelige låneoptagelse, tilbagebetales den refunderede moms til den  

 kommunale momsudligningsordning.
 § 4. I kommunalt ejede ejendomme, hvor  

 ombygningstabet, jf. lov om byfornyelse § 59, stk. 2, overstiger  

 den refunderede moms, og hvor der ikke senest ved kommunalbestyrelsens  

 godkendelse af byggeregnskabet er indgået aftale om salg af ejendommen,  

 optager kommunen i et realkreditinstitut et særskilt  

 realkreditlån, jf. § 62, stk. 1 og 2 i lov om byfornyelse, til  

 finansiering af forskellen mellem ombygningstabet og den refunderede  

 moms.
Stk. 2. Kommunalbestyrelsen skal endvidere indhente et  

 lånetilbud på et realkreditlån på et beløb,  

 der inklusive omkostninger svarer til den refunderede moms af hele  

 ombygningsudgiften.
Kommunalbestyrelsen skal stille krav om, at  

 realkreditinstituttet i lånetilbuddet forpligter sig til at udbetale  

 lånet, såfremt ejendommen afhændes med en overtagelsesdag,  

 der ligger senest 5 år efter kommunalbestyrelsens godkendelse af  

 ombygningsregnskabet.
 Stk. 3. Sælges ejendommen inden for den i stk. 2 omtalte  

 frist, skal kommunalbestyrelsen optage det lån, der er tilbudt efter  

 stk. 2. Nettoprovenuet af lånet skal med virkning fra  

 overtagelsesdagen indbetales til den kommunale momsudligningsordning.
 Stk. 4. Ejer kommunen fortsat ejendommen efter udløbet  

 af den i stk. 2 omtalte frist, kan kommunalbestyrelsen ikke benytte det  

 lånetilbud, der er nævnt i samme stykke.
 Stk. 5. Såfremt kommunalbestyrelsen på  

 låneoptagelsestidspunktet med sikkerhed ved, at ejendommen vil forblive  

 i kommunalt eje, reduceres ombygningstabet umiddelbart med den refunderede  

 moms.
 § 5. I kommunalt ejede ejendomme, hvor  

 ombygningstabet, jf. lov om byfornyelse § 59, stk. 2, er mindre end  

 den refunderede moms, og hvor der ikke senest ved kommunalbestyrelsens  

 godkendelse af ombygningsregnskabet er indgået aftale om salg af  

 ejendommen, skal kommunalbestyrelsen i et realkreditinstitut indhente et  

 tilbud på et særskilt realkreditlån på et  

 beløb, der inklusive omkostninger svarer til ombygningstabet.
 Stk. 2. Kommunalbestyrelsen skal stille krav om, at  

 realkreditinstituttet i lånetilbuddet forpligter sig til at udbetale  

 lånet, såfremt ejendommen afhændes senest 5 år efter  

 kommunalbestyrelsens godkendelse af ombygningsregnskabet.
 Stk. 3. Forskellen mellem den refunderede moms og  

 ombygningstabet skal umiddelbart indbetales til den kommunale  

 momsudligningsordning.
 Stk. 4. Sælges ejendommen senest 5 år efter  

 kommunalbestyrelsens godkendelse af ombygningsregnskabet, skal  

 kommunalbestyrelsen optage det lån, der er tilbudt efter stk. 1.  

 Nettoprovenuet af lånet skal med virkning fra overtagelsesdagen  

 indbetales til den kommunale momsudligningsordning.
 Stk. 5. Ejer kommunen fortsat ejendommen efter udløbet  

 af den i stk. 4 nævnte 5 års-periode, kan  

 kommunalbestyrelsen ikke benytte det i stk. 1 nævnte  

 lånetilbud.
 Stk. 6. Såfremt kommunalbestyrelsen på  

 låneoptagelsestidspunktet med sikkerhed ved, at ejendommen vil forblive  

 i kommunalt eje, skal kommunalbestyrelsen ikke indhente lånetilbud  

 vedrørende finansiering af ombygningstabet.
 § 6. Áconto hjemtagelse af  

 realkreditlån til finansiering af ombygningstab i ejendomme som  

 nævnt i § 3 kan kun foretages inden for højst 80 pct. af  

 tilsagnet om ydelsesstøtte til ombygningstab eksklusive den  

 refunderede moms på de afholdte udgifter vedrørende hele  

 ombygningen.
 § 7. For nedrivning af kommunalt ejede ejendomme  

 opgøres nedrivningsudgifterne eksklusive moms ved låne- og  

 støtteudmålingen.
 § 8. Kommunens investeringsramme til byfornyelse  

 belastes således:
 1)	Refusionsberettigede udgifter, jf. § 87 i lov om byfornyelse,  

 belaster rammen med de faktisk afholdte udgifter eksklusive moms.
 2)	De støtteberettigede ombygnings- og nedrivningsarbejder  

 belaster rammen med de faktisk afholdte udgifter inklusive moms, uanset om  

 kommunen i gennemførelsesfasen har fået refunderet momsen via  

 den kommunale momsudligningsordning.
 § 9. Bekendtgørelsen træder i kraft  

 den 1. juli 1999.
 Stk. 2. Bekendtgørelsen har virkning for  

 beslutninger, hvortil kommunalbestyrelsen hjemtager bindende tilsagnsramme om  

 offentlig støtte efter den 30. juni 1999.
 Stk. 3. For beslutninger, hvortil der er meddelt  

 kommunalbestyrelsen bindende tilsagnsramme før den 1. juli 1999,  

 finansieres ombygningstab efter kommunalbestyrelsens valg med indekslån  

 (IS35) efter de hidtil gældende regler eller med de i lov om  

 byfornyelse § 62, stk. 1 og 2 omtalte realkreditlån.
Stk. 4. Efter den 31. december 2001 kan lån som  

 nævnt i stk. 3 alene finansieres med lån som omtalt i § 62, stk.  

 1 og 2 i lov om byfornyelse.
Hjemtagne tilbud på indekslån, jf. §  

 4, stk. 2 og § 5, stk. 1, i den i stk. 5 nævnte bekendtgørelse,  

 konverteres i overensstemmelse hermed.
 Stk. 5. Bekendtgørelse nr. 930 af 15. december 1998 om  

 opgørelse af moms i forbindelse med byfornyelsesaktiviteter  

 ophæves med virkning fra den i stk. 1, nævnte dato.
