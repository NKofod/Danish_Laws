 Samværsret, som omtalt i bistandslovens § 46 b, stk. 1, 2. pkt., havde  

 alene relation til den af forældrene, som ikke havde forældremyndighed over  

 det eller de pågældende barn/børn.
 M, der havde del i forældremyndigheden, var herefter ikke berettiget  

 til hjælp til transportudgifter i forbindelse med samvær med børnene.
 REDEGØRELSE FOR SAGEN:
 En 38-årig ugift mand M havde to børn, der begge boede hos deres moder.
 M havde del i forældremyndigheden over børnene i henhold til  

 myndighedslovens § 9.
 M søgte om hjælp til transportudgifter i forbindelse med samvær med  

 børnene.
 AFGØRELSEN, DER KLAGES OVER:
 Amtsankenævnet fandt ikke M omfattet af hjælpemulighederne i  

 bistandslovens § 46 b, stk. 1, 2. pkt., for så vidt angår udgiften i  

 forbindelse med samvær med børnene, da denne bestemmelse alene omfatter  

 samvær i henhold til resolution herom, dvs. i situationer hvor  

 forældremyndigheden er hos en af forældrene.
 KLAGEN TIL ANKESTYRELSEN:
 Afgørelsen blev anket af M.
 Antaget til principiel behandling:
 Sagen blev antaget til principiel behandling med henblik på afklaring af  

 anvendelsesområdet for bistandslovens § 46 b, stk. 1, 2. pkt.
 LOVGRUNDLAG:
 Bistandslovens § 46 b, stk. 1, 2. pkt.
 Socialministeriets vejledning af 5. marts 1987 om kontanthjælp efter  

 bistandsloven, pkt. 27.
 Efter myndighedslovens § 9 kan forældre, der ikke er gift med hinanden  

 eller er separerede, med statsamtets godkendelse aftale, at de skal have  

 fælles forældremyndighed.
 Efter samme lovs § 23 søges barnets forbindelse med begge forældre bevaret  

 ved, at den, der ikke har del i forældremyndigheden, har ret til samvær med  

 barnet.
 ANKESTYRELSENS AFGØRELSE:
 Den samværsret, der omtales i bistandslovens § 46 b, stk. 1, 2. pkt.,  

 fandtes alene at have relation til den af forældrene, som ikke har  

 forældremyndighed over det eller de pågældende barn/børn.
 Ankestyrelsen lagde herved især vægt på ordlyden af myndighedslovens § 23.
 Ankestyrelsen tiltrådte således amtsankenævnets afgørelse.
