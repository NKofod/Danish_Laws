 Ankestyrelsen har behandlet 3 sager om tildeling af kontanthjælp til  

 ægtepar efter de regler, der trådte i kraft pr. 1. juli 1987.
 Alle 3 sager drejede sig helt eller delvis om, hvorvidt begge  

 ægtefæller kunne siges at have udnyttet deres arbejdsmuligheder, jf.
 bistandslovens § 40.
 Den 1. sag drejede sig om et ægtepar, der indtil den 1. juli 1987  

 havde modtaget hjælp efter bistandslovens § 43. Hustruen havde ikke stået til  

 rådighed for arbejdsmarkedet siden 1984.
Ankestyrelsen fandt, at udmåling af kontanthjælp efter bistandslovens  

 § 37 for tiden efter den 1. juli 1987 skulle foretages med udgangspunkt i 2 x  

 dagpengemaksimum efter skat.
Der kunne dog ikke udbetales parret  

 kontanthjælp, da den ene ægtefælle havde afslået et arbejdstilbud om  

 beskæftigelsesarbejde, som stadig stod åbent.
Den 2. sag drejede sig om en efterlønsmodtager M, der i 10 år havde  

 boet hos en søn og svigerdatter.
I 1986 giftede han sig med en ung udenlandsk  

 kvinde, der herefter kom til Danmark.
Hustruen H blev gravid, og parret søgte  

 kort før den forventede nedkomst om kontanthjælp og hjælp til etablering.
 Ankestyrelsen fandt ikke M berettiget til at få suppleret sin efterløn  

 med hjælp efter bistandslovens § 37. Ankestyrelsen lagde vægt på, at M modtog  

 efterløn, sammenholdt med at hans ægtefælle ikke efter ankomsten til Danmark  

 havde søgt at opnå tilknytning til arbejdsmarkedet, jf. bistandslovens § 40.
 Ankestyrelsen fandt ikke, at M havde været udsat for en ændring i sine  

 forhold, der kunne begrunde hjælp til etablering i henhold til bistandslovens  

 § 46.
 Den 3. sag drejede sig om M og H, der havde indgået ægteskab i 1981.
H havde været hjemmearbejdende siden ægteskabets indgåelse.
M modtog  

 kontanthjælp i form af supplement til sygedagpenge.
I september 1987 ophørte  

 retten til dagpenge på grund af varighedsbegrænsningen.
Kort efter blev M  

 optaget på revalideringsinstitution, hvor han blev aflønnet med  

 garantilønnen.
Ankestyrelsen fandt, at M ikke var berettiget til supplerende hjælp  

 efter bistandslovens § 37 til sin lønindtægt.
Ankestyrelsen lagde vægt på, at  

 M's ægtefælle ikke havde haft tilknytning til arbejdsmarkedet siden 1981 og  

 således ikke opfyldte kravet i bistandslovens § 40 om, at ydelse af hjælp  

 forudsætter, at begge ægtefæller har udnyttet deres arbejdsmuligheder.
 REDEGØRELSE FOR DE ENKELTE SAGER:
 1. J.nr. 20796-87.
 REDEGØRELSE FOR SAGEN:
Sagen drejede sig om ægteparret M og H med 3 hjemmeboende børn under 18 år.
Begge ægtefæller modtog kontanthjælp på grund af arbejdsløshed.
H havde  

 dog ikke stået til rådighed for arbejdsmarkedet siden 1984.
Indtil den 1. juli 1987 fik familien varig hjælp i henhold til dagældende  

 § 43 i bistandsloven.
Med virkning fra den 1. juli 1987 foretoges en ny  

 beregning af hjælpen som følge af ændring af bistandslovens regler om  

 kontanthjælp.
Hjælpen blev udmålt til 9.316 kr. månedlig, men socialudvalget  

 begrænsede hjælpens størrelse til 6.675 kr., svarende til et dagpengebeløb  

 minus 2 personfradrag.
 I forbindelse med nedsættelsen af hjælpen meddelte H, at hun var villig  

 til at stå til rådighed for arbejdsmarkedet, og hun fik tilbudt  

 beskæftigelsesarbejde med rengøring af pensionisthaver.
 Inden hun skulle begynde at arbejde, meddelte hun, at hun alligevel ikke  

 ønskede at påtage sig beskæftigelse.
 M indbragte sagen for amtsankenævnet.
 AFGØRELSEN, DER KLAGES OVER:
 Amtsankenævnet fandt, at der efter bistandslovens regler om kontanthjælp  

 ikke var hjemmel til at begrænse hjælpen, sådan som det sociale udvalg  

 besluttede, da den udmålte hjælp ikke oversteg 2 gange dagpengemaksimum, jf.  

 bistandslovens § 37, stk. 5.
 Amtsankenævnet fandt imidlertid, at der ikke kunne udbetales familien  

 kontanthjælp, så længe et arbejdstilbud om beskæftigelsesarbejde stod åbent  

 for H.
 KLAGEN TIL ANKESTYRELSEN:
 Afgørelsen blev anket af M.
 LOVGRUNDLAG:
 Bistandslovens § 37 og § 40.
 ANKESTYRELSENS AFGØRELSE:
 Ankestyrelsen finder, at der ved udmålingen af hjælpen efter  

 bistandslovens § 37 skal tages udgangspunkt i 2 x dagpengemaksimum efter  

 skat.
 Der kan imidlertid ikke udbetales M og hans familie kontanthjælp, så længe  

 arbejdstilbuddet om beskæftigelsesarbejde står åbent for M's ægtefælle, jf.  

 bistandslovens § 40.
 Ankestyrelsen tiltræder således amtsankenævnets afgørelse.
 2. J.NR. 20269-88.
 REDEGØRELSE FOR SAGEN:
Sagen drejede sig om en efterlønsmodtager M, der i 10 år havde boet hos en  

 søn og svigerdatter.
I december 1986 indgik han ægteskab med en ung  

 udenlandsk kvinde H, der herefter kom til Danmark.
 I marts 1987 søgte han om hjælp i henhold til bistandslovens § 37.
Socialforvaltningen gav afslag på ansøgningen under henvisning til, at  

 ægteparret ikke havde været udsat for en social begivenhed med deraf følgende  

 indtægtstab.
Der henvistes endvidere til, at M havde forsørgelsespligt  

 overfor hustruen.
 Den 8. oktober 1987 søgte ægteparret igen om økonomisk hjælp.
 Hustruen var gravid og forventede fødsel sidst i december måned.
 Parret søgte endvidere om etableringshjælp.
Socialforvaltningen gav afslag på ansøgningen.
Forvaltningen begrundede  

 afslaget med, at M som efterlønsmodtager ikke var berettiget til supplement  

 efter bistandslovens § 37. Da der ikke var sket nogen social begivenhed  

 udover giftermålet, kunne forvaltningen ikke bevilge økonomisk hjælp efter  

 bistandslovens § 46 til etablering.
 Afgørelsen blev anket af M.
 AFGØRELSEN DER KLAGES OVER:
 Amtsankenævnet fandt, at der på grund af H's graviditet var indtrådt en  

 social begivenhed, der berettigede M til at få udmålt hjælp i medfør af  

 bistandslovens § 37, stk. 1, med udgangspunkt i 2 x dagpengemaksimum.
 Amtsankenævnet fandt endvidere, at M var berettiget til etableringshjælp i  

 medfør af bistandslovens § 46.
 En forudsætning for løbende hjælp med udgangspunkt i 2 x dagpengemaksimum  

 var dog, at H efter barselsorlov stillede sig til rådighed for  

 arbejdsmarkedet.
 Den udmålte hjælp skulle tidligst kunne udbetales fra det tidspunkt, hvor  

 H påbegyndte sin barselsorlov.
 KLAGEN TIL ANKESTYRELSEN:
Afgørelsen blev anket af det sociale udvalg, som bl.a. anførte, at H var  

 helt uden tilknytning til arbejdsmarkedet.
Hun opfyldte derfor ikke  

 betingelsen i bistandslovens § 40, hvorfor der ikke kunne udbetales hjælp i  

 henhold til bistandslovens § 37, stk. 1.
Det sociale udvalg anførte endvidere, at efter afsnit 2, pkt. h, i Socialministeriets vejledning af 5. marts 1987 om kontanthjælp kan hjælp i  

 henhold til bistandslovens § 37 som hovedregel ikke komme på tale til  

 pensionister og efterlønsmodtagere, da de ikke står til rådighed for  

 arbejdsmarkedet i det omfang, der kræves efter bistandslovens § 40.
 Endelig anførte det sociale udvalg, at der ikke kunne ydes  

 etableringshjælp til et ægtepar, hvor forsørgeren havde haft mindst 10 års  

 arbejdsindtægt her i landet.
 LOVGRUNDLAG:
 Bistandslovens § 37, § 40 og § 46.
 Socialministeriets vejledning af 5. marts 1987 om kontanthjælp efter  

 bistandsloven, pkt. h.
 ANKESTYRELSENS AFGØRELSE:
 Ankestyrelsen finder ikke, at M har været berettiget til supplerende hjælp  

 i henhold til bistandslovens § 37 til sin efterløn.
 Ankestyrelsen har ved denne afgørelse lagt vægt på, at han modtager  

 efterløn, sammenholdt med at hans ægtefælle ikke efter ankomsten til Danmark  

 har søgt at opnå tilknytning til arbejdsmarkedet, jf.
 bistandslovens § 40.
 Ankestyrelsen finder endvidere ikke, at M har været udsat for en ændring i  

 sine forhold, der kan begrunde hjælp til etablering i henhold til  

 bistandslovens § 46.
 Det tilføjes, at den hjælp, der er ydet i henhold til amtsankenævnets  

 afgørelse, ikke kan kræves tilbagebetalt.
 Ankestyrelsen ændrer således amtsankenævnets afgørelse.
 3. J.NR. 21145-87.
 REDEGØRELSE FOR SAGEN:
 Sagen drejede sig om M og H, der indgik ægteskab i 1981. H havde været  

 hjemmearbejdende siden ægteskabets indgåelse og havde forud herfor kun haft  

 svag tilknytning til arbejdsmarkedet.
 Der var 2 børn i ægteskabet.
M modtog sygedagpenge på grund af dårlig ryg.
Indtil 1. juli 1987 modtog  

 han supplerende hjælp i henhold til bistandslovens § 37, stk. 1. Hjælpen, der  

 var begrænset af et dagpengemaksimum med to personfradrag, var udmålt til  

 6.470 kr. om måneden.
Fra den 1.
 juli 1987, hvor de ændrede regler om kontanthjælp trådte i kraft, blev  

 hjælpen udmålt til 9.110 kr. om måneden.
M's ret til sygedagpenge ophørte den 1. september 1987 på grund af  

 varighedsbegrænsningen.
Den 23. september 1987 begyndte han på en  

 revalideringsinstitution, hvor han havde en lønindtægt på 6.400 kr. netto om  

 måneden, svarende til garantilønnen.
 Det sociale udvalg gav afslag på fortsat supplerende økonomisk hjælp under  

 henvisning til, at betingelserne for at yde kontanthjælp var bortfaldet, da  

 denne alene var ydet på grund af M's sygdom.
 Afgørelsen blev anket af M.
 AFGØRELSEN, DER KLAGES OVER:
 Amtsankenævnet pålagde socialudvalget at yde M supplerende økonomisk hjælp  

 efter bistandslovens § 37 med fradrag af lønindtægten.
 Amtsankenævnet lagde herved til grund, at både M og H opfyldte  

 betingelserne i bistandslovens § 40 om udnyttelse af arbejdsmuligheder.
 KLAGEN TIL ANKESTYRELSEN:
 Afgørelsen blev anket af det sociale udvalg, som anførte, at  

 amtsankenævnet havde lagt til grund, at både M og H opfyldte betingelserne i  

 bistandslovens § 40, hvilket ikke i sig selv begrundede hjælp, da der ikke  

 var sket ændringer i hustruens forhold.
 SUPPLERENDE OPLYSNINGER EFTER ANKEN:
 Amtsankenævnet bemærkede efterfølgende, at H's arbejdsløshed pr. 1.
juli 1987 havde medført en lønkompensation for hende på forskellen mellem  

 den udbetalte hjælp efter bistandsloven (2 x dagpengemaksimum) og M's  

 hidtidige og fremtidige lønniveau.
Ved M's optagelse på  

 revalideringsinstitution fik familien derfor et indtægtstab, der var  

 begrundet i H's arbejdsløshed.
Det var således H's fortsatte arbejdsløshed,  

 der havde begrundet pålægget om udbetaling af supplement til familien.
 LOVGRUNDLAG:
 Bistandslovens § 37 og § 40.
 ANKESTYRELSENS AFGØRELSE:
 Ankestyrelsen finder, at M ikke har været berettiget til at modtage  

 supplerende hjælp efter bistandslovens § 37 til sin lønindtægt.
 Ankestyrelsen har ved denne afgørelse lagt vægt på, at M's ægtefælle ikke  

 har haft tilknytning til arbejdsmarkedet siden 1981 og således ikke opfylder  

 kravet i bistandslovens § 40 om, at ydelse af hjælp forudsætter, at begge  

 ægtefæller har udnyttet deres arbejdsmuligheder.
 Ankestyrelsen ændrer således amtsankenævnets afgørelse.
 Den hjælp, der er ydet i overensstemmelse med amtsankenævnets afgørelse  

 kan ikke kræves tilbagebetalt.
