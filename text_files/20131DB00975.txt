Betænkning afgivet af Miljøudvalget den 4. juni 2014 Betænkning over Forslag til folketingsbeslutning om økonomisk hjælp til særlig trængte grundejere i forbindelse med kommunalt påbud om kloakforbedringer og kloaktilslutning [af Charlotte Dyremose (KF) m.fl.]:
1. Udvalgsarbejdet Beslutningsforslaget blev fremsat den 8. april 2014 og var til 1. behandling den 26. maj 2014. Beslutningsforslaget blev efter 1. behandling henvist til behandling i Miljøudvalget.
Møder Udvalget har behandlet beslutningsforslaget i 1 møde.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Dansk Miljøteknologi og Heine Refsing, Jelling.
 Miljøministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 8 spørgsmål til miljøministeren til skriftlig besvarelse, som denne har besvaret.
2. Udtalelse fra miljøministeren Miljøministeren har over for udvalget oplyst følgende:
 »Regeringen er meget optaget af situationen for de grundejere, der har vanskeligt ved at betale for de spildevandstiltag, såsom spildevandsrensning i det åbne land, som kommunerne vurderer, er nødvendige.
Regeringen vil inden udgangen af august 2014 fremlægge et konkret forslag til løsning på problemstillingen for de mest trængte borgere, der modtager påbud om forbedret spildevandsrensning i det åbne land.
I forlængelse heraf vil partierne blive inviteret til en drøftelse.
 Regeringen ønsker en løsning, som sikrer, at de miljømæssige målsætninger for vandløb og søer bliver opfyldt hurtigst muligt, men samtidig også at grundejere har mulighed for at spare op og således undgå straffesager m.m. for manglende opfyldelse af udstedte påbud.
Regeringen overvejer forskellige løsninger.
Det kan f.eks. være at forlænge fristerne for opfyldelse af påbuddet samt henstand i forhold til betaling af tilslutningsbidraget og etablering af de nødvendige spildevandsanlæg på matriklen.
Der vil også blive undersøgt muligheder for at understøtte, at alle borgere får et rimeligt varsel.
Grundejeren vil i givet fald skulle tilbagebetale udgifterne forbundet med etableringen til spildevandsselskabet over en årrække.
Initiativerne skal målrettes de mest trængte grundejere, der ikke kan finansiere udgifterne i forbindelse med den forbedrede spildevandsrensning.
 De konkrete modeller er under udvikling.
 Regeringen lægger vægt på, at der findes løsninger inden for spildevandssektoren, og eventuelle tab vil derfor skulle finansieres over taksterne i kloakfællesskabet.
Regeringen vil derfor fremsætte et lovforslag i næste samling, der sikrer hjælpemuligheder til de berørte borgere.« 3. Indstillinger og politiske bemærkninger Et flertal i udvalget (S, RV, SF, EL, IA og Uffe Elbæk (UFG)) indstiller beslutningsforslaget til forkastelse.
 Et mindretal i udvalget (V, DF og LA) vil stemme hverken for eller imod beslutningsforslaget.
Venstres og Dansk Folkepartis medlemmer af udvalget har stor sympati for beslutningsforslaget.
Men da finansieringen endnu ikke er på plads, og da der endnu ikke er fundet en løsning, der sikrer, at regningen ikke havner hos de hårdt trængte landdistriktskommuner og borgere i form af øgede udgifter til takster, kan V og DF på det foreliggende grundlag ikke stemme for beslutningsforslaget.
 V og DF hilser med tilfredshed, at der nu er sat fokus på denne vigtige problemstilling, og vi afventer regeringens nærmere undersøgelser på området, hvorefter vi gerne vil være med til at drøfte løsningsmulighederne på denne vigtige sag for særlig trængte grundejere ved påbud om kloakforbedringer og kloaktilslutning.
 Et andet mindretal i udvalget (KF) indstiller beslutningsforslaget til vedtagelse uændret.
Det Konservative Folkepartis medlem af udvalget er meget optaget af situationen for de grundejere, der har vanskeligt ved at betale for de spildevandstiltag, såsom spildevandsrensning i det åbne land og separatkloakering, som kommunerne vurderer er nødvendige.
Ligeledes er KF optaget af, at alle borgere får et rimeligt varsel, når de stilles over for store regninger i forbindelse med disse tiltag.
 KF ønsker en løsning, som sikrer, at de miljømæssige målsætninger for vandløb og søer bliver opfyldt hurtigst muligt, men samtidig også, at grundejere har mulighed for at spare op og således kan tilrettelægge deres økonomi hensigtsmæssigt samt undgå straffesager m.m. for manglende opfyldelse af udstedte påbud.
KF lægger vægt på, at det understøttes, at alle borgere får et rimeligt varsel, når de står over for store udgifter til kloakering.
KF lægger endvidere vægt på, at økonomisk hjælp målrettes de mest trængte grundejere, der ikke kan finansiere udgifterne i forbindelse med den forbedrede spildevandsrensning på anden vis.
KF noterer sig med glæde, at regeringen i forbindelse med behandlingen af dette beslutningsforslag har erklæret sig villig til at finde løsningsmodeller for borgere, der pålægges store udgifter i forbindelse med spildevandsrensning i det åbne land KF beklager, at regeringen ikke er indstillet på at finde løsninger for personer, der pålægges udgifter til separatkloakering.
KF finder, at det vil være helt rimeligt, at både regler for varsling af boligejerne og mulighederne for hjælp til særlig trængte boligejere er ens, uanset hvilken kloakeringsopgave borgeren er berørt af.
KF vil fortsat arbejde for en løsning for de borgere, der berøres af separatkloakering.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Per Husted (S) Lone Loklindt (RV) fmd.
Lotte Rod (RV) Lisbeth Bech Poulsen (SF) Steen Gade (SF) Per Clausen (EL) Lars Dohn (EL) Sara Olsvig (IA) Uffe Elbæk (UFG) Erling Bonnesen (V) Anne-Mette Winther Christiansen (V) Henrik Høegh (V) Esben Lunde Larsen (V) Hans Christian Schmidt (V) Anni Matthiesen (V) nfmd.
Hans Christian Thoning (V) Eyvind Vesselbo (V) Jørn Dohrmann (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Charlotte Dyremose (KF) Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 102 Bilagsnr.
