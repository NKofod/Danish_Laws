Bekendtgørelse om pulje til grøn omstilling af indenrigsfærger I medfør af akt nr. 365 af 23. september 2021 fastsættes efter bemyndigelse:
Anvendelsesområde § 1. I aftale mellem regeringen (Socialdemokratiet), Radikale Venstre, Socialistisk Folkeparti, Enhedslisten og Alternativet om grøn transportpulje II af 19. april 2021 er der afsat 150 mio. kr. i 2021 og 50 mio. kr. i 2022 til en pulje til grøn omstilling af kommunalt drevne indenrigsfærger.
Efterfølgende er der i aftale mellem regeringen (Socialdemokratiet), Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Liberal Alliance og Alternativet om grøn transportpulje I af 25. juni 2021 afsat yderligere 85 mio. kr. i 2021 til puljen til grøn omstilling af både kommunalt drevne og kommercielle færger.
I alt er der dermed afsat 235 mio. kr. i 2021. Heraf 233 mio. kr. til pulje til grøn omstilling af indenrigsfærger, samt 2 mio. kr. til rådgivning og information om grøn omstilling af indenrigsfærger.
 Stk. 2. Formålet med denne bekendtgørelse er at regulere udmøntningen af de 233 mio. kr. fra puljen i 2021.
Statsligt tilskud § 2. Det statslige tilskud til et projekt for anskaffelse af nye færger eller retrofit af eksisterende færger udgør maksimalt 25 pct. af det samlede beløb af den støtteberettigede del af projektet, jf. bilag 1, Administrationsgrundlag for Pulje til grøn omstilling af indenrigsfærger.
 Stk. 2. Det statslige tilskud til leasing af en ny færge udgør maksimalt 25 pct. af de støtteberettigede leasingomkostninger.
Stk. 3. De støtteberettigede leasingomkostninger jf. stk. 2 er begrænset til omkostninger forbundet med opnåelse af besiddelse og fuld kontrol over en færge; svarende til bareboat charter.
Der kan således ikke opnås tilskud til øvrige omkostninger, der måtte indgå i en leasingaftale.
 Stk. 4. Trafikstyrelsen træffer i forbindelse med indgåelse af støtteaftale afgørelse om, hvorvidt dele af en leasingaftales omkostninger ikke er støtteberettigede.
 § 3. Tilskudsmodtagerens egenfinansiering, jf. § 2, stk. 1 og 2, kan ikke dækkes af andre offentlige puljer under Transportministeriets område.
Ansøgning om tilskud § 4. Ansøgning om tilskud indgives til Trafikstyrelsen af kommuner eller selskaber jf. bilag 1.
 Stk. 2. Projektet kan udføres i samarbejde mellem flere ansøgningsberettigede parter, jf. stk. 1. Dog kan kun ansøgeren være ansvarlig for anvendelsen af tildelte puljemidler.
Indgivelse af ansøgning og frister § 5. Ansøgning om tilskud skal indsendes via virk.dk og vedhæftes projektbeskrivelse og projektbudget, jf. bilag 1. Skabeloner til brug herfor er tilgængelige på Trafikstyrelsens hjemmeside.
 Stk. 2. En ansøgning om tilskud skal være modtaget af Trafikstyrelsen senest den 15. november 2021.
 Stk. 3. Trafikstyrelsen kan til enhver tid anmode om yderligere dokumentation i forbindelse med behandlingen af en ansøgning.
Procedure for politisk beslutningsproces § 6. Trafikstyrelsen udarbejder på baggrund af administrationsgrundlaget for pulje til grøn omstilling af indenrigsfærger, jf. bilag 1, indstilling om meddelelse af tilsagn eller afslag på ansøgningerne med henblik på transportministerens stillingtagen.
 Stk. 2. Trafikstyrelsen kan indstille, at der til konkrete projekter stilles vilkår for tilskud eller tilsagn om tilskud.
 § 7. Transportministeren udmelder tilsagn og afslag inden udgangen af 2021 for de 233 mio. kr.
 § 8. Transportministeren giver meddelelse til Trafikstyrelsen om de beslutninger, der er truffet efter § 7, med henblik på, at Trafikstyrelsen forestår den praktiske administration heraf, jf. §§ 9-13.
 Administration, opfølgning m.v.
 § 9. Der indgås en støtteaftale mellem Trafikstyrelsen og støttemodtager.
 Stk. 2. Støtte udbetales i henhold til støtteaftalen, jf. stk. 1, og på baggrund af dokumentation for afholdte udgifter samt godkendt afrapportering, jf. bilag 1.
 § 10. Trafikstyrelsen giver meddelelse til ansøgerne, jf. § 4, om beslutninger om tildeling af tilskud til de enkelte projekter, jf. § 7, og forestår udbetaling af puljemidler.
 Stk. 2. Ændring af et projekt kan godkendes af Trafikstyrelsen på betingelse af, at ændringen efter Trafikstyrelsens vurdering er i overensstemmelse med projektets formål, jf. ansøgers projektbeskrivelse efter bilag 1. Ansøgning om ændring af et projekt skal godkendes af Trafikstyrelsen, inden ændringen iværksættes.
Stk. 3. Længerevarende projekter af over et års varighed skal én gang om året rapportere om projektets status til Trafikstyrelsen og  hvor relevant  den involverede kommune.
Afrapportering for det foregående år skal være modtaget af Trafikstyrelsen senest den 31. januar.
På Trafikstyrelsens hjemmeside findes en skabelon herfor, som skal benyttes.
Stk. 4. Der skal foretages afrapportering af det endelige projekt.
Skabelon til brug herfor findes på Trafikstyrelsens hjemmeside.
Slutrapporten tilsammen med en revisionsrapport indsendes til Trafikstyrelsen og  hvor relevant  den involverede kommune, i henhold til en af Trafikstyrelsen på forhånd fastsat tidsfrist, jf. bilag 1.
 Stk. 5. Trafikstyrelsen fører tilsyn med, at reglerne i denne bekendtgørelse overholdes og kan i den forbindelse anmode om enhver oplysning til brug herfor fra ansøgeren eller tilskudsmodtageren.
 Stk. 6. I det omfang ansøgeren anvender samarbejdspartnere, jf. § 4, stk. 2, er ansøgeren forpligtet til i nødvendigt omfang at fremskaffe oplysninger efter stk. 3 fra den pågældende samarbejdspart.
Stk. 7. Tilskudsmodtager skal straks underrette Trafikstyrelsen, hvis 1) der foreligger forhold, som efter stk. 8 eller 9 kan medføre helt eller delvist bortfald af tilskud eller tilsagn om tilskud, eller 2) der foreligger forhold, som efter § 11 kan medføre krav om hel eller delvis tilbagebetaling af tilskud.
Stk. 8. Trafikstyrelsen træffer beslutning om, at tilskuddet eller tilsagn om tilskud bortfalder, hvis 1) ansøger eller tilskudsmodtager har givet urigtige eller vildledende oplysninger, 2) ansøger eller tilskudsmodtager tilsidesætter sin underretningspligt efter stk. 7, 3) projektet ikke gennemføres i overensstemmelse med den godkendte ansøgning eller eventuelle senere ændringer, som er godkendt af Trafikstyrelsen, 4) betingelserne for tilskud, herunder den til enhver tid gældende regnskabs- og revisionsinstruks, jf. § 14, stk. 2, ikke opfyldes, eller 5) tilskuddet uden forudgående godkendelse har været anvendt til andre formål end beskrevet i projektbeskrivelsen, jf. bilag 1, eller eventuelle senere ændringer, som er godkendt af Trafikstyrelsen, jf. stk. 2.
 Stk. 9. I det omfang, udgifterne bliver mindre end forudsat i projektbudgettet, reduceres støtten fra Trafikstyrelsen forholdsmæssigt og under hensyn til, hvilke dele af projektet der er billigere end forudsat, jf. § 2, stk. 1. Såfremt udgifterne bliver større end forudsat, kan den statslige støtte fortsat maksimalt udgøre det beløb, som fremgår af tilsagnsskrivelsen.
§ 11. Trafikstyrelsen kræver, at udbetalte tilskud skal tilbagebetales helt eller delvist, hvis 1) der er sket helt eller delvist bortfald af tilskud eller tilsagn om tilskud i henhold til § 10, stk. 8 eller 9, 2) tilskudsmodtager efterfølgende får ydet tilskud til dækning af udgifter fra andre offentlige puljer under Transportministeriets område, jf. § 3, 3) hvis færger, anskaffet, leaset eller retrofittet med støtte i medfør af denne bekendtgørelse, afhændes eller anvendes på andre ruter uden godkendelse fra Trafikstyrelsen inden for 10 år fra ibrugtagningen af ny eller retrofittet færge, jf. § 12, stk. 1, eller 4) ved misbrug af muligheden for kortvarig anvendelse af en færge, anskaffet, leaset eller retrofittet med støtte i medfør af denne bekendtgørelse, på andre ruter inden for 10 år fra ibrugtagningen af ny eller retrofittet færge, jf. § 12, stk. 2.
 § 12. Færger, anskaffet, leaset eller retrofittet med støtte i medfør af denne bekendtgørelse, kan ikke afhændes eller anvendes på andre ruter uden godkendelse fra Trafikstyrelsen inden for 10 år fra ibrugtagningen af ny eller retrofittet færge, jf. bilag 1.
 Stk. 2. I tilfælde af, at en færge, anskaffet, leaset eller retrofittet med støtte i medfør af denne bekendtgørelse, kortvarigt anvendes på andre ruter grundet havari, dokning eller tilsvarende, kræves der ikke godkendelse fra Trafikstyrelsen, men Trafikstyrelsen skal uden ugrundet ophold orienteres herom.
§ 13. Hvis et udbetalt tilskud helt eller delvist skal tilbagebetales, opkræver Trafikstyrelsen det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Regnskab og revision § 14. Den til enhver tid gældende regnskabs- og revisionsinstruks skal overholdes.
Stk. 2. Den pågældende udgave for henholdsvis regnskabs- og revisionsinstruks vil være tilgængelig på Trafikstyrelsens hjemmeside.
Dette materiale vil ligeledes kunne rekvireres ved henvendelse til Trafikstyrelsen.
Klageadgang § 15. Afgørelser truffet af Trafikstyrelsen i henhold til denne bekendtgørelse kan påklages til transportministeren.
Klagen skal sendes til Trafikstyrelsen senest 14 dage efter, at afgørelsen er kommet frem til klageren.
Trafikstyrelsen skal, hvis afgørelsen fastholdes, snarest og senest 14 dage efter modtagelse af klagen sende sagen og dens dokumenter til transportministeren.
Ikrafttræden § 16.  Bekendtgørelsen træder i kraft den 1. november 2021.
Trafikstyrelsen, den 29. september 2021 Carsten Falk Hansen / Jan Albrecht Bilag 1 Administrationsgrundlag for Pulje til grøn omstilling af indenrigsfærger 1. Baggrund Med aftale om stimuli og grøn genopretning (regeringen, RV, SF, EL og ALT) blev der afsat 150 mio. kr. i 2021 og 50 mio. kr. i 2022 i en pulje til grøn transport (grøn transportpulje II). Puljen skal understøtte initiativer, der kan bidrage til den grønne omstilling af transportsektoren, fx el-færger, udbredelse af ladeinfrastruktur, omstilling af den tunge transport m.v.
 Midlerne kommer fra EUs genopretningsfond.
Med aftale af 19. april 2021 (regeringen, RV, SF, EL og ALT) udmøntes midler fra grøn transportpulje II til omstilling af kommunalt drevne indenrigsfærger.
Heraf fremgår det, at:
Hele nærværende pulje på 200 mio. kr. afsættes til omstilling af kommunalt drevne indenrigsfærger set i lyset af færgeanalysens resultater.  Af de 200 mio. kr. er 2 mio. kr. i 2021 afsat til rådgivning og information om grøn omstilling af indenrigsfærger.
 Med aftale af 25. juni 2021 om udmøntning af pulje til grøn transport (regeringen, V, DF, SF, RV, EL, KF, LA og ALT) blev det aftalt at udmønte yderligere 85 mio. kr. i 2021 til medfinansiering af investeringer i både kommunale og kommercielle grønne indenrigsfærger.
 Dette administrationsgrundlag omhandler puljen på de 233 mio. kr., der er afsat i 2021 (ekskl. de 2 mio. kr. til rådgivning og information).
2. Udmøntning af puljen 2.1 Formål Der kan søges om tilskud til anskaffelse eller leasing af nye grønne færger eller til retrofit af eksisterende færger, som sejler på danske indenrigsfærgeruter.1) Tilskuddet inkluderer også eventuelle investeringer i anlæg på land, der er nødvendige for hhv., at en ny færge kan tages i brug og driftes, og for driften af den retrofittede færge.
 Puljen tildeles ud fra et princip om teknologineutralitet, men puljen kan ikke anvendes til anskaffelse af en ny dieselfærge.
 Puljen kan ikke anvendes til driftsstøtte til projekter, ej heller til indkøb af drivmiddel.
 Puljen kan ikke anvendes til projekter, hvor der allerede er indgået aftale om anskaffelse eller leasing af ny færge eller retrofit af eksisterende færge, før Trafikstyrelsen har givet tilsagn om støtte.
2.2 Ansøgerkreds Ansøgerkredsen er kommuner, som driver kommunale indenrigsfærger, samt kommercielle selskaber som driver indenrigsfærger.
 Ansøgerkredsen må gerne bestå af flere ansøgerberettigede, og også gerne ansøgerberettigede i samarbejde med andre parter, der driver indenrigsfærger.
2.3 Ansøgningens indhold Ansøgningerne skal være gennemarbejdede og konkrete, også selvom om der er tale om mindre modne og/eller betingede ansøgninger, som ligeledes modtages.
Ansøgningen skal omfatte et samlet projekt, der omfatter og beskriver anskaffelse, leasing eller retrofit af en eller flere færger.
Herunder:
 Karakteren af den grønne omstilling (anskaffelse, leasing eller retrofit) af en eller flere færger  Projektets start- og sluttidspunkt  Trafikomfang og forventet brugstid på de færgeruter, som indgår  Etablering af nødvendige faciliteter til opladning, tankning, tilslutning til el-net, ombygning af færgelejer og lignende  Det ansøgte beløb og samlede omkostninger ved projektet opdelt i forhold til de forskellige former for støtteberettigede omkostninger  Den forventede årlige CO2-besparelse samt nedbringelse af øvrige emissioner skal dokumenteres i ansøgningen  Projektets modenhed, herunder - hvor relevant  redegørelse for kommunale beslutninger om projektet, herunder særligt budgetmæssige Ansøgning om tilskud skal indsendes via virk.dk og vedhæftes projektbeskrivelse og projektbudget.
Skabeloner til brug herfor er tilgængelige på Trafikstyrelsens hjemmeside.
2.4 Tildelingskriterier Der prioriteres mellem ansøgningerne på baggrund af følgende kriterier:
 Nedbringelse af CO2 set i forhold til tilskuddet  Nedbringelse af øvrige emissioner Dertil foretages en samlet vurdering, som også kan tage højde for fx projektets modenhed, forundersøgelsernes kvalitet og stordriftsfordele.
3. Økonomiske rammer Der er afsat en ramme på 233 mio. kr. i 2021.
 Ansøgerne skal reservere beløb til egenfinansiering på de relevante budgetter.
 Ansøgerne kan ikke få dækket deres egenfinansiering ved f.eks. at bruge tildelte midler af andre bevillinger fra Transportministeriets område.
 Der afsættes op til 1 pct. af rammen til Trafikstyrelsens administration af ordningen.
 Den resterende del af rammen udmøntes som projekttilskud og fordeles jf. nedenstående tabel.
4. Procedure 4.1 Ansøgningsfrist Ansøgningsfristen er den 15. november 2021.
Ansøgningerne sendes elektronisk via virk.dk 4.2 Behandling af indkomne ansøgninger Trafikstyrelsen modtager, koordinerer og behandler ansøgningerne.
 På baggrund af de indkomne ansøgninger udarbejder Trafikstyrelsen en indstilling til transportministeren om meddelelse af tilsagn eller afslag på ansøgningerne.
 Transportministeren udmelder tilsagn og afslag inden udgangen af 2021.
4.3 Statsstøtteregler Det er den overordnede vurdering, at puljen vil kunne udmøntes uden begrænsninger i forhold til statsstøttereglerne, da den ikke umiddelbart vurderes at kunne påvirke samhandlen i Det indre marked.
 Trafikstyrelsen foretager en konkret vurdering i forhold til statsstøtteregler i hver enkel ansøgningssag.
4.4 Udbetaling/tilbagebetaling af støtte Ved administration af puljen til anskaffelse, leasing og retrofit af kommunalt drevne indenrigsfærger hhv. kommercielt drevne indenrigsfærger udbetales støtten i henhold til en indgået støtteaftale og på baggrund af dokumentation for afholdte udgifter samt godkendt afrapportering, jf. pkt. 4.5 I det omfang, udgifterne bliver mindre end forudsat i projektbudgettet, reduceres støtten fra Trafikstyrelsen forholdsmæssigt, jf. satserne for støtte og egenfinansiering i afsnit 3. Såfremt udgifterne bliver større end forudsat, kan den statslige støtte fortsat maksimalt udgøre det beløb, som fremgår af tilsagnsskrivelsen.
I tilfælde af at støttemodtager ønsker at afhænde støttede færger, eller at anvende støttede færger på anden rute end forudsat inden for 10 år fra ibrugtagningen, kan dette kun ske med Trafikstyrelsens godkendelse.
Som betingelse for godkendelsen kan Trafikstyrelsen træffe afgørelse om hel eller delvis tilbagebetaling af støtten.
Afhændelse af støttede færger må alene ske på markedsvilkår.
Det kræver som udgangspunkt ikke godkendelse kortvarigt at indsætte en støttet færge på en anden rute, hvis dette tjener et sagligt formål (f.eks. i tilfælde af havari), og hvis indsættelsen af færgen på den nye rute ikke er konkurrenceforvridende.
Trafikstyrelsen skal dog orienteres herom uden ugrundet ophold.
4.5 Afrapportering Det er en forudsætning for udbetaling af støttemidler, at projektet indeholder en afrapportering af det endelige projekt samt en årlig afrapportering af status for længerevarende projekter af mere end 12 måneders varighed.
Afrapporteringerne skal følge op på punkterne i ansøgningen.
De årlige afrapporteringer skal foreligge senest den 31. januar.
 På den baggrund udarbejder Trafikstyrelsen en status for projekterne, tilsagn om og anvendelse af støttemidler.
1) Indenrigsfærgeruter defineres som færgeruter mellem to danske havne.
Turistbåde er ikke inkluderet.
Se i øvrigt Bilag B til rapporten Grøn omstilling af danske indenrigsfærger, Transportministeriet 2021.
