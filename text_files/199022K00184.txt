Nr LSF 184 Forslag til Lov om Københavns Havn A/S og Udviklingsselskabet Københavns  

 Havnefront A/S Fremsat af trafikministeren (Ikast) den 3. maj 1991 Kapitel 1 Københavns Havn A/S § 1. Trafikministeren opretter et aktieselskab, hvis aktiekapital  

 ved stiftelsen indskydes af staten.
 Stk. 2. Selskabets navn skal være Københavns Havn A/S.
 Stk. 3. Aktiekapitalens størrelse ved stiftelsen fastsættes af  

 trafikministeren med tilslutning fra Finansudvalget.
 § 2. Selskabets formål er at drive havnevirksomhed i København.
 Stk. 2. Selskabet kan herudover etablere, erhverve og drive sådan  

 virksomhed, som har en forretningsmæssig sammenhæng med den i stk. 1 nævnte  

 virksomhed.
 Stk. 3. Selskabet kan oprette datterselskaber.
 § 3. Selskabets vedtægter og ændringer i disse skal godkendes af  

 trafikministeren.
Stk. 2. Statsministeren udpeger formanden for bestyrelsen.
Bortset  

 fra medarbejderrepræsentation udpeger finansministeren, industriministeren og  

 trafikministeren lige mange medlemmer.
 Stk. 3. Lov om trafikhavne m.v. finder anvendelse for driften af  

 havnen, bortset fra § 5 og kapitlerne 2 og 4.
Kapitel 2 Udviklingsselskabet Københavns Havnefront A/S § 4. Miljøministeren opretter et aktieselskab, hvis aktiekapital  

 indskydes af staten.
 Stk. 2. Selskabets navn skal være Udviklingsselskabet Københavns  

 Havnefront A/S.
 Stk. 3. Aktiekapitalens størrelse ved stiftelsen fastsættes af  

 miljøministeren med tilslutning fra Finansudvalget.
 § 5. Selskabets formål er at eje fast ejendom og at tilrettelægge  

 og gennemføre omdannelsen af de havneområder i København, som ikke skal  

 anvendes til havneformål.
 Stk. 2. Selskabet kan herudover etablere, erhverve og drive sådan  

 virksomhed, som har en forretningsmæssig sammenhæng med formålet i stk. 1.
Stk. 3. Selskabet skal yde Københavns Havn A/S bidrag til  

 investeringer i forbindelse med havnedriftens omlægning.
Bidragets størrelse  

 fastsættes ved forhandling mellem trafikministeren og miljøministeren.
 Stk. 4. Selskabet kan oprette datterselskaber.
 § 6. Selskabets vedtægter og ændringer i disse skal godkendes af  

 miljøministeren.
Stk. 2. Statsministeren udpeger formanden for bestyrelsen.
Bortset  

 fra medarbejderrepræsentation udpeger finansministeren, industriministeren og  

 miljøministeren lige mange medlemmer.
§ 7. Miljøministeren kan for selskabet ekspropriere rettigheder  

 over fast ejendom ejet af selskabet, hvis det er af væsentlig betydning for  

 virkeliggørelsen af omdannelsen af havneområderne.
Ekspropriation sker efter  

 reglerne i lov om fremgangsmåden ved ekspropriation vedrørende fast ejendom.
Kapitel 3 Fælles bestemmelser m.v.
 § 8. Samtlige Københavns Havnevæsens aktiver, det være sig fast  

 ejendom, løsøre, rettigheder eller andet, og samtlige institutionens passiver  

 og forpligtelser af enhver art overtages af de i § 1 og § 4 nævnte selskaber,  

 der indtræder i alle institutionens kontrakter, overenskomster og andre  

 retsforhold.
 Stk. 2. Ejendomsretten til arealer, bygninger og anlæg, der  

 tilhører Københavns Havnevæsen, tillægges det i § 4 nævnte udviklingsselskab.  

 De arealer, bygninger og anlæg, der skal anvendes til den fremtidige  

 havnedrift, tillægges dog det i § 1 nævnte selskab, Københavns Havn A/S.
 Stk. 3. Københavns Havn A/S tillægges midlertidig brugsret til de  

 arealer, bygninger og anlæg, hvorfra der for tiden drives havnevirksomhed,  

 som ikke er nævnt i stk. 2, 2. punktum.
 Stk. 4. Udviklingsselskabet tillægges forkøbsret til de i stk. 2,  

 2. punktum, nævnte arealer, såfremt disse på et senere tidspunkt ikke længere  

 skal benyttes til havnevirksomhed.
 Stk. 5. Trafikministeren fastsætter efter forhandling med  

 miljøministeren fordelingen af de i stk. 1 nævnte aktiver og passiver mellem  

 selskaberne og fastlægger afgrænsningen af de i stk. 2 nævnte arealer.
 § 9. Lovgivningen for aktieselskaber gælder for selskaberne med  

 tilhørende datterselskaber med de afvigelser, der følger af denne lov.
 Stk. 2. Københavns Kommune kan eje aktier i selskaberne, og kan  

 være repræsenteret i selskabernes bestyrelser.
 § 10. Tinglysning af de i § 1 og § 4 nævnte selskabers rettigheder  

 i medfør af § 8 kan ske på grundlag af denne lov.
 Stk. 2. Københavns Havn A/S' rettigheder efter § 8 over  

 fondsaktiver, der er registreret i Værdipapircentralen, anses for registreret  

 i denne.
 Stk. 3. Aktieafgift skal ikke betales ved Københavns Havn A/S'  

 overtagelse af Københavns Havnevæsens aktiebeholdning i Københavns Frihavns-  

 og Stevedoreselskab A/S eller andre værdipapirer.
 § 11. Staten garanterer for opfyldelsen af samtlige de  

 forpligtelser, som påhviler den selvejende institution Københavns Havnevæsen  

 på tidspunktet for dennes nedlæggelse.
 Stk. 2. Selskaberne kan optage lån i Kongeriget Danmarks  

 Hypotekbank til finansiering af de i § 2, stk. 1 og 2, og § 5, stk. 1 og 2,  

 nævnte formål.
Kapitel 4 Personale § 12. Selskabet Københavns Havn A/S og Udviklingsselskabet  

 Københavns Havnefront A/S overtager personalet ved Københavns Havnevæsen, på hidtidige vilkår.
 Stk. 2. Personale ved Københavns Havnevæsen, der er ansat på  

 tjenestemandslignende vilkår, er forpligtet til at overgå til ansættelse ved  

 Københavns Havn A/S eller Udviklingsselskabet Københavns Havnefront A/S med  

 bevarelse af hidtidige rettigheder og pligter.
Kapitel 5 Ikrafttræden m.v.
 § 13. Lov nr. 109 af 29. april 1913 med senere ændringer om  

 bestyrelsen af Københavns Havnevæsen ophæves ved ikrafttræden af den i § 14  

 nævnte bekendtgørelse.
 § 14. Loven træder i kraft den 1. juli 1991, dog fastsætter  

 trafikministeren ved bekendtgørelse tidspunktet for ikrafttræden af  

 kapitlerne 3 og 4, samt §§ 13 og 17.
 § 15. I lov nr. 141 af 31. marts 1960 om Københavns frihavn  

 foretages følgende ændringer:
 1. I § 1, § 2, stk. 1, 3 og 4, § 3, stk. 2, og § 4 ændres »Københavns  

 havnebestyrelse« til »bestyrelsen for Københavns Havn A/S«.
 2. I § 2, stk. 2, § 4 og § 6 ændres »Københavns havnevæsen« til  

 »Københavns Havn A/S«.
 3. I § 7, stk. 1 og 2, ændres »Københavns havnevæsen« til  

 »Københavns Havn A/S og/eller Udviklingsselskabet Københavns Havnefront  

 A/S«.
 § 16. I lov nr. 130 af 9. april 1980 med senere ændringer om  

 beskyttelse af havmiljøet ændres i § 52, stk. 1, nr. 1, »Københavns  

 havnebestyrelse« til »bestyrelsen for Københavns Havn A/S«.
 § 17. I lov om stempelafgift, jfr. lovbekendtgørelse nr. 805 af 1.  

 december 1986 med senere ændringer, ophæves § 81,stk. 1, nr. 2.
Bemærkninger til lovforslaget Almindelige bemærkninger 1. Nugældende lov om Københavns Havn Den nugældende lov om Københavns Havn er lov nr. 109 af 29. april 1913 om  

 bestyrelsen af Københavns Havnevæsen, som ændret ved lov nr. 78 af 29. marts  

 1924 og lov nr. 226 af 22. april 1987.
Ifølge loven ledes havnen af en havnebestyrelse bestående af  

 Overpræsidenten i København som født formand og 18 medlemmer, repræsenterende  

 Folketinget, industriministeren, trafikministeren, Københavns Kommune,  

 medarbejderne og handel, søfart og industri.
Københavns Havnevæsen er  

 undergivet tilsyn af trafikministeren.
I 1913 udgjorde udenrigsomsætningen på Københavns Havn 33 % af landets  

 samlede udenrigshandel.
I 1989 gik ca. 10,9 % af den samlede godsomsætning i  

 landets trafikhavne over Københavns Havn.
Københavns Havn er den ene af landets to basishavne for oversøiske  

 liniekonferencer.
Ved basishavne forstås en række havne inden for et bestemt  

 område, hvor samme fragtrater gælder, uanset om lasten afskibes fra den ene  

 eller den anden havn, f.eks.
København/Århus og Hamburg/Antwerpen.
Det er de  

 internationale liniekonferencer, der selvstændigt fastsætter deres tariffer  

 og hvilke havne, der skal være basishavne.
Vigtige parametre for konferencernes valg af basishavne er navnlig den  

 godsmængde, der stilles til rådighed, men også havnens service- og  

 prisniveau.
For havnens kunder er deres status som basishavn af stor  

 betydning, fordi de herved sparer transportomkostningerne til og fra en  

 atlanterhavshavn.
 Københavns Havnevæsen ejer 100 % af aktierne i Københavns Frihavns~ og  

 Stevedoreselskab A/S (KFS A/S). Ved udgangen af 1990 var i alt 531  

 medarbejdere beskæftiget i Københavns Havn, fordelt med 284 i selve  

 havnevæsenet og 247 i KFS A/S.
Ifølge Årsberetning 1990 for Københavns Havn, der endnu kun foreligger i  

 udkast, blev godsomsætningen i 1990 med sine 9,5 mio. tons, den største i  

 nyere tid.
Såvel besejlingen af havnen som antallet af anløb af  

 krydstogtskibe satte rekord i 1990. Containeromsætningen er også stigende.  

 Resultat af primær drift for Københavns Havn 1990 ser ud til at blive et  

 overskud på 22,8 mio. kr.
Det må hertil bemærkes, at ca. 40 % af havnens  

 indtægter stammer fra lejeindtægter på ejendomme og pakhuse samt  

 optionsafgifter. Årets nettoresultat vil nok komme til at ligge på omkring  

 35,8 mio. kr.
Ændringer i skibstyper og transportkoncepter medfører løbende ændringer i  

 havnevirksomhedens indretning og placering i byen.
Stigningen i behovet for  

 kajarealer til godsets håndtering og den manglende fremkommelighed i de indre  

 bydele har således medført, at en række smalle kajstrækninger langs indre by  

 ikke længere er tjenlige til en rationel drift.
Tyngden i havneomsætningen er  

 løbende blevet forskudt mod syd og nord og til Prøvestenen ud for Østamager.  

 En række områder langs havneløbet skal derfor finde ny anvendelse i de  

 kommende år.
Københavns Kommune og Københavns Havnevæsen har desuden aftalt,  

 at der over de kommende 15-20 år skal ske en afvikling af den væsentlige del  

 af havnevirksomheden i Sydhavnen, så broerne kan fastgøres.
 Set i et historisk lys kan det derfor konstateres, at havnens virksomhed  

 efter i århundreder at have ligget i det beskyttede farvand mellem Sjælland  

 og Amager nu vil blive koncentreret i Nordhavnsområdet og på Prøvestenen  

 direkte ud til Øresund.
2. Lovforslagets baggrund Efter opfordring fra Folketingets Miljø- og Planlægningsudvalg nedsatte  

 miljøministeren i juni 1988 Havneudvalget, der afgav betænkning i april 1989.  

 Udvalgets hovedforslag anbefalede, at den fremtidige havnedrift blev  

 koncentreret på Prøvestenen og i Nordhavnsområdet.
 Betænkningen, som anlagde et tidsperspektiv på 20-30 år, viste, at der er  

 betydelige værdier at hente i en koordineret omdannelse af de dele af havnen,  

 som ikke på længere sigt skal anvendes til driften.
I efteråret 1989 vedtog Københavns Borgerrepræsentation efter forhandling  

 med miljøministeren kommuneplanen for København.
Heri fastlægges Prøvestenen  

 og Nordhavnsområdet fra Marmormolen og nordpå samt værftsområdet og  

 servicehavnen på Refshaleøen til havnedrift og havnerelateret industri.  

 Kommuneplanen fastlægger ialt ca. 235 ha til egentlige havneformål, hvoraf  

 ca. 190 ha er i brug i dag.
 De ændringer i anvendelsen af havneområderne, der vil ske i de kommende  

 årtier, vil medføre forandringer i en række delområder langs den indre by og  

 i Sydhavnen (havnen råder i dag over ca. 400 ha), som på hver deres måde kan  

 danne basis for opbygning af helt nye bykvaliteter - moderne erhvervsområder,  

 nye boligbebyggelser, rekreative anlæg og besøgsattraktioner til kultur og  

 forlystelser.
 Lovforslaget tilsigter ingen ændringer i de eksisterende anløbsfaciliteter  

 for passagerfærger og for anløb af krydstogtskibe.
Realiseringen af disse muligheder forudsætter imidlertid, at der lægges en  

 overordnet strategi for de tidligere havneområders ibrugtagen til nye formål,  

 som konkretiserer den karakter, der i kommuneplanen sigtes mod i de  

 forskellige delområder.
For at fastholde mulige investorers interesse skal en  

 sådan strategi have en definitiv og bindende karakter, både hvad angår  

 investeringer og tidsplan.
Den skal derfor inkludere omlægningen af  

 havnefunktionerne, som vil blive styrende for omdannelsens tempo, og den skal  

 omfatte udformningen af de fællesanlæg, der skal etableres, efterhånden som  

 de tidligere havneområder tages i brug til andre formål.
 En holdbar strategi af denne karakter vil kun kunne sikres, hvis dens  

 udformning henlægges til en institution, der både har den nødvendige  

 ekspertise, kompetence og økonomi til at sikre dens virkeliggørelse.
3. Lovforslagets indhold De kommende års beslutninger om ny disponering af store dele af de  

 vidtstrakte havneområder, vil efter regeringens opfattelse kunne vinde  

 betydeligt i kvalitet, hvis hensynet til havnedriften - herunder til arbejdet  

 for at styrke havnens omsætning, så dens status som basishavn kan opretholdes  

 - og hensynet til byens øvrige erhvervsmæssige udvikling og de boligmæssige  

 og rekreative hensyn i havnens områder holdes ude fra hinanden.
 Efter regeringens opfattelse vil det derfor være rigtigt at adskille  

 varetagelsen af disse hensyn organisatorisk, så der på den ene side skabes en  

 organisation, der kan forestå den egentlige havnedrift, og på den anden side  

 en organisation, der har til opgave at tilrettelægge og gennemføre  

 omdannelsen af de områder, som ikke længere skal anvendes til havneformål.
Havneanlæggenes indretning og beliggenhed ændrer sig til stadighed.
For at  

 muliggøre en smidig tilrettelæggelse af den løbende omformning af  

 havneområderne og en samlet disponering, der kan sikre den overordnede  

 sammenhæng langs havnefronten og med de omkringliggende byområder, tillægges  

 udviklingsorganisationen ejendomsretten til samtlige de arealer, der i dag  

 forvaltes af Københavns Havnevæsen, bortset fra de arealer hvorfra  

 havnedriften skal foregå fremover.
Udviklingsorganisationen tillægges  

 endvidere en forkøbsret til sidstnævnte arealer.
I forbindelse med dannelsen  

 af de to organisationer skal fastlægges hvilke arealer, der skal bruges til  

 havnedrift.
 I overensstemmelse med regeringens privatiserings- og  

 moderniseringspolitik, hvorefter den offentlige sektors mere driftsprægede  

 opgaver i højere grad bør løses på et forretningsmæssigt grundlag, foreslås  

 det, at den fremtidige havneorganisation etableres i aktieselskabsform.  

 Regeringen ønsker herved at understrege, at havnens drift bør tilrettelægges  

 på kommercielle vilkår og således, at der sikres en konkurrence til landets  

 øvrige trafikhavne.
Hovedopgaven for havneselskabet Københavns Havn A/S bliver at stille  

 havneanlæg og havneservice til rådighed i København.
Driften skal altså ske  

 på forretningsmæssigt grundlag og på en måde, der er velegnet til at sikre  

 havnens status som basishavn.
Det foreslås, at en del af aktierne i havneselskabet kan afhændes til  

 private, idet det forretningsmæssige grundlag for havnedriften gør det  

 naturligt også i fremtiden at sikre en privat indflydelse på selskabet.
Også  

 afhændelse af aktier til Københavns Kommune kan komme på tale.
Under hensyn  

 til den samfundsinteresse, der knytter sig til havnens virksomhed og til dens  

 status som basishavn forudsættes det imidlertid, at der til stadighed sikres  

 trafikministeren en bestemmende indflydelse i selskabet.
Selskabet kan oprette datterselskaber med deltagelse af private aktionærer  

 og offentlige myndigheder og skal f.eks. overtage Københavns Frihavns- og  

 Stevedoreselskab A/S, der i dag ejes 100 % af Københavns Havnevæsen, der  

 ligeledes ejer de arealer, hvorfra frihavnsvirksomheden drives.
En eventuel  

 revision af loven om Københavns frihavn er p.t. under overvejelse.
Udviklingsorganisationen foreslås tilsvarende etableret i  

 aktieselskabsform.
Regeringen ønsker derved at understrege, at selskabet skal  

 drive sin virksomhed på markedsvilkår, og at det er stillet over for de  

 offentlige myndigheder som enhver anden ejendomsbesidder.
Hovedopgaven for Udviklingsselskabet Københavns Havnefront A/S bliver at  

 tilrettelægge omdannelsen af de havneområder, der efterhånden kan overgå til  

 anden anvendelse.
Hvorvidt Udviklingsselskabet i den forbindelse skal sælge  

 arealerne til private bygherrer eller udleje dem på langtidslejemål vil  

 blandt andet bero på de til enhver tid gældende markedsvilkår.
Det bør derfor  

 overlades til selskabets ledelse at afgøre, hvad der vil være mest  

 hensigtsmæssigt i det enkelte tilfælde.
Også for så vidt angår Udviklingsselskabet åbnes der mulighed for at  

 afhænde aktier såvel til private som til Københavns Kommune.
Selskabet kan  

 endvidere stifte datterselskaber med deltagelse af private aktionærer og  

 offentlige myndigheder, f.eks. til gennemførelse af konkrete  

 udviklingsprojekter.
Udviklingsselskabet vil som nævnt få ejendomsretten til de arealer, der i  

 dag forvaltes af Københavns Havnevæsen, bortset fra de områder i Nordhavnen  

 nord for Kroneløbsbassinet og på Prøvestenen, der også på længere sigt skal  

 anvendes til havneformål.
Udviklingsselskabets opgave bliver at sikre, at de  

 arealer, der udgår af driften, finder en anvendelse og får en udformning, der  

 er til gavn for byens udvikling.
Udviklingsselskabet tillægges derfor en  

 forkøbsret til de arealer, som Københavns Havn A/S får ejendomsretten til,  

 såfremt disse på et senere tidspunkt ikke længere skal benyttes til  

 havnevirksomhed.
Ved disse ændringer i ejerforholdet gribes der ikke ind i Frihavnens  

 nuværende udstrækning.
En eventuel ændring af Frihavnens grænser, jfr. § 1 i  

 lov om Københavns frihavn, bør først ske efter forhandling mellem de to  

 selskaber.
 De øvrige områder, som i dag anvendes til havnedrift, skal stilles til  

 havneselskabets rådighed på vilkår, der område for område afspejler, hvor  

 længe der må påregnes at være havnedrift det pågældende sted, og under  

 respekt af de forpligtelser, Københavns Havnevæsen har over for de nuværende  

 lejere mv.
 Det må dog pointeres, at den endelige fordeling af arealernes anvendelse  

 på havnedrift og andet, skal foretages efter forhandling mellem de to  

 selskaber.
 Delingen af Københavns Havnevæsens øvrige aktiver mellem de to selskaber  

 bør efter regeringens opfattelse ske efter følgende hovedretningslinier:
De finansielle anlægsaktiver, herunder datterselskabet KFS A/S, overgår  

 til det nye havneselskab.
Færgelejet til Dan-Link DSB, som af tekniske grunde  

 optræder som et finansielt anlægsaktiv, overgår til Udviklingsselskabet, og  

 færgelejet stilles foreløbig vederlagsfrit til havneselskabets rådighed frem  

 til åbningen af Øresundsforbindelsen.
 Bygninger og faste anlæg mv. i Nordhavnen og på Prøvestenen og andre  

 områder, som selskaberne måtte blive enige om på længere sigt skal bruges til  

 havnedrift, overgår vederlagsfrit til havneselskabet.
Københavns Havnevæsens bygninger og anlæg i de øvrige områder af havnen  

 overtages af det nye Udviklingsselskab.
De bygninger og anlæg, der på  

 tidspunktet for lovens vedtagelse i Folketinget bliver anvendt til den  

 egentlige havnevirksomhed, stilles vederlagsfrit til det nye havneselskabs  

 rådighed, sålænge der fortsat skal være havnedrift det pågældende sted.
Den  

 nødvendige vedligeholdelse heraf skal påhvile havneselskabet.
 Materiel, som indgår i havnedriften, overgår til havneselskabet.
Havneselskabet skal afvikle sin virksomhed i de områder, der ikke i  

 fremtiden skal anvendes til havneformål, og i overensstemmelse med en af  

 Udviklingsselskabet fastsat omdannelsesstrategi.
Da investeringerne i nye  

 havneanlæg vil blive bestemmende for tidsplanen, må omdannelsesstrategien  

 udformes i et snævert samarbejde mellem de to selskaber.
 Hovedlinierne for omdannelsen skal fastlægges i tilknytning til  

 selskabernes stiftelse, men der vil være en årrække, hvor det vil være  

 nødvendigt løbende at afpasse de to selskabers investeringsbeslutninger og  

 øvrige dispositioner i forhold til hinanden.
Ved lovforslaget sker der ingen ændringer i den eksisterende  

 kompetencefordeling som fastsat i lovgivningen om fysisk planlægning.
Der  

 sker således ingen indskrænkning i Københavns Kommunes  

 planlægningskompetence.
4. Lovforslagets administrative og økonomiske konsekvenser Lovforslaget medfører, at den selvejende institution Københavns Havnevæsen  

 nedlægges.
Lovforslagets umiddelbare økonomiske konsekvens er, at det fremtidige  

 havneselskab i forhold til Københavns Havnevæsen i dag, vil få reduceret de  

 indtægter, der stammer fra udlejning og salg af fast ejendom, samtidig med at  

 investeringsbehovene forøges.
Havneselskabet vil heller ikke få rådighed over  

 den formue, der ligger i de af Københavns Havnevæsen i dag disponerede  

 arealer, bygninger og anlæg, som er placeret i områder, der ikke på længere  

 sigt skal være havn, men det vil som nævnt få en midlertidig brugsret.
En del af indtægtsnedgangen vil formentlig kunne kompenseres, såfremt der  

 foretages justering af udlejningstakster og af vareafgifter til  

 markedspriser.
Men uden rådighed over de arealer mv., som overgår til  

 Udviklingsselskabet, vil havneselskabet ikke kunne opretholde en  

 selvfinansieringsgrad som den, Københavns Havnevæsen har idag.
 Der skal derfor som led i fastlæggelsen af de to selskabers fremtidige  

 økonomiske forhold skaffes havneselskabet et investeringsbidrag af  

 Udviklingsselskabets overskud, der er tilstrækkeligt til, at de investeringer  

 i havneindretninger og andet, som er en forudsætning for havneomdannelsen,  

 kan afholdes.
I december 1990 fremlagde Københavns Havnebestyrelse en ny  

 investeringsoversigt for perioden 1990-2005. Der påtænkes  

 investeringsprojekter i havnens områder for i alt 3270 mio. kr., excl.  

 materielanskaffelser.
Heraf er ca. 1050 mio. kr. investeringer i  

 ikke-havnerelateret nybyggeri og bygningsrenovering i Sdr.
Frihavn.
Af de  

 resterende 2220 mio. kr. er 625 mio. kr. afsat til et betydeligt nybyggeri af  

 pakhuse mv. i Nordhavns-området.
En mulig uddybning af sejlløbet mod nord i  

 Øresund efter århundredeskiftet er optaget med 350 mio. kr.
Københavns  

 Havnevæsen har endnu ikke taget stilling til, hvilke af de omtalte  

 investeringer der skal afholdes af havnevæsenet selv, og hvilke der skal  

 privatfinansieres.
De samlede investeringer i havneanlæg mv. åbner mulighed  

 for en væsentlig tilvækst i havnens godsomsætning.
Efter regeringens umiddelbare skøn vil de af Københavns Havnevæsen  

 påtænkte investeringer, der er nødvendige til omlægning af driften over de  

 næste 15 år, kunne rummes inden for en ramme af godt 1500 mio. kr., incl.  

 anskaffelser af materiel.
Med indregning af usikkerhed på behov for ny bil-  

 og færgeterminal og for uddybning af sejlløbet mod nord skønnes  

 investeringsbehovet at blive 1300-1800 mio. kr.
 En fremskyndet og videregående omdannelse end forudsat i Københavns  

 Havnevæsens investeringsoversigt - som kan være ønskelig for at sætte skub i  

 byudviklingen i havneområderne - kan som nævnt tænkes at udløse et  

 merinvesteringsbehov i forhold hertil.
 Størsteparten af disse investeringer vil skulle lånefinansieres,  

 privatfinansieres eller skulle finansieres af overskuddet fra  

 Udviklingsselskabet.
 Udviklingsselskabets indtægter vil ved stiftelsen bestå i lejeindtægter og  

 optionsafgifter fra de arealer og bygninger, der ikke på længere sigt skal  

 anvendes til havneformål.
Anvendt i overensstemmelse med kommuneplanen kan den potentielle  

 fremtidsværdi af de områder, der efterhånden udgår af driften, kunne skønnes  

 til op mod 2000 mio. kr. (1989-priser). Dertil kommer værdien af eventuelle  

 opfyldninger mv.
Det er næppe urealistisk at forestille sig, at de arealer,  

 der ikke i fremtiden vil blive anvendt til havnedrift, kan komme til at  

 repræsentere en værdi på op mod 2500 mio. kr.
De indtægter og den formue, som Udviklingsselskabet vil få rådighed over,  

 må således skønnes at være tilstrækkelig til at yde de nødvendige bidrag til  

 investeringerne i havnedriftens omlægning.
Selskabet vil desuden have  

 mulighed for at finansiere en væsentlig del af de investeringer, der iøvrigt  

 er nødvendige for omdannelsen - herunder oprensning af forurenede arealer og  

 indretning af diverse fællesanlæg.
Endvidere bør der kunne blive overskud til  

 at deltage i en del af de udviklingsprojekter - kulturelle og andre - som vil  

 være en ønskelig del af havneområdernes fornyelse.
Bemærkninger til lovforslagets enkelte bestemmelser Til kapitel 1 Til § 1 Bestemmelserne i § 1 bemyndiger trafikministeren til at oprette et  

 aktieselskab samt fastsætte aktieselskabets aktiekapital ved stiftelsen.  

 Aktiekapitalen kan tilvejebringes ved apportindskud og kontant indbetaling.
 Trafikministeren kan afhænde aktier til f.eks. private eller Københavns  

 Kommune, men under hensyn til den samfundsinteresse, der knytter sig til  

 havnens status som basishavn forudsættes det, at der sikres trafikministeren  

 en bestemmende indflydelse i selskabet.
 Afhændelse af aktier kræver efter de gældende bevillingsretlige regler  

 forudgående tilslutning fra Folketingets Finansudvalg.
Til § 2 Selskabets formål er i § 2 angivet til at være at drive havnevirksomhed i  

 København.
Selskabets hovedopgave skal således være på kommercielle vilkår at  

 stille havneanlæg og havneservice til rådighed.
Driften skal ske på  

 forretningsmæssigt grundlag og på en måde, der er velegnet til at sikre  

 havnens status som basishavn.
 Som eksempel på virksomhed omfattet af stk. 2 kan nævnes salg af know-how  

 til andre inden- eller udenlandske havne.
Til § 3 Under hensyn til Københavns Havns samfundsmæssige betydning foreslås i  

 stk. 1, at selskabets vedtægter og ændringer i disse skal godkendes af  

 trafikministeren.
 Ved bestyrelsens sammensætning tages, jf. stk. 2, samfunds- og  

 erhvervsøkonomiske hensyn.
Vedtægterne skal indeholde bestemmelser om, at havneselskabets aktiviteter  

 skal falde ind under de for havne normale aktiviteter, og at havnens  

 indtægter - bortset fra normal forrentning af indskudskapitalen - udelukkende  

 kan anvendes til havnens formål.
Dette er en forudsætning for, at  

 havneselskabet er fritaget for skat, jfr. selskabsskattelovens § 3, stk. 1,  

 nr. 4.
 Bestemmelserne i stk. 3 tilsigter at skabe så ensartede rammer som muligt  

 for trafikhavnedrift i København og i resten af landet.
Som følge af at havnevirksomheden i København bliver lagt over i et  

 aktieselskab og af, at driften tilrettelægges på forretningsmæssige vilkår,  

 er det ikke længere nødvendigt for trafikministeren at godkende afgifterne  

 for havnens benyttelse.
Der vil således for havnedriften i København være fri  

 takstfastsættelse i lighed med landets øvrige trafikhavne.
Bestemmelserne i §  

 4 i lov om trafikhavne m.v. om »dumping« og  

 »maksimumstakster« foreslås også at gælde for havnedriften i  

 København.
Det samme gælder overgangsordningen til den frie takstfastsættelse  

 som anført i lov om trafikhavne m.v. § 20, stk. 3.
Til kapitel 2 Til § 4 Bestemmelserne i § 4 bemyndiger miljøministeren til at oprette et  

 aktieselskab samt fastsætte aktieselskabets aktiekapital ved stiftelsen.  

 Aktiekapitalen kan tilvejebringes ved apportindskud og kontant indbetaling.
 Miljøministeren kan afhænde aktier i selskabet til f.eks. private eller  

 Københavns Kommune og andre offentlige myndigheder.
 Afhændelse af aktier kræver efter de gældende bevillingsretlige regler  

 forudgående tilslutning fra Folketingets Finansudvalg.
Til § 5 Selskabets formål er i § 5 angivet til at være at eje fast ejendom og at  

 tilrettelægge og gennemføre omdannelsen af de havneområder i København, som  

 ikke skal anvendes til havneformål.
 Udviklingsselskabet skal således overtage ejendomsretten til de arealer,  

 der i dag ejes af Københavns Havnevæsen, og som ikke på længere sigt skal  

 anvendes til havnedrift, jf. bemærkningerne til § 8 og de almindelige  

 bemærkninger.
 Som eksempel på virksomhed omfattet af stk. 2 kan nævnes lignende opgaver  

 vedrørende andre offentlige ejendomme, som ikke længere skal anvendes til det  

 hidtidige formål.
Københavns Havn A/S vil have et behov for bidrag til investeringer i  

 forbindelse med havnens omdannelse, jf. de almindelige bemærkninger.
Som det  

 fremgår heraf, vil havneselskabet få behov for tilskud til investeringer i  

 havneanlæg m.v. i forbindelse med omlægning af havnedriften.
For at give  

 selskaberne mulighed for at planlægge og gennemføre omlægningen anses det for  

 nødvendigt, at der tilvejebringes et overblik over de økonomiske midler, der  

 kan være til rådighed for omlægningen.
Dette er baggrunden for stk. 3.
 Med udgangspunkt i Københavns Havnevæsens skattemæssige stilling vil de  

 afledede konsekvenser af selskabskonstruktionen blive nærmere vurderet.
Til § 6 Under hensyn til den samfundsmæssige betydning af selskabets virksomhed  

 foreslås i stk. 1, at selskabets vedtægter og ændringer i disse skal  

 godkendes af miljøministeren.
 Ved bestyrelsens sammensætning, jf. stk. 2, tages samfunds- og  

 erhvervsøkonomiske hensyn.
Til § 7 Bestemmelsen tager alene sigte på undtagelsessituationer, hvor indehavere  

 af f.eks. optioner, lejerettigheder, brugsrettigheder m.v. vedrørende  

 selskabets ejendomme, udøver deres ret på en måde, som er til afgørende  

 hindring for en gennemførelse af havneområdernes omdannelse i  

 overensstemmelse med den af Udviklingsselskabet fastlagte  

 omdannelsesstrategi.
Til kapitel 3 Til § 8 Af bestemmelsen fremgår, at selskaberne indtræder i samtlige havnevæsenets  

 rettigheder og forpligtelser, hvilket også omfatter pensionsforpligtelser,  

 jf. bemærkningerne til §§ 11 og 12.
Selskaberne skal således ved overtagelsen respektere alle vilkår i  

 kontrakter, overenskomster, lejeaftaler m.v., som er indgået af Københavns  

 Havnevæsen.
På den anden side indtræder selskaberne i samtlige havnevæsenets  

 kontraktlige rettigheder.
 I bestemmelsen er det fastlagt efter hvilke principper og hvilket af de to  

 selskaber, der indtræder i de forskellige rettigheder og forpligtelser.
Ifølge stk. 5 bemyndiges trafikministeren til , efter at den nærmere  

 fordeling mellem selskaberne har været forhandlet med miljøministeren, at  

 fastsætte denne.
Grundlaget for fordelingen vil være de to selskabers formål,  

 og forudsætningen om at Københavns Havn A/S fremover skal drive den egentlige  

 havnevirksomhed.
Der henvises i øvrigt til de almindelige bemærkninger.
Til § 9 Det følger af stk. 1, at selskaberne er underlagt den lovgivning, som er  

 gældende for private forretningsdrivende selskaber.
 Efter stk. 2 kan Københavns Kommune eje aktier i selskaberne og være  

 repræsenteret i bestyrelserne.
Til § 10 Det foreslås, at der gives fritagelse for diverse afgifter i forbindelse  

 med overførslen af aktiviteter til de 2 selskaber.
Til § 11 Hovedparten af de kontraktlige forpligtelser, der påhviler Københavns  

 Havnevæsen, vil blive overført til Københavns Havn A/S.
En af de  

 forpligtelser, der vil blive overført, er den forpligtelse havnevæsenet  

 ifølge vedtægterne har for de ved havnevæsenet ansatte tjenestemænd og disses  

 pensionskasse.
Herom henvises i øvrigt til bemærkningerne til § 12.
Den i bestemmelsens stk. 1 nævnte statsgaranti omfatter alene de  

 forpligtelser, selskaberne måtte have ved deres stiftelse.
Så længe staten  

 hæfter for forpligtelserne i henhold til § 11, stk. 1, forudsættes det, at  

 staten bevarer aktiemajoriteten i selskaberne.
Garantien omfatter ikke  

 forpligtelser, som selskaberne i øvrigt påtager sig efter deres stiftelse.
Til kapitel 4 Til § 12 Det er bestemmelsens formål klart at fastslå selskabernes forpligtelse til  

 at overtage personalet, herunder de ved havnevæsenet ansatte tjenestemænd, på  

 hidtidige vilkår, hvilket bl.a. omfatter den pensionsaftale, tjenestemændene  

 har med Københavns Havnevæsen, jf. lov nr. 111 af 21. marts 1979 om  

 lønmodtageres retsstilling ved virksomhedsoverdragelse.
 Omvendt fastslår bestemmelsen en forpligtelse for personalet til at overgå  

 til ansættelse i et af selskaberne.
Det forudsættes, at personalet mest hensigtsmæssigt placeres i selskabet  

 Københavns Havn A/S.
Skulle der blandt personalet være ønske om ansættelse i  

 Udviklingsselskabet Københavns Havnefront A/S, må spørgsmålet herom bero på  

 en forhandling mellem selskaberne.
Til kapitel 5 Til § 13 De nye selskabers overtagelse af Københavns Havnevæsens virksomhed m.v.  

 fjerner grundlaget for at opretholde den særlige forvaltningsmyndighed  

 Københavns Havnevæsen, hvorfor loven om bestyrelsen af Københavns havnevæsen  

 foreslås ophævet.
Til § 14 I medfør af denne bestemmelse træder loven i kraft den 1. juli 1991. Dette  

 gælder dog ikke kapitlerne 3 og 4 (§§ 8-12) og §§ 13 og 17, idet  

 trafikministeren bemyndiges til at fastsætte tidspunktet for ikrafttræden af  

 disse bestemmelser.
 Herved opnås, at bemyndigelsen til at stifte selskaberne m.v. træder i  

 kraft den 1. juli 1991, hvorefter selskaberne kan stiftes, bestyrelserne  

 udpeges m.v.
 Selve overtagelsen af Københavns Havnevæsens hidtidige virksomhed  

 forudsætter imidlertid stiftelsen af selskaberne, og som oven for under  

 bemærkningerne til § 8 nævnt en nærmere forhandling mellem de pågældende  

 ministre.
 Indtil det tidspunkt, hvor overtagelsen rent praktisk kan finde sted, vil  

 lov nr. 109 af 29. april 1913 med senere ændringer om bestyrelsen af  

 Københavns havnevæsen fortsat være i kraft, og Københavns Havnevæsen vil  

 fortsætte sin virksomhed i denne periode.
