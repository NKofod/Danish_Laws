Pålagt et indkøbscenter snarest at træffe de fornødne foranstaltninger  

 til sikring af, at det fremtidigt ikke bliver muligt at aflæse kontohavernes  

 personnumre i forbindelse med adresseangivelse uden på breve eller andre  

 forsendelser.
Endvidere henstillet, at indkøbscenteret ophørte med at angive  

 personnumre på giroindbetalingskort.
 En person klagede til Registertilsynet over, at et indkøbscenter havde  

 påført hans personnummer fuldt læseligt i forbindelse med adressen ved  

 fremsendelse af et kontoudtog samt et girokort.
I forbindelse med sagens behandling blev der indhentet en udtalelse fra  

  Forbrugerombudsmanden, og det fremgik heraf, at han ikke fandt, at det er i  

 overensstemmelse med god markedsføringsskik, at erhvervsdrivende ikke sikrer,  

 at registrerede personnumre ikke videregives eller på anden måde synliggøres  

 for uvedkommende.
En benyttelse af et personnummer som en del af  

 adresseangivelsen uden på breve eller andre forsendelser kunne efter  

  Forbrugerombudsmandens opfattelse således ikke anses for stemmende med  

 markedsføringslovens regler.  Forbrugerombudsmanden anførte endvidere, at  

 brug af personnumre på giroindbetalingskort efter hans opfattelse ikke vil  

 være i overensstemmelse med god markedsføringsskik, medmindre der kan angives  

 en nødvendig begrundelse herfor.
 Registertilsynet fandt på det foreliggende grundlag, at indkøbscenterets  

 registrering af kontokunders personnumre i forbindelse med oprettelse af  

 kontokort, ikke kan antages at stride mod lov om private registre m.v. § 4 a,  

 stk. 1, under forudsætning af, at indkøbscenteret skal anvende personnummeret  

 til opfyldelse af indberetningspligten over for skattemyndighederne i henhold  

 til skattekontrolloven.
For så vidt angik indkøbscenterets påførsel af personnummer fuldt læseligt  

 i forbindelse med adressen ved fremsendelse af kontoudtog udtalte  

 Registertilsynet, at man fandt, at den anvendte fremgangsmåde indebærer en  

 væsentlig risiko for, at personnummeret herved videregives eller kommer  

 uvedkommende til kendskab.
Registertilsynet havde herved lagt vægt på den  

 gennemførte skærpelse af betingelserne for registrering og videregivelse af  

 personnumre.
Man pålagde på denne baggrund indkøbscenteret i medfør af lov om  

 private registre m.v. § 23, stk. 6, snarest at træffe de fornødne  

 foranstaltninger til sikring af, at det fremtidigt ikke bliver muligt at  

 aflæse kontoindehaverens personnummer i forbindelse med adresseangivelse uden  

 på breve eller i rudekuverter eller på andre forsendelser.
For så vidt angik indkøbscenterets angivelse af personnumre på  

 giroindbetalingskort henstillede Registertilsynet til indkøbscenteret at  

 ophøre med denne fremgangsmåde.
Registertilsynet lagde derved vægt på det af  

  Forbrugerombudsmanden anførte om, at en sådan fremgangsmåde ikke var i  

 overensstemmelse med god markedsføringsskik, medmindre der var angivet en  

 rimelig begrundelse herfor, og på at der i den konkrete sag ikke forelå  

 oplysninger, der med rimelighed kunne begrunde en sådan anvendelse af  

 personnumre samt til hensigten med den gennemførte skærpelse af lov om  

 private registre m.v.
 Indkøbscenteret har herefter meddelt, at man nu har ændret fremgangsmåden  

 ved udsendelse af kontoudtog, således at der ikke længere anføres personnumre  

 i forbindelse med adresseangivelser uden på breve eller andre forsendelser  

 samt på giroindbetalingskort.
 I forlængelse heraf har  Indenrigsministeriet ændret vilkårene for  

 levering af oplysninger fra Det centrale Personregister (CPR) til private,  

 således at det i vilkårene er fastsat, at personnumre ikke påføres fuldt  

 læseligt i forbindelse med en adresse uden på breve, i rudekuverter eller på  

 andre forsendelser, og at de pågældende personnumre ikke anvendes på  

 giroindbetalingskort, medmindre der anføres en rimelig begrundelse herfor.
 (* 1) Registertilsynets årsberetning 1989 s. 69-70.
