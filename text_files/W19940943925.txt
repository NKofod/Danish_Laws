Ankestyrelsens principafgørelse U-27-94 om allergisk eksem - erstatning - godtgørelse - specialarbejder - beskedne forandringer - sjældne udbrud - nikkel - fragrancemix - irritationsmoment svært at undgå - arbejdsskade Resume:
Ankestyrelsen tiltrådte Arbejdsskadestyrelsens afgørelse vedrørende erstatning for varigt mén på 15% som følge af et anerkendt allergisk eksem hos en 49-årig specialarbejder.
Ankestyrelsen lagde vægt på, at skadelidte havde et arbejdsbetinget nikkel- og fragrancemix eksem.
 Ankestyrelsen lagde ydermere vægt på, at skadelidte var generet af opblussen af eksemet på hænderne med vesikler, og at hans hud var blevet mere sart, så der let kom sår, der var længe om at hele.
 Ved vurderingen af méngraden skønnede Ankestyrelsen, at méngraden som følge af arbejdsskaden kunne fastsættes til 10% med tillæg af 5%, fordi der var tale om eksem, der bl.a. var forårsaget af nikkel, som er svært at undgå.
 Kassation:
Principafgørelsen har ikke længere vejledningsværdi Kassationsdato:
01-06-2009 Love:
Lov om sikring mod følger af arbejdsskade - lov nr. 390 af 20. maj 1992 - § 33, stk. 1 Vejledninger:
arbejdsskadestyrelsens vejledende méntabel - VI, A Sagsfremstilling:
 Sagen drejede sig om erstatning for varigt mén til en 49-årig specialarbejder.
Skadelidte blev i februar 1989 ansat på en virksomhed, hvor han var beskæftiget med fornikling af metalgenstande.
Efter 2 ugers arbejde udviklede skadelidte kløende udslæt på hænder og underarme, og efter lang tids sygdom blev han i juni 1989 opsagt fra sit arbejde.
 I maj 1989 blev lidelsen nikkeleksem anmeldt til Arbejdsskadestyrelsen som en formodet arbejdsbetinget lidelse.
 Efter anerkendelse af det anmeldte allergiske eksem tilkendte Arbejdsskadestyrelsen skadelidte erstatning for varigt mén, svarende til 8%.
 I november 1991 anmodede skadelidtes forbund Arbejdsskadestyrelsen om at genoptage sagen.
Af en indhentet speciallægeerklæring fremgik bl.a., at skadelidte ved en undersøgelse i maj 1994 havde rester af udslæt med småpapler og krads på arme.
Skadelidtes hud var på grund af behandling med Diproderm creme blevet mere sart.
Der kom derfor let sår, som var længe om at hele, og som havde givet ar specielt på underarmene.
I forbindelse med rengøring havde skadelidte forsøgt at anvende gummihandsker, men så blussede eksemet op, og der kom mere kløe.
Skadelidte var ret generet i det daglige.
 Ved Arbejdsskadestyrelsens afgørelse fik skadelidte herefter forhøjet erstatningen for varigt mén, svarende til i alt 15 %.
 Arbejdsskadestyrelsen lagde ved afgørelsen lagt vægt på, at skadelidtes hud var blevet mere sart, så der let kom sår, som var længe om at hele.
 I klagen anførte skadelidtes forbund bl.a., at man var enig i størrelsen af méngraden, hvis det ikke havde drejet sig om et eksem, der bl.a. var opstået på grund af nikkel, og at han ikke længere kunne tåle vand og gummi, som det fremgik af en speciallægeerklæring fra maj 1994.
 Da der var tale om en eksemform, hvor årsagen til eksemet var svært at undgå, som nikkel, vand og gummi, burde ménerstatningen tillægges mellem 5 og 8%.
 Afgørelse:
 Ankestyrelsen fandt, at de samlede følger efter skadelidtes arbejdsskade ikke havde medført et varigt mén på mere end 15%.
 Ved afgørelsen lagde Ankestyrelsen vægt på, at skadelidte havde et arbejdsbetinget nikkel- og fragrancemix eksem.
 Ankestyrelsen lagde ydermere vægt på, at skadelidte var generet af opblussen af eksemet på hænderne med vesikler, og at hans hud var blevet mere sart, så der let kom sår, der var længe om at hele.
 Ved vurderingen af méngraden skønnede Ankestyrelsen, at méngraden som følge af arbejdsskaden kunne fastsættes til 10% med tillæg af 5%, fordi der var tale om eksem, der bl.a. var forårsaget af nikkel.
 Ankestyrelsen tiltrådte således Arbejdsskadestyrelsens afgørelse.
