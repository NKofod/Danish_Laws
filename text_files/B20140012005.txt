Bekendtgørelse om henlæggelse af opgaver og beføjelser til Naturstyrelsen efter lov om vandplanlægning I medfør af § 32 i lov nr. 1606 af 26. december 2013 om vandplanlægning fastsættes:
 § 1. Naturstyrelsen varetager administrationen af lov om vandplanlægning.
 Stk. 2. Naturstyrelsen udarbejder vejledninger, forbereder og udarbejder generelle forskrifter og enkeltsager, der skal forelægges for miljøministeren, indsamler, bearbejder og formidler oplysninger og medvirker ved forsøgs- og udredningsvirksomhed inden for lovens område.
 Stk. 3. Naturstyrelsen yder faglig rådgivning og anden bistand samt forestår vejlednings- og informationsvirksomhed inden for lovens område til miljøministeren, andre centrale og lokale myndigheder og private.
 Stk. 4. Naturstyrelsen varetager EU-sager og internationale sager inden for lovens område.
 § 2. Følgende opgaver og beføjelser i henhold til lov om vandplanlægning udøves af Naturstyrelsen:
 1) Udarbejde basisanalyse for hvert vandområdedistrikt, jf. § 6, stk. 1.
 2) Oprette og ajourføre registre over beskyttede områder, jf. § 16, stk. 1 og 2.
 3) Undersøge årsagerne til, at miljømål ikke kan forventes opfyldt, jf. § 21, stk. 1.
 4) Årligt gennemgå virkninger af omstændigheder omfattet af lovens § 21, stk. 2, som har været årsag til, at miljømål ikke kan forventes opfyldt, jf. § 21, stk. 3.
 5) Fremsende udkast til regler om miljømål for vandforekomster til kommunalbestyrelserne og meddele kommunalbestyrelserne en foreløbig økonomisk ramme og en tidsfrist for udarbejdelse og fremsendelse af forslag til supplerende foranstaltninger, jf. § 22, stk. 3.
 6) Udarbejde vandområdeplan for hvert vandområdedistrikt og inddrage offentligheden i udarbejdelsen, jf. § 26, stk. 1 og 3.
 7) Offentliggøre udkast til arbejdsprogram, herunder en tidsplan for tilvejebringelse af vandområdeplanen og en redegørelse for høringsproceduren samt offentliggøre endeligt arbejdsprogram, jf. § 27, stk. 2.
 8) Offentliggøre basisanalyse, jf. § 27, stk. 3.
 9) Offentliggøre en foreløbig oversigt over væsentlige vandforvaltningsmæssige opgaver samt offentliggøre endelig oversigt over disse opgaver, jf. § 27, stk. 4.
 10) Offentliggøre udkast til vandområdeplaner og offentliggøre endelige planer, jf. § 27, stk. 5.
 11) Offentliggøre udkast til regler om miljømål og offentliggøre udkast til ændring af regler om miljømål, jf. § 28.
 12) Offentliggøre udkast til regler om indsatsprogrammer og offentliggøre udkast til ændring af regler om indsatsprogrammer, jf. § 29.
 13) Udarbejde statusrapport, jf. § 30, stk. 1.
 14) Anmode kommunalbestyrelsen om oplysninger til brug for udarbejdelse af statusrapport, jf. § 30, stk. 2.
 15) Overvåge overfladevandets og grundvandets tilstand og de beskyttede områder, jf. § 31, stk. 1.
 16) Udarbejde programmer for overvågning og et sammenhængende og overordnet overvågningsnet, jf. § 31, stk. 2.
 17) Beslutte ekspropriation af fast ejendom og varetage funktioner ved ekspropriation, jf. § 34.
 § 3. Afgørelser truffet af Naturstyrelsen efter bekendtgørelsen kan ikke påklages til miljøministeren eller anden administrativ myndighed.
 § 4. Miljøministeren kan bestemme, at en opgave eller beføjelse, der i henhold til bekendtgørelsen henhører under Naturstyrelsen, udøves af ministeren.
 Stk. 2. Ministeren kan give direktøren for Naturstyrelsen instruktioner for udøvelsen af de opgaver og beføjelser, der er henlagt til Naturstyrelsen.
 § 5. Bekendtgørelsen træder i kraft den 11. februar 2014.
