Fremsat den 3. oktober 2018 af kulturminister (Mette Bock) Forslag til Lov om ændring af lov om radio- og fjernsynsvirksomhed (Gennemførelse af dele af medieaftalen for 2019-2023 m.v.) § 1 I lov om radio- og fjernsynsvirksomhed, jf. lovbekendtgørelse nr. 444 af 8. maj 2018, foretages følgende ændringer:
 1. § 11, stk. 1, affattes således:
»DR, de regionale TV 2-virksomheder og TV 2/DANMARK A/S udøver public service-virksomhed efter reglerne i kapitel 4, 6 og 6 a.« 2. § 11, stk. 2, affattes således:
»Stk. 2. I den samlede public service-virksomhed kan tillige efter kulturministerens nærmere bestemmelse indgå public service-programvirksomhed, jf. § 10, i form af tv-kanaler, radiokanaler, tilsvarende internetbaserede tjenester m.v., udøvet af andre foretagender end de, der er nævnt i stk. 1. Tilladelse til denne programvirksomhed meddeles efter reglerne i kapitel 8.« 3. § 11, stk. 3-6, ophæves.
 Stk. 7-9 bliver herefter stk. 3-4.
 4. § 13 a ophæves.
 5. § 16, stk. 1, affattes således:
»DR ledes af en bestyrelse på 11 medlemmer, som beskikkes af kulturministeren.
Kulturministeren udpeger tre medlemmer (herunder formanden), og de fastansatte medarbejdere i DR udpeger to medlemmer og to suppleanter herfor.
Folketingets seks største partier indstiller hver to kandidater, som kulturministeren og partierne i fællesskab skal vælge imellem med henblik på udpegning af de seks resterende medlemmer.
Kulturministeren beskikker næstformanden blandt de seks medlemmer, der er udpeget af kulturministeren og partierne.« 6. I § 34, stk. 3, indsættes som 2. pkt.:
»Vedtægten kan indeholde regler om tilsyn og sanktioner«.« 7. I § 42, nr. 1, udgår »ved hjælp af jordbaserede sendemuligheder«.
 8. I § 43 udgår », og til uddannelsesaktiviteter i forbindelse med ikkekommerciel lokal radio- og tv-virksomhed«.
 9. Efter § 43 indsættes:
»§ 43 a.
Radio- og tv-nævnet kan yde tilskud til foretagender med henblik på udøvelse af public service-programvirksomhed, jf. § 11, stk. 2.« 10. I § 45, stk. 2, indsættes efter »ved hjælp af jordbaserede sendemuligheder«: »samt tilladelse til public service-programvirksomhed i medfør af § 11, stk. 2,« 11. I § 47, stk. 2 ændres »stk. 3« til: »stk. 4«.
 12. I § 47 indsættes efter stk. 2 som nyt stykke:
»Stk. 3. Stk. 1, 2 og 4 gælder ikke udøvelse af public service-programvirksomhed efter § 11, stk. 2, jf. § 45, stk. 1 og 2.« Stk. 3-5 bliver herefter stk. 4-6.
 13. I § 47, stk. 5 ændres »stk. 1-3« til: »stk. 1, 2 og 4«.
§ 2 Stk. 1. Loven træder i kraft den 1. januar 2019.
 Stk. 2. Denne lov gælder ikke for tilladelser udstedt i medfør af radio- og fjernsynsloven før den 1. januar 2019. For sådanne tilladelser finder de hidtil gældende regler anvendelse.
 Stk. 3. Regler fastsat i medfør af § 47, stk. 3-5, i lov om radio- og fjernsynsvirksomhed, jf. lovbekendtgørelse nr. 444 af 8. maj 2018, forbliver i kraft, indtil de ophæves eller afløses.
Bemærkninger til lovforslaget Almindelige bemærkninger 1. Indledning 2. Baggrund 3. Hovedpunkter i lovforslaget 3.1 Public service-virksomhed i Danmark 3.1.1 Gældende ret 3.1.2 Kulturministeriets overvejelser og lovforslagets indhold 3.2 DR's bestyrelse 3.2.1 Gældende ret 3.2.2 Kulturministeriets overvejelser og lovforslagets indhold 3.3 Tilsyn og sanktionering over for de regionale TV 2-virksomheder 3.3.1 Gældende ret 3.3.2 Kulturministeriets overvejelser og lovforslagets indhold 3.4 Udbud af en ny tv-kanal og en ny radiokanal 3.4.1 Gældende ret 3.4.2 Kulturministeriets overvejelser og lovforslagets indhold 4. Økonomiske konsekvenser og implementeringskonsekvenser for det offentlige 5. Økonomiske og administrative konsekvenser for erhvervslivet m.v.
6. Administrative konsekvenser for borgerne 7. Miljømæssige konsekvenser 8. Forholdet til EU-retten 9. Hørte myndigheder og organisationer m.v.
10. Sammenfattende skema 1. Indledning Med lovforslaget foreslås det, at radio- og fjernsynslovens generelle bestemmelser om, hvilke foretagender der udøver public service-virksomhed i Danmark, forenkles.
Derudover foreslås det, at reglerne for udpegning af DR's bestyrelse ændres.
 Videre foreslås det med lovforslaget, at kulturministerens bemyndigelse til at fastsætte regler om de regionale TV 2-virksomheder udvides til også at omfatte tilsyn og sanktioner, ligesom det foreslås, at der indføres en bemyndigelse til at udbyde nye public service-kanaler m.v.
2. Baggrund Hovedformålet med lovforslaget er at gennemføre dele af medieaftalen for 2019-2023, der blev indgået den 29. juni 2018 mellem regeringen (Venstre, Liberal Alliance og Det Konservative Folkeparti) og Dansk Folkeparti.
 Vedrørende de øvrige punkter i medieaftalen er der tale om forhold, der enten ikke kræver lovændring og således vil blive gennemført administrativt, herunder ved indgåelse af public service-kontrakter med DR og de regionale TV 2-virksomheder samt ved udstedelse af en public service-tilladelse til TV 2/DANMARK A/S, eller forhold der i overensstemmelse med medieaftalen gennemføres ved en senere lovændring.
 Af medieaftalen fremgår blandt andet følgende om de under afsnit 1 nævnte punkter:
DR's bestyrelse skal styrkes, herunder i forhold til uafhængighed og kompetencesammensætning.
Bestyrelsen består af 11 medlemmer, som beskikkes af kulturministeren.
Kulturministeren udpeger 3 medlemmer, herunder formanden.
Folketinget udpeger 6 medlemmer, og de fastansatte medarbejdere i DR udpeger 2 medlemmer samt 2 suppleanter herfor.
Kulturministeren beskikker næstformanden blandt de medlemmer, der er udpeget af Folketinget.
De partier, som udpeger bestyrelseskandidater på vegne af Folketinget, indstiller hver to kandidater.
Herefter beslutter partierne og kulturministeren i fællesskab sammensætningen af bestyrelsen.
Der skal være et mangfoldigt tv-udbud.
Der igangsættes derfor et udbud af en ny tv-kanal med kulturindhold og folkeoplysning.
Kanalen udbydes med et årligt offentligt tilskud på 50 mio. kr. og med adgang til reklameindtægter m.v.
Hovedsædet placeres vest for Storebælt, og produktionen skal finde sted uden for hovedstadsområdet.
Der stilles sendekapacitet til rådighed for den nye kanal i den MUX, som forvaltes af DIGI-TV.
De nærmere programkrav og vilkår vil blive fastsat i en udbudsbekendtgørelse efter aftale med partierne bag medieaftalen.
Når den gældende tilladelse til Radio24syv udløber ved udgangen af oktober 2019, genudbydes den fjerde FM-radiokanal (FM4). Kanalen udbydes med et årligt offentligt tilskud på 94,8 mio. kr. i 2019, 92,4 mio. kr. i 2020, 89,6 mio. kr. i 2021, 86,7 mio. kr. i 2022 og 83,9 mio. kr. i 2023 med adgang til brugerbetaling for podcast m.v. samt krav om dækning af hele landet.
Der tages stilling til adgang til reklameindtægter i forbindelse med udbuddet af kanalen, og på baggrund af beslutningen tager aftalepartierne stilling til den samlede økonomi for kanalen.
Hovedsædet skal placeres vest for Storebælt.
De nærmere programkrav og vilkår vil blive fastsat i en udbudsbekendtgørelse efter aftale med partierne bag medieaftalen.
Der udbydes en ny digital radiokanal til formidling af kultur, herunder klassisk musik.
Kanalen udbydes med et årligt offentligt tilskud på 30 mio. kr. og med adgang til reklameindtægter m.v.
Hovedsædet placeres vest for Storebælt, og produktionen skal finde sted uden for hovedstadsområdet.
Kanalen udbydes uden samtidig tilrådighedsstillelse af en sendemulighed.
Det forudsættes, at tilladelseshaver via aftaler med distributør(er) om udsendelse af kanalen sikrer, at den kan modtages af hovedparten af befolkningen.
De nærmere programkrav og vilkår vil blive fastsat i en udbudsbekendtgørelse efter aftale med partierne bag medieaftalen.
 Lovforslaget udvider herudover kulturministerens bemyndigelse til at fastsætte en vedtægt for de regionale TV 2-virksomheder til at omfatte regler om tilsyn og sanktioner, ligesom lovforslaget indeholder enkelte forslag med henblik på regelforenkling og ændringer af hensyn til teknologineutralitet og fremtidssikring af loven.
 Lovforslaget har sammenhæng med forslag til lov om ændring af lov om radio- og fjernsynsvirksomhed, personskatteloven, lov om social pension og forskellige andre love. (Gennemførelse af aftale om fokusering af DR og afskaffelse af medielicensen m.v.), der fremsættes på baggrund af en politisk aftale mellem regeringen og Dansk Folkeparti af 16. marts 2018, og som skal træde i kraft den 1. januar 2019. Sidstnævnte lovforslag indeholder udmøntning af enkelte elementer af medieaftalen for 2019-2023.
3. Hovedpunkter i lovforslaget 3.1. Public service-virksomhed i Danmark 3.1.1. Gældende ret Radio- og fjernsynslovens § 11, stk. 1-6, indeholder en oversigt over, hvilken programvirksomhed der efter loven indgår i den samlede public service radio- og fjernsynsvirksomhed i Danmark.
 Af stk. 1 fremgår, at DR og de regionale TV 2-virksomheder udøver public service-virksomhed efter reglerne i kapitel 4 og 6.
 Af stk. 2 fremgår, at TV 2/DANMARK A/S' programvirksomhed i medfør af tilladelse efter reglerne i kapitel 6 a indgår i den samlede public service-programvirksomhed.
Af stk. 3 fremgår, at programvirksomheden på den fjerde FM-radiokanal og nyhedsdækningen på den femte FM-radiokanal tillige indgår i den samlede public service-virksomhed.
Tilladelse til denne programvirksomhed meddeles efter reglerne i kapitel 8 i henhold til udbudsbekendtgørelser.
Frekvensen til den fjerde FM-radiokanal blev sendt i udbud i foråret 2011 (en såkaldt skønhedskonkurrence). Radio- og tv-nævnet udstedte på denne baggrund efterfølgende en tilladelse til Berlingske People A/S med henblik på udsendelse af Radio24syv på kanalen.
Tilladelsen udløber med udgangen af oktober 2019. Den femte FM-radiokanal blev udbudt af Radio- og tv-nævnet i august 2014, hvor udbuddet blev vundet af Bauer Media ApS, der sender NOVA FM på kanalen.
Tilladelsen udløber i 2022.
 Af stk. 4 fremgår, at tilladelsen på den fjerde FM-radiokanal efter kulturministerens nærmere bestemmelse kan meddeles af Radio- og tv-nævnet uden forudgående udbud, og at kulturministeren kan bestemme, at en sådan tilladelse i særlige tilfælde kan forlænges.
Af stk. 5 fremgår, at den fjerde FM-radiokanal skal være en public service-kanal med nyheds-, aktualitets-, kultur- og debatprogrammer suppleret med en bred musikprofil.
Det fremgår, at tilladelse til programvirksomheden på den fjerde FM-radiokanal ikke kan meddeles til DR.
Af stk. 6 fremgår, at programvirksomheden på den femte FM-radiokanal skal omfatte nyhedsprogrammer fra hele landet.
Sendefladen kan ikke regionaliseres, og tilladelse til denne programvirksomhed kan ikke meddeles til DR.
3.1.2. Kulturministeriets overvejelser og lovforslagets indhold På baggrund af medieaftalen, hvoraf det fremgår, at der skal udbydes en ny tv-kanal og en ny radiokanal med public service-forpligtelser, foreslås en forenkling af bestemmelsen i § 11 om public service-virksomhed i Danmark.
Det foreslås, at de public service-institutioner, der udøver public service radio- og fjernsynsvirksomhed på permanent basis, og som i dag særskilt er reguleret i radio- og fjernsynsloven, fortsat specifikt omtales i bestemmelsen, dvs. at det fremgår, at DR, de regionale TV 2-virksomheder og TV 2/DANMARK A/S udøver public service-virksomhed efter reglerne i lovens kapitel 4, 6 og 6 a.
Der tilsigtes ingen ændringer i forhold til gældende ret.
De øvrige foretagender, der i dag udøver public service-virksomhed, gør det på baggrund af en tilladelse udstedt af Radio- og tv-nævnet efter udbud, dvs. for en begrænset tidsperiode.
Det foreslås på den baggrund, at der indføres en bemyndigelse, hvorefter programvirksomhed udøvet af andre foretagender end DR, de regionale TV 2-virksomheder og TV 2/DANMARK A/S tillige kan indgå i den samlede public service-virksomhed efter kulturministerens nærmere bestemmelse.
Tilladelse til denne programvirksomhed meddeles efter reglerne i kapitel 8.
Hensigten med forslaget er, at kulturministeren på baggrund af den til enhver tid gældende medieaftale kan bestemme omfanget af public service-programvirksomhed i Danmark.
Bemyndigelsen vil i sammenhæng med den foreslåede § 43 a, jf. nedenfor under afsnit 3.4., og i overensstemmelse med reglerne i lovens kapitel 8, danne baggrund for udstedelse af tilladelser til udøvelse af public service-programvirksomhed, herunder fastlæggelse af programprofiler, tildeling af offentlig støtte og vilkår knyttet til programtilladelsen m.v.
 Baggrunden for forslaget er dels gennemførelse af medieaftalen, hvorefter den samlede public service-virksomhed udvides med udbud af en ny tv-kanal og en ny radiokanal, dels med henblik på en mere enkel og smidig regulering, der er fremtidssikret set i lyset af medieudviklingen.
Det bemærkes, at lovforslagets § 2 indebærer, at tilladelser, der er udstedt i medfør af radio- og fjernsynsloven før 1. januar 2019, herunder tilladelser vedrørende den fjerde og den femte FM-radiokanal, forbliver i kraft for resten af den periode, hvor tilladelserne er gældende.
Dvs. at den gældende programprofil for den fjerde FM-radiokanal og nyhedsdækningen på den femte FM-radiokanal fortsætter uændret, indtil de nuværende tilladelser udløber.
Det er hensigten, at der skal ske genudbud af den fjerde FM-radiokanal, når tilladelsen til Radio24syv udløber.
Kanalen vil blive udbudt med et offentligt tilskud, jf. afsnit 2 om baggrunden for lovforslaget.
Medieaftalen fastlægger overordnet kravene til den fjerde FM-radiokanal og fastlægger i øvrigt, at de nærmere programkrav og vilkår vil blive fastsat i en udbudsbekendtgørelse efter aftale med partierne bag medieaftalen.
Der henvises til beskrivelsen i afsnit 2.
 Det er derudover hensigten, at der skal ske udbud af en ny tv-kanal og en ny radiokanal, jf. beskrivelsen i afsnit 2.
 Det bemærkes, at radio- og fjernsynslovens § 11, stk. 7-9, foreslås ophævet i medfør af lovforslag om ændring af radio- og fjernsynsloven m.v. om fokusering af DR og afskaffelse af medielicensen, der skal træde i kraft den 1. januar 2019.
Herudover foreslås det i radio- og fjernsynslovens § 43 ophævet, at Radio- og tv-nævnet kan yde tilskud til uddannelsesaktiviteter i forbindelse med ikkekommerciel lokal radio- og tv-virksomhed.
Forslaget er en gennemførelse af medieaftalen for 2019-2023, hvoraf det fremgår, at ordningen nedlægges.
3.2. DR's bestyrelse 3.2.1. Gældende ret Ifølge § 16 i lov om radio- og fjernsynsvirksomhed ledes DR af en bestyrelse på 11 medlemmer, som beskikkes af kulturministeren.
Kulturministeren udpeger 3 medlemmer (herunder formanden), Folketinget udpeger 6 medlemmer, og de fastansatte medarbejdere i DR udpeger 2 medlemmer samt 2 suppleanter herfor.
Det følger af grundlovens § 52, at Folketingets valg af medlemmer til kommissioner og hverv sker efter forholdstal.
Folketingets udpegning af bestyrelsesmedlemmer sker med udgangspunkt i Folketingets forretningsordens § 36, hvoraf følger, at Tingets medlemmer deler sig i valggrupper, der udpeger de valgte efter forholdstal.
I praksis har det været de seks største partier i Folketinget, som udpeger de medlemmer, der udpeges af Folketinget, efter princippet ét medlem for hvert parti, om end det ikke er givet efter Folketingets forretningsorden.
Kulturministeren beskikker næstformanden blandt de medlemmer, der er udpeget af Folketinget.
Medlemmer af eller kandidater til Folketinget, regionsråd, kommunalbestyrelser eller EU-Parlamentet kan ikke være medlemmer af bestyrelsen.
Bestyrelsen skal søges sammensat, så den samlede bestyrelse repræsenterer mediemæssig, kulturel, ledelsesmæssig og erhvervsmæssig indsigt.
Beskikkelserne gælder for 4 år.
Beskikkelsesperioden for den nuværende bestyrelse er den 1. januar 2015 til 31. december 2018.
Hvert bestyrelsesmedlem kan alene genbeskikkes én gang.
I tilfælde af udtræden udpeges et nyt medlem for den resterende del af beskikkelsesperioden.
Ifølge § 17 i lov om radio- og fjernsynsvirksomhed er bestyrelsen DRs øverste ledelse.
Bestyrelsen har det overordnede programansvar og ansvaret for, at de bestemmelser for institutionens virksomhed, der er fastsat i loven, og bestemmelser fastsat i medfør af loven, overholdes.
Bestyrelsen fastsætter de almindelige retningslinjer for DRs virksomhed og ansætter generaldirektøren og øvrige medlemmer af DRs direktion.
 I Kulturministeriets bekendtgørelse nr. 1288 af 18. november 2015 om vedtægt for DR er der fastsat uddybende regler om bestyrelsens virke.
3.2.2. Kulturministeriets overvejelser og lovforslagets indhold På baggrund af medieaftalen for 2019-2023 foreslås det med henblik på at styrke DR's bestyrelse, herunder i forhold til uafhængighed og kompetencesammensætning, at Folketingets ret til direkte at udpege seks bestyrelsesmedlemmer ændres til, at de seks største partier i Folketinget hver indstiller to kandidater til DR's bestyrelse, hvorefter kulturministeren og de seks partier i fællesskab blandt de indstillede i alt tolv kandidater udpeger seks medlemmer til DR's bestyrelse.
Udpegningen forudsættes foretaget således, at bestyrelsen i sidste ende består af en af kandidaterne til bestyrelsesmedlem fra hvert af de seks partier.
Med forslaget vil Folketinget herefter ikke længere udpege medlemmer af DRs bestyrelse.
Folketingets udpegning af bestyrelsesmedlemmer med udgangspunkt i grundlovens § 52 og Folketingets forretningsordens § 36 erstattes af en nyordning, hvorefter kulturministeren direkte anmoder de seks største partier i Folketinget om hver at indstille to kandidater til DRs bestyrelse.
Det er i den foreslåede nye ordning forudsat, at kulturministeren fortsat udpeger tre medlemmer af bestyrelsen, herunder formanden, og at DR's medarbejdere fortsat udpeger to medlemmer samt to suppleanter herfor.
Det foreslås desuden, at kulturministeren beskikker næstformanden blandt de seks medlemmer, der er udpeget af kulturministeren og de seks største partier.
Med de nuværende regler for Folketingets udpegning er det i praksis vanskeligt at sikre, at der arbejdes med bestyrelsens sammensætning ud fra en helhedsbetragtning.
Med forslaget til ændring af Folketingets udpegningsret vil det kunne sikres, at der arbejdes helhedsorienteret med en hensigtsmæssig sammensætning af den samlede bestyrelse for så vidt angår de kompetencer, der ifølge loven skal være repræsenteret i bestyrelsen.
3.3. Tilsyn og sanktionering over for de regionale TV 2-virksomheder 3.3.1. Gældende ret Det fremgår af radio- og fjernsynslovens § 34, stk. 3, at kulturministeren kan fastsætte en vedtægt for de regionale TV 2-virksomheder.
Bemyndigelsen tager sigte på, at der kan fastsættes nærmere bestemmelser om de regionale TV 2-virksomheders virksomhed, herunder økonomiske og organisatoriske forhold samt klagebehandling.
Bemyndigelsen tager endvidere sigte på at sikre, at bestemmelserne i AVMS-direktivet (Europa-Parlamentets og Rådets direktiv 2010/13/EU af 10. marts 2010 om samordning af visse love og administrative bestemmelser i medlemsstaterne om udbud af audiovisuelle medietjenester (direktiv om audiovisuelle medietjenester), EU-Tidende 2010 nr.
L 95, side 1), om i hvilket omfang programmer af europæisk oprindelse skal indgå i programvirksomheden, og bestemmelser om at tilgodese hensyn til børn og unge fortsat kan gennemføres i dansk ret i bekendtgørelsesform.
3.3.2. Kulturministeriets overvejelser og lovforslagets indhold Statsrevisorerne afgav i oktober 2016 beretning nr. 1/2016 om TV 2-regionernes virksomhed.
Beretningen indeholdt flere kritikpunkter, blandt andet af de regionale TV 2-virksomheders mål- og resultatstyring, ligesom den indeholdt kritik af Kulturministeriets kontraktstyring af de regionale TV 2-virksomheder.
Kulturministeren fremsendte efterfølgende bemærkninger til Statsrevisionerne, inkl. de overvejelser og foranstaltninger, som beretningen havde givet anledning til.
En af overvejelserne var, at der skulle gennemføres en ændring af radio- og fjernsynsloven, således at kulturministeren fik mulighed for at sanktionere de regionale TV 2-virksomheders eventuelle manglende overholdelse af vilkår fastsat i bekendtgørelsen om vedtægt for de regionale TV 2-virksomheder, herunder krav til budgetter og regnskaber samt forpligtelser fastsat i public service-kontrakterne.
 Der foreslås på denne baggrund tilføjet til § 34, stk. 3, at kulturministerens bemyndigelse til at fastsætte en vedtægt for de regionale TV 2-virksomheder udvides, således at vedtægten også kan indeholde regler om tilsyn og sanktioner, herunder regler om skærpet tilsyn eller tilbageholdelse af tilskud, i tilfælde hvor reglerne i bekendtgørelsen om vedtægt for de regionale TV 2-virksomheder, eller forpligtelser fastsat i public service-kontrakterne, ikke overholdes.
 Udvidelsen af bemyndigelsen skal ses i lyset af, at de regionale TV 2-virksomheder i medfør af lovforslag om ændring af radio- og fjernsynsloven m.v. om fokusering af DR og afskaffelse af medielicensen, der skal træde i kraft 1. januar 2019, foreslås undtaget fra lov nr. 1531 af 21. december 2010 om økonomiske og administrative forhold for modtagere af driftstilskud fra Kulturministeriet, således at de regionale TV 2-virksomheder ikke er underlagt de tilsyns- og sanktionsbestemmelser, der fremgår heraf.
3.4. Udbud af en ny tv-kanal og en ny radiokanal 3.4.1. Gældende ret Radio- og fjernsynsloven indeholder i kapitel 7 regler om Radio- og tv-nævnets kompetencer og opgaver og i kapitel 8 regler for programvirksomhed på grundlag af tilladelse og registrering samt on demand-audiovisuel programvirksomhed.
Radio- og tv-nævnet varetager en række opgaver på radio- og tv-området.
Blandt andet træffer nævnet afgørelser vedrørende programvirksomhed på grundlag af tilladelse eller registrering og påtaler overtrædelser af loven, ligesom nævnet kan træffe afgørelse om inddragelse af tilladelser m.v.
Radio- og tv-nævnet kan yde tilskud til ikkekommercielle lokale radiostationer og ikkekommercielle tv-stationer, der udøver programvirksomhed i henhold til tilladelse.
Radio- og fjernsynslovens kapitel 8 regulerer, at programvirksomhed foranstaltet af radio- og tv-foretagender og øvrige medietjenesteudbydere som hovedregel kun kan ske med tilladelse fra Radio- og tv-nævnet.
De gældende regler har en række undtagelser hertil.
Blandt andet gælder kravet ikke DR's, TV 2/DANMARK A/S' og de regionale TV 2-virksomheders public service-virksomhed, ligesom kravet ikke gælder foretagender, der udøver programvirksomhed ved hjælp af satellit, fællesantenneanlæg, kortbølgesendemuligheder eller øvrige elektroniske kommunikationsnet, der alene skal lade sig registrere hos Radio- og tv-nævnet.
Medietjenesteudbydere, der udbyder on demand-audiovisuel programvirksomhed, kan udøve programvirksomhed uden registrering.
Tilladelse til programvirksomhed ved hjælp af jordbaserede sendemuligheder meddeles ifølge § 45, stk. 2, af Radio- og tv-nævnet efter udbud.
Denne hovedregel har dog en række undtagelser.
Blandt andet vedrørende tilladelser til foreninger m.v., hvis formål er at producere ikkekommercielt tv, som er produceret af og rettet mod personer med fysisk funktionsnedsættelse eller intellektuel funktionsnedsættelse, i forbindelse med forsøgsvirksomhed og midlertidig programvirksomhed m.v.
 Derudover er det fastsat i § 47, at visse foretagender, der alene skal lade sig registrere efter loven, under visse forudsætninger alligevel skal have tilladelse efter udbud, fx programvirksomhed ved hjælp af jordbaserede digitale tv-sendemuligheder, hvor tilladelse til distribution er meddelt i medfør af § 3, stk. 4.
3.4.2. Kulturministeriets overvejelser og lovforslagets indhold På baggrund af medieaftalen for 2019-2023 foreslås der i lovens kapitel 7 om Radio- og tv-nævnet indført en bemyndigelse for Radio- og tv-nævnet til at yde tilskud til foretagender med henblik på udøvelse af public service-programvirksomhed i medfør af § 11, stk. 2. dvs. i form af tv-kanaler, radiokanaler, tilsvarende internetbaserede tjenester m.v.
 Det foreslås derudover, at der i lovens kapitel 8 indsættes regler om, at Radio- og tv-nævnet  på baggrund af udbud  kan meddele tilladelse til udøvelse af public service-programvirksomhed i medfør af § 11, stk. 2.
Ifølge medieaftalen skal der igangsættes udbud af en ny tv-kanal med kulturindhold og folkeoplysning.
Der stilles sendekapacitet til rådighed for den nye kanal i den MUX, som forvaltes af DIGI-TV.
De nærmere programkrav og vilkår vil blive fastsat i en udbudsbekendtgørelse efter aftale med partierne bag medieaftalen.
Der henvises til beskrivelsen i afsnit 2.
Ifølge medieaftalen skal der derudover udbydes en ny digital radiokanal til formidling af kultur, herunder klassisk musik.
Kanalen udbydes uden samtidig tilrådighedsstillelse af en sendemulighed.
Det forudsættes, at tilladelseshaver via aftaler med distributør(er) om udsendelse af kanalen sikrer, at den kan modtages af hovedparten af befolkningen.
De nærmere programkrav og vilkår vil blive fastsat i en udbudsbekendtgørelse efter aftale med partierne bag medieaftalen.
Der henvises til beskrivelsen i afsnit 2.
 Med forslaget kan Radio- og tv-nævnet efter kulturministerens nærmere bestemmelse efter udbud i henhold til en udbudsbekendtgørelse meddele tilladelse til udøvelse af public service-programvirksomhed, herunder stille vilkår for tilladelsen m.v., samt yde tilskud til den nævnte public service-programvirksomhed, fx til en ny tv-kanal og en ny radiokanal eller til anden public service-programvirksomhed.
 Med det foreslåede fremtidssikres loven, ligesom teknologineutraliteten øges, idet ansøgere i et udbud vedrørende public service-programvirksomhed selv vil kunne godtgøre, hvorledes den i udbuddet stillede opgave teknologisk vil kunne løses.
4. Økonomiske konsekvenser og implementeringskonsekvenser for det offentlige De overordnede økonomiske konsekvenser af medieaftalen for 2019-2023 fremgår af medieaftalen.
Finansieringen af de af aftalen omfattede tilskud til forskellige medie- og filmformål tilvejebringes ved en kombination af andele af licensprovenu og finanslovsmidler, jf. også forslag til lov om ændring af lov om radio- og fjernsynsvirksomhed personskatteloven, lov om social pension, og forskellige andre love, der fremsættes samtidigt med nærværende lovforslag.
Den bevillingsmæssige udmøntning af medieaftalen vil blive indarbejdet på ændringsforslag til finanslovforslaget for 2019.
Nærværende lovforslag vil ikke indebære merudgifter for kommuner og regioner.
Staten vil få begrænsede administrative merudgifter i forbindelse med et evt. skærpet tilsyn med de regionale TV 2-virksomheder.
Staten får også begrænsede administrative merudgifter i forbindelse med udbud af en ny tv-kanal og en ny radiokanal med tilhørende tilskud samt tilsynet med overholdelse af tilladelsesvilkår.
Lovforslaget vurderes at have mindre negative implementeringsomkostninger for staten, idet der lægges op til at indføre en udvidelse af de eksisterende administrative ordninger vedrørende Radio- og tv-nævnets kompetencer til at udstede tilladelser til udøvelse af public service-programvirksomhed.
Der vurderes ikke at være implementeringskonsekvenser for kommuner og regioner.
Det vurderes, at lovforslaget er i overensstemmelse med principperne om digitaliseringsklar lovgivning, idet der lægges op til en mere teknologineutral bestemmelse om tilladelse til udøvelse af public service-programvirksomhed.
Det bemærkes, at det er hensigten på et senere tidspunkt i forbindelse med implementeringen af nye EU-regler for det audiovisuelle område (AVMS-direktivet) at revidere radio- og fjernsynsloven med henblik på i øget grad at opnå teknologineutralitet og regelforenkling.
 5. Økonomiske og administrative konsekvenser for erhvervslivet m.v.
 Lovforslaget vurderes at kunne have begrænsede erhvervsøkonomiske konsekvenser for erhvervslivet.
Med lovforslaget kan Radio- og tv-nævnet efter kulturministerens nærmere bestemmelse og efter udbud udstede tilladelse til udøvelse af public service-programvirksomhed med evt. tilhørende tilskud.
Efter medieaftalen vil den nye tv-kanal og den nye radiokanal skulle udbydes med årlige tilskud fra 2020 på henholdsvis 50 mio. kr. og 30 mio. kr., idet de herudover vil kunne medfinansieres af reklamer m.v.
Nærmere fastlæggelse af reglerne for udbud vil fremgå af kommende udbudsbekendtgørelser.
For så vidt angår den fjerde FM-radiokanal (FM4) vil aftalepartierne, jf. medieaftalen, tage stilling til adgangen til reklamefinansiering i forbindelse med udbuddet af kanalen.
Adgangen til delvis reklamefinansiering m.v. betyder, at tilladelseshaverne til de nye kanaler og evt. også til FM4 vil kunne indgå i konkurrence om reklameindtægter med andre kommercielle medieudbydere.
 Omfanget af de erhvervsøkonomiske konsekvenser samt eventuelle konkurrencemæssige problemstillinger vil blive søgt afdækket nærmere i forbindelse med udbuddet af kanalerne.
 Der kan være mindre administrative konsekvenser for erhvervslivet forbundet med virksomheders eventuelle ansøgninger i relation til udbuddet af udøvelse af public service-programvirksomhed.
 Lovforslaget vurderes at være i overensstemmelse med principperne for agil, erhvervsrettet lovgivning, herunder særligt principperne om at muliggøre nye forretningsmodeller og teknologineutralitet, idet lovforslagets § 1, nr. 9-13, giver mulighed for at udbyde en ny public service radiokanal og public service tv-kanal ud fra et princip om teknologineutralitet, hvormed ansøgere i et udbud vedrørende public service-programvirksomhed selv vil kunne godtgøre, hvorledes den i udbuddet stillede opgave teknologisk vil kunne løses.
6. Administrative konsekvenser for borgerne Lovforslaget vurderes ikke at have administrative konsekvenser for borgerne.
7. Miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Udbud af den nye tv-kanal og den nye radiokanal med tilskud forudsættes notificeret/anmeldt til EU-Kommissionen, jf. statsstøttereglerne, med henblik på godkendelse, før udbud gennemføres.
 9. Hørte myndigheder og organisationer m.v.
 Et udkast til lovforslag har i perioden den 6. juli 2018 til 14. august 2018 været i høring hos følgende myndigheder, organisationer m.v.:
 Folketinget, Det Danske Filminstitut, Erhvervsstyrelsen, Forbrugerombudsmanden, Konkurrence- og Forbrugerstyrelsen, Slots- og Kulturstyrelsen, Medierådet for Børn og Unge, Radio- og tv-nævnet, Rigsrevisionen, Sundhedsstyrelsen, Teleklagenævnet, Dansk Annoncørforening (DAF), Dansk Journalistforbund, Danske Medier, Danske Mediers Forum, Egmont International Holding A/S, Kreativitet & Kommunikation, Boxer TV ApS, Canal Digital Danmark A/S, Discovery Networks, Dk4, DR, FTVS - Fællesrådet for tvsendesamvirker i Danmark, I/S DIGI-TV, Kanal Hovedstaden, Kanal 23, METV - Mesopotamia TV, MTG TV A/S, Stofa A/S, Teracom (Broadcast Service Danmark A/S), TV 2 Sport A/S, TV 2/Bornholm, TV 2/DANMARK A/S, TV 2/FYN, TV 2/Lorry, TV 2/Nord, TV 2/Øst, TV 2/Østjylland, TV 3 A/S, TV Midt Vest, TV SYD, Viasat, Bauer Media, Gold FM ApS, Højderyggens Lokalradio/Højderyggens Weekendradio, Radio 100FM og The Voice, Radio 24Syv, Radio Nova FM og MyRock, Radio Pop FM, Dansk Student Tv Forening, Den Kristne Producentkomité, DILEM (Danske Idebaserede Lokale Elektroniske Medier), Forenede Danske Antenneanlæg, Samarbejdsforum for Danske Lytter- og Seer organisationer, Sammenslutningen af lokale radio- og tv-stationer, Sendesamvirke i København, Hi3G Denmark ApS, TDC, Telenor, Telia Danmark, WAOO, Dansk Blindesamfund, Danske Døves Landsforbund, Danske Handicaporganisationer, Det Centrale Handicapråd, Høreforeningen, Copydan, Gramex, KODA, Ophavsretligt Forum, Samrådet for Ophavsret, UBOD, Arbejderbevægelsens Erhvervsråd, BFE, Brancheforum Digitale Medier, Bryggeriforeningen, Dansk Energi, Dansk Erhverv, Dansk Industri, Dansk IT, Danske Advokater, Danske Filminstruktører, Danske Medier, Danske Regioner, DI Digital, DJBFA/Komponister og sangskrivere, Forbrugerrådet, Foreningen for Platformsøkonomi i Danmark (FPD), HORESTA, IT-Branchen, Kommunernes Landsforening (KL), Landsorganisationen i Danmark (LO), Nordisk Film, Producentforeningen, SE/Stofa, Tegnerne, Tegnerforbundet af 1919, Advokatfirma Lassen Ricard, Dantoto Racing Live, Advokatrådet, Antennesammenslutningen af 2012, Arqiva, Broadcast Partners, Global, Global Broadcast, Landsforeningen for beskikkede advokater, Norkring.
Bemærkninger til lovforslagets enkelte bestemmelser Til § 1 Til nr. 1 Det fremgår af radio- og fjernsynslovens § 11, stk. 1, at DR og de regionale TV 2-virksomheder udøver public service-virksomhed efter reglerne i kapitel 4 (DR) og 6 (de regionale TV 2-virksomheder).
Det foreslås med lovforslagets § 1, nr. 1, at TV 2/DANMARK A/S tillige nævnes i § 11, stk. 1, samt at der indsættes en henvisning til lovens kap. 6 a, som omhandler TV 2/DANMARK A/S.
Dermed vil de public service-institutioner, der udøver public service radio- og fjernsynsvirksomhed på permanent basis, og som i dag særskilt er reguleret i radio- og fjernsynsloven, fortsat specifikt blive nævnt i bestemmelsen.
Der tilsigtes ingen ændringer i forhold til gældende ret.
Til nr. 2 Det fremgår af § 11, stk. 2, at TV 2/DANMARK A/S' programvirksomhed i medfør af tilladelse efter reglerne i kapitel 6 a indgår i den samlede public service-programvirksomhed.
 Det foreslås, at der i den samlede public service-virksomhed tillige efter kulturministerens nærmere bestemmelse kan indgå public service-programvirksomhed, jf. lovens § 10, i form af tv-kanaler, radiokanaler, tilsvarende internetbaserede tjenester m.v., udøvet af andre foretagender end de, der er nævnt i § 11, stk. 1, dvs. andre end DR, de regionale TV 2-virksomheder og TV 2/DANMARK A/S.
Hensigten med forslaget er, at kulturministeren på baggrund af den til enhver tid gældende medieaftale kan bestemme omfanget af public service-programvirksomheden i Danmark.
Rammerne for public service-virksomhed fremgår af lovens § 10.
Med begrebet tilsvarende internetbaserede tjenester menes blandt andet andre større sammenhængende tjenester, der kan sammenlignes med en tv-kanal eller en radiokanal.
Med begrebet tilsvarende internetbaserede tjenester er det tilsigtet at sikre teknologineutralitet, således at der ikke forudsættes en bestemt distributionsform m.v. for at kunne modtage tilskud efter bestemmelsen.
 Bemyndigelsen vil i sammenhæng med den foreslåede § 43 a, jf. nedenfor under afsnit 3.4., og i overensstemmelse med reglerne i lovens kapitel 8, danne baggrund for udstedelse af tilladelser til udøvelse af public service-programvirksomhed, herunder fastlæggelse af programprofiler, tildeling af offentlig støtte og vilkår knyttet til programtilladelsen m.v.
Baggrunden for forslaget er dels gennemførelse af medieaftalen, hvorefter den samlede public service-virksomhed blandt andet udvides med programvirksomheden på en ny tv-kanal og en ny radiokanal, dels med henblik på en mere enkel og smidig regulering der er fremtidssikret set i lyset af medieudviklingen.
Der henvises til de almindelige bemærkninger afsnit 3.1. Konkret påtænkes bestemmelsen udnyttet til at gennemføre et udbud af en ny tv-kanal og en ny radiokanal.
 Tilladelse til denne programvirksomhed meddeles efter reglerne i kapitel 8. Der henvises til bemærkningerne til lovforslagets § 1, nr. 7, og til nr. 9-13 samt til de almindelige bemærkninger afsnit 3.4.
Det bemærkes, at lovforslagets § 2 indebærer, at tilladelser, der er udstedt i medfør af radio- og fjernsynsloven før 1. januar 2019, herunder tilladelse vedrørende den fjerde og den femte FM-radiokanal, forbliver i kraft for resten af den periode, hvor tilladelserne er gældende.
Dvs. at den gældende programprofil for den fjerde FM-radiokanal og nyhedsdækningen på den femte FM-radiokanal fortsætter uændret, indtil de udløber.
Til nr. 3 Af radio- og fjernsynslovens § 11, stk. 3, fremgår, at programvirksomheden på den fjerde FM-radiokanal og nyhedsdækningen på den femte FM-radiokanal tillige indgår i den samlede public service-virksomhed, samt at tilladelse meddeles efter reglerne i kapitel 8 i henhold til udbudsbekendtgørelser.
 Af § 11, stk. 4, fremgår, at tilladelsen på den fjerde FM-radiokanal efter kulturministerens nærmere bestemmelse kan meddeles af Radio- og tv-nævnet uden forudgående udbud, og at kulturministeren kan bestemme, at en sådan tilladelse i særlige tilfælde kan forlænges.
 Af § 11, stk. 5, og stk. 6, fremgår nærmere kriterier for hhv. den fjerde og den femte FM-radiokanal.
 Som konsekvens af lovforslagets § 1, nr. 2 (lovens § 11, stk. 2), ophæves § 11, stk. 3-6, idet de erstattes af bestemmelsen i § 11, stk. 2.
 Baggrunden for ophævelsen er gennemførelse af medieaftalen, hvorefter den samlede public service-virksomhed udvides med programvirksomheden på en ny tv-kanal og en ny radiokanal, dels med henblik på en mere enkel og smidig regulering, der i højere grad vil være fremtidssikret set i lyset af udviklingen i mediebrug og teknologi.
 Dertil kommer, at bestemmelserne i stk. 3-6 i vidt omfang er udtryk for historisk regulering, der ikke længere vurderes at være relevant, da der primært er tale om en oplistning af informationer om forhold, som reguleres administrativt i form af fx udbudsbekendtgørelser eller som ikke i længere tid har været anvendt.
 Der henvises til bemærkninger til lovforslagets § 1, nr. 2, og til de almindelige bemærkninger afsnit 3.1.
 Det bemærkes, at det i lov om ændring af lov om radio- og fjernsynsvirksomhed, personskatteloven, lov om social pension og forskellige andre love, der fremsættes på baggrund af en politisk aftale mellem regeringen og Dansk Folkeparti af 16. marts 2018 om fokusering af DR og afskaffelse af medielicensen m.v., er foreslået at ophæve § 11, stk. 7-9.
Til nr. 4 Det følger af § 13 a i lov om radio- og fjernsynsvirksomhed, at programvirksomhed, der udøves på grundlag af tilladelse, kan indgå i DRs public service-virksomhed, jf. § 11, stk. 4.
Som konsekvens af lovforslagets § 1, nr. 2 (lovens § 11, stk. 2), ophæves § 13 a.
Det er derudover vurderingen, at bestemmelsen er historisk betinget og ikke længere er relevant.
Bestemmelsen blev således indført ved en ændring af radio- og fjernsynsloven i 2015, jf. lov nr. 1404 af 21. december 2005, med henblik på at præcisere, at DR  ud over at udøve public service-virksomhed i medfør at lovens bestemmelse herom  også kunne udøve public service-programvirksomhed på baggrund af tilladelse, jf. lovens kapitel 8. DR var i perioden 1. april 2001 til 31. marts 2009 indehaver af tilladelse til at drive programvirksomhed på den fjerde FM-kanal.
Til nr. 5 Ifølge § 16 i lov om radio- og fjernsynsvirksomhed ledes DR af en bestyrelse på 11 medlemmer, som beskikkes af kulturministeren.
Kulturministeren udpeger 3 medlemmer (herunder formanden), Folketinget udpeger 6 medlemmer, og de fastansatte medarbejdere i DR udpeger 2 medlemmer samt 2 suppleanter herfor.
Det foreslås på baggrund af medieaftalen for 2019-2023 at ændre radio- og fjernsynslovens § 16, stk. 1, om udpegning af medlemmer til DR's bestyrelse, således at de seks største partier i Folketinget hver indstiller to kandidater til DR's bestyrelse, hvorefter kulturministeren og de seks partier i fællesskab blandt de indstillede i alt tolv kandidater udpeger seks medlemmer til DR's bestyrelse.
Udpegningen forudsættes foretaget således, at bestyrelsen i sidste ende består af en af kandidaterne til bestyrelsesmedlem fra hvert af de seks partier.
 Såfremt det sjette og syvende største parti har lige mange mandater i Folketinget, foreslås det, at det afgørende er, hvilket parti der har fået flest stemmer i forbindelse med valget.
Det er i den foreslåede ordning forudsat, at kulturministeren fortsat udpeger tre medlemmer af bestyrelsen, herunder formanden, og at DR's medarbejdere fortsat udpeger to medlemmer samt to suppleanter herfor.
Det foreslås desuden, at kulturministeren beskikker næstformanden blandt de seks medlemmer, der er udpeget af kulturministeren og de seks største partier.
 Formålet med forslaget er at sikre, at der arbejdes helhedsorienteret med en hensigtsmæssig sammensætning af den samlede bestyrelse for så vidt angår de kompetencer, der ifølge loven skal være repræsenteret i bestyrelsen.
 Om baggrunden for og Kulturministeriets overvejelser i forhold til bestemmelsen henvises i øvrigt til de almindelige bemærkninger i afsnit 3.2.
Til nr. 6 Det fremgår af radio- og fjernsynslovens § 34, stk. 3, at kulturministeren kan fastsætte en vedtægt for de regionale TV 2-virksomheder.
Denne hjemmel er udnyttet i bekendtgørelse nr. 1648 af 18. december 2017 om vedtægt for de regionale TV 2-virksomheder.
 Det foreslås, at bemyndigelsen udvides, så kulturministeren får mulighed for i vedtægten tillige at fastsætte regler om tilsyn og sanktioner.
 Den foreslåede ændring i lovens § 34, stk. 3, er en konsekvens af Statsrevisorernes beretning nr. 1/2016 afgivet i oktober 2016 samt kulturministerens bemærkninger hertil.
Det er hensigten at udnytte bemyndigelsen til at fastsætte   bestemmelser om skærpet tilsyn, tilbagebetalingspligt, tilbageholdsret og mulighed for bortfald af tilskudsudbetalinger ved manglende overholdelse af bekendtgørelsen eller forpligtelser fastsat i public service-kontrakterne.
Dette svarer til § 64 og § 65 i bekendtgørelse nr. 1701 af 21. december 2010 om økonomiske og administrative forhold for modtagere af driftstilskud fra Kulturministeriet samt § 13 i lov nr. 1531 af 21. december 2010 om økonomiske og administrative forhold for modtagere af driftstilskud fra Kulturministeriet, dog med de modifikationer der følger af de regionale TV 2-virksomheders særlige status, jf. radio- og fjernsynslovens § 34.
Til nr. 7 I radio- og fjernsynslovens § 42 oplistes en række af de opgaver, som Radio- og tv-nævnet varetager på radio- og tv-området.
Af § 42, nr. 1, følger, at nævnet træffer afgørelser om tilladelse til programvirksomhed vha. jordbaserede sendemuligheder, at nævnet kan udstede sådanne tilladelser, og at nævnet kan føre tilsyn med programvirksomheden.
 Forslaget om at udvide anvendelsesområdet for § 42, nr. 1, er en konsekvens af lovforslagets § 1, nr. 10 (lovens § 45, stk. 2), hvorefter bestemmelsen om, at tilladelse til programvirksomhed ved hjælp af jordbaserede sendemuligheder meddeles af Radio- og tv-nævnet efter udbud, udvides til også at omfatte tilladelse til public service-programvirksomhed i medfør af § 11, stk. 2. Der henvises til de specielle bemærkninger til § 1, nr. 10, samt de almindelige bemærkninger afsnit 3.4.
 Som konsekvens heraf udvides Radio- og tv-nævnets opgaver vedrørende programvirksomhed på grundlag af tilladelse eller registrering fra alene at vedrøre at træffe afgørelse om tilladelse til programvirksomhed ved hjælp af jordbaserede sendemuligheder til at vedrøre at træffe afgørelse om tilladelse til public service-programvirksomhed generelt, jf. § 45. Herved udvides Radio- og tv-nævnets opgaver til også at omfatte at træffe afgørelse om tilladelse til public service-programvirksomhed i medfør af § 11, stk. 2, jf. § 45, stk. 1 og 2.
Til nr. 8 Af radio- og fjernsynslovens § 43 fremgår blandt andet, at Radio- og tv-nævnet kan yde tilskud til uddannelsesaktiviteter i forbindelse med ikkekommerciel lokal radio- og tv-virksomhed.
Af bekendtgørelsen om støtte til uddannelsesaktiviteter i forbindelse med ikkekommerciel lokal radio- og tv-virksomhed fremgår det, at Radio- og tv-nævnet kan yde tilskud til uddannelsesaktiviteter til de ikkekommercielle stationers organisationer og sendesamvirker samt højskoler og andre uddannelsesinstitutioner.
Det foreslås, at ordningen vedrørende tildeling af tilskud til uddannelsesaktiviteter i forbindelse med ikkekommerciel lokal radio- og tv-virksomhed  uddannelsespuljen  ophæves, jf. medieaftalen.
Det betyder, at Radio- og tv-nævnet ikke længere vil kunne tildele midler til uddannelsesaktiviteter i forbindelse med ikkekommerciel lokal radio- og tv-virksomhed, herunder til ikkekommercielle stationeres organisationer og sendesamvirker, højskoler eller andre uddannelsesinstitutioner.
Til nr. 9 Af radio- og fjernsynslovens kapitel 8 fremgår, efter hvilken procedure der kan gives tilladelse til programvirksomhed ved jordbaserede sendemuligheder, jf. § 45. Denne hovedregel har en række undtagelser, herunder undtagelser vedrørende foretagender, der udøver programvirksomhed ved hjælp af jordbaserede digitale radio- og tv-sendemuligheder.
Dernæst er der en undtagelse fsva. foretagender, der udøver programvirksomhed ved hjælp af satellit, fællesantenneanlæg, kortbølgesendemuligheder eller øvrige elektroniske kommunikationsnet, og en undtagelse for medietjenesteudbydere, der udbyder on demand-audiovisuel programvirksomhed.
Dermed kan de gældende regler ikke indeholde et udbud af tv- og radio-kanaler m.v., hvor der ikke på forhånd er taget stilling til den tekniske sendemulighed.
 På baggrund af medieaftalen foreslås det, at Radio- og tv-nævnet tildeles kompetence til at kunne yde tilskud til foretagender med henblik på udøvelse af public service-programvirksomhed i form af tv-kanaler, radiokanaler, tilsvarende internetbaserede tjenester m.v., jf. lovforslagets § 1, nr. 2 (lovens § 11, stk. 2). Der henvises til bemærkningerne hertil.
 Forslaget hænger sammen med lovforslagets § 1, nr. 10 og 12 (lovens § 45, stk. 2 og § 47, stk. 3), og der henvises til de specielle bemærkninger hertil samt til de almindelige bemærkninger afsnit 3.4.
Udøvelse af public service-programvirksomhed kræver ifølge de nævnte foreslåede bestemmelser tilladelse fra Radio- og tv-nævnet efter afholdt udbud.
De nærmere krav til udbuddet og vilkår i forbindelse med tilladelsen vil fremgå af den konkrete udbudsbekendtgørelse.
 På den baggrund foreslås indført en mulighed for Radio- og tv-nævnet til at yde tilskud til foretagender med henblik på udøvelse af public service-programvirksomhed, jf. lovforslagets § 1, nr. 2 (lovens § 11, stk. 2), således at der kan udbydes en ny radio- og tv-kanal, uden at der på forhånd er peget på en bestemt teknologisk sendemulighed.
Til nr. 10 Tilladelse til programvirksomhed ved hjælp af jordbaserede sendemuligheder meddeles ifølge radio- og fjernsynslovens § 45, stk. 2, af Radio- og tv-nævnet efter udbud.
Denne hovedregel har dog en række undtagelser.
Blandt andet vedrørende tilladelser til foreninger m.v., hvis formål er at producere ikkekommercielt tv, som er produceret af og rettet mod personer med fysisk funktionsnedsættelse eller intellektuel funktionsnedsættelse, i forbindelse med forsøgsvirksomhed og midlertidig programvirksomhed m.v.
 Det foreslås, at bestemmelsen, om at tilladelse til programvirksomhed ved hjælp af jordbaserede sendemuligheder meddeles af Radio- og tv-nævnet efter udbud, udvides til også at omfatte tilladelse til public service-programvirksomhed i medfør af § 11, stk. 2 (lovforslagets § 1, nr. 2). Det vil således fremover være et krav for at modtage tilladelse til programvirksomhed, jf. § 11, stk. 2, og § 45, stk. 1, at der afholdes et udbud af Radio- og tv-nævnet, jf. § 45, stk. 2.
Ifølge medieaftalen skal der igangsættes et udbud af en ny tv-kanal med kulturindhold og folkeoplysning.
Der henvises til de almindelige bemærkninger afsnit 2 for en beskrivelse heraf.
Ifølge medieaftalen skal der derudover udbydes en ny digital radiokanal til formidling af kultur, herunder klassisk musik.
Der henvises til de almindelige bemærkninger afsnit 2 for en beskrivelse heraf.
 De nærmere programkrav og vilkår vil blive fastsat i en udbudsbekendtgørelse efter aftale med partierne bag medieaftalen, jf. § 45, stk. 5.
 Der henvises til de almindelige bemærkninger afsnit 3.4.
Til nr. 11 I radio- og fjernsynslovens § 47, stk. 2, henvises til § 47, stk. 3.
 Da § 47, stk. 3, jf. lovforslagets § 1, nr. 12, rykkes til stk. 4, idet der indsættes et nyt stk. 3, skal der konsekvensrettes i § 47, stk. 2, så der i stedet henvises til § 47, stk. 4.
Til nr. 12 Det følger af radio- og fjernsynslovens § 47, stk. 1 og stk. 2, at visse foretagender, der udøver programvirksomhed, skal lade sig registrere hos Radio- og tv-nævnet.
Af stk. 3 følger det, at kulturministeren kan fastsætte nærmere regler om, at visse foretagender, der alene skal lade sig registrere efter loven, under visse forudsætninger alligevel skal have tilladelse efter udbud, fx programvirksomhed ved hjælp af jordbaserede digitale tv-sendemuligheder, hvor tilladelse til distribution er meddelt i medfør af § 3, stk. 4.
 Det foreslås, at der i § 47 indføres et nyt stk. 3, der undtager udøvelse af public service-programvirksomhed i medfør af § 11, stk. 2, fra reglerne i § 47, stk. 1, 2 og 4 (i dag § 47, stk. 1-3), således at tilladelse til udøvelse af public service-programvirksomhed på baggrund af § 11, stk. 2, meddeles af Radio- og tv-nævnet efter udbud, jf. § 45, stk. 2.
 Bestemmelsen er indsat for at sikre teknologineutralitet i forhold til, at tilladelse til udøvelse af public service-programvirksomhed meddeles af Radio- og tv-nævnet efter afholdt udbud.
 Udøvelse af public service-programvirksomhed, jf. § 11, stk. 2, skal dermed ske efter udbud, jf. § 45, stk. 2, uanset valget af teknologisk løsning i forhold til distributionsform.
Til nr. 13 I radio- og fjernsynslovens § 47, stk. 5, henvises til § 47, stk. 1-3.
 Da § 47, stk. 3, jf. lovforslagets § 1, nr. 12, rykkes til stk. 4, idet der indsættes et nyt stk. 3, skal der konsekvensrettes i § 47, stk. 5, så der i stedet henvises til § 47, stk. 1, 2 og 4.
Til § 2 Det foreslås i stk. 1, at loven træder i kraft den 1. januar 2019.
Det fremgår af stk. 2, at der foreslås indført en overgangsbestemmelse, således at nærværende lov ikke gælder for tilladelser, fx til udøvelse af programvirksomhed efter lovens kapitel 8 eller public service-tilladelser, udstedt i medfør af radio- og fjernsynsloven før den 1. januar 2019, herunder tilladelse vedrørende den fjerde og den femte FM-radiokanal.
For sådanne tilladelser finder de hidtil gældende regler anvendelse.
Dvs. at den gældende programprofil for den fjerde FM-radiokanal og nyhedsdækningen på den femte FM-radiokanal fortsætter uændret, indtil de nuværende tilladelser udløber.
Det er hensigten på baggrund af medieaftalen, at der skal ske genudbud af den fjerde FM-radiokanal, når tilladelsen til Radio24syv udløber.
Kanalen vil blive udbudt med et offentligt tilskud, jf. under afsnit 2 om baggrunden for lovforslaget.
Medieaftalen fastlægger overordnet kravene til den fjerde FM-radiokanal og fastlægger i øvrigt, at de nærmere programkrav og vilkår vil blive fastsat i en udbudsbekendtgørelse efter aftale med partierne bag medieaftalen.
Det foreslås i stk. 3, at regler udstedt i medfør af § 47, stk. 3-5, i lov om radio- og fjernsynsvirksomhed, jf. lovbekendtgørelse nr. 444 af 8. maj 2018, forbliver i kraft, indtil de ophæves eller afløses.
Bestemmelsen er indsat, da bemyndigelsesbestemmelserne i § 47, stk. 3-5, er rykket til § 47, stk. 4-6, jf. lovforslagets § 1, nr. 12.
 Lovforslaget gælder ikke for Færøerne og Grønland, idet hovedloven (radio- og fjernsynsloven) ikke gælder for Færøerne og Grønland.
