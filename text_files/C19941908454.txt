(Til samtlige kommuners social-og  

 sundhedsforvaltninger) 1. Folketinget har ved 3. behandling den 17. maj 1994  

 vedtaget et forslag til lov om ændring af lov om dagpenge ved sygdom eller  

 fødsel (Lempelse af reglerne om genoptagelse af arbejdet, herunder deltagelse  

 i fagpolitisk arbejde m.v.). Hermed smidiggøres reglerne om, hvad en moder  

 eller fader kan foretage sig i en periode med barseldagpenge.
 GENOPTAGELSE AF ARBEJDET.
 Fødsel:
 Første 14 uger:
 Efter den vedtagne ændring lempes der ikke på gældende regler og praksis  

 ved genoptagelse af arbejdet inden for de første 14 uger efter fødslen.
 Genoptager en kvinde således arbejdet i 14-ugersperioden, medfører dette,  

 at barseldagpengene bortfalder for resten af 14- ugersperioden.
 Hvis en fader genoptager arbejdet inden for de 2 uger af 14- ugersperioden  

 (fædreorlovsperioden), bortfalder dagpengene ligeledes for resten af  

 fædreorlovsperioden.
 Sidste 10 uger:
 Ved ændringen gives der mulighed for, at dagpengemodtageren kan genoptage  

 sit arbejde i mindre omfang i forbindelse med afholdelse af barselorloven.  

 Virkningen heraf er, at dagpengene bortfalder for den dag eller de dage, hvor  

 arbejdet er genoptaget.
 Hvis arbejdet er genoptaget delvis, vil der være mulighed at modtage  

 nedsatte dagpenge efter de gældende regler for henholdsvis lønmodtagere og  

 selvstændige erhvervsdrivende.
 Adoptionssøgende:
Efter ændringen vil adoptionssøgende, der er berettiget til dagpenge, kunne genoptage arbejdet i hele 24-ugers perioden med den virkning, at  

 dagpengene bortfalder for den pågældende dag.
 Hvis arbejdet er genoptaget delvis, vil der være mulighed for at modtage  

 nedsatte dagpenge efter de gældende regler for henholdsvis lønmodtagere og  

 selvstændige erhvervsdrivende.
DELTAGELSE I FAGPOLITISK ARBEJDE ELLER I UNDERVISNING OG LIGNENDE MED ERHVERVSMÆSSIGT FORMÅL.
 Fødsel:
 Første 14 uger:
 Der vil efter den vedtagne ændring være mulighed for at deltage i  

 fagpolitisk arbejde af begrænset omfang i de første 14 uger af  

 barseldagpengeperioden i lighed med, hvad der allerede gælder i dag for  

 deltagelse i undervisning og lignende med erhvervsmæssigt formål.
 Virkningen af en sådan deltagelse er, at dagpengene bortfalder for den  

 pågældende dag.
 Der vil også i dette tilfælde kunne ydes nedsatte dagpenge efter de  

 gældende regler for henholdsvis lønmodtagere og selvstændige  

 erhvervsdrivende.
 Sidste 10 uger:
 Der gælder ingen begrænsning med hensyn til varigheden af deltagelse i  

 sådanne aktiviteter i de sidste 10 uger af orlovsperioden.
 Ligesom i de første 14 uger er virkningen af en deltagelse, at dagpengene  

 bortfalder for den pågældende dag.
 Der vil kunne ydes nedsatte dagpenge ved deltagelse i erhvervsmæssig  

 undervisning og fagpolitisk arbejde af under 1 dags varighed.
 Adoptionssøgende:
 For adoptionssøgende vil der efter dagpengeloven være mulighed for  

 deltagelse i fagpolitisk arbejde eller undervisning og lignende med  

 erhvervsmæssigt formål i hele dagpengeperioden uden begrænsning i forhold til  

 varighed.
 Virkningen af en sådan deltagelse er, at dagpengene bortfalder for den  

 pågældende dag.
 Der vil kunne ydes nedsatte dagpenge ved deltagelse i erhvervsmæssig  

 undervisning og fagpolitisk arbejde af under 1 dags varighed.
 Andre regler i ændringsloven:
 I ændringsloven er der medtaget en regel, der giver mulighed for at  

 fastsætte, at perioder, hvor der er udbetalt ydelser efter loven om orlov,  

 skal betragtes som »døde perioder« i forbindelse med opgørelsen af,  

 om dagpengelovens beskæftigelseskrav ved udbetaling af syge- og  

 barseldagpenge er opfyldt.
 Socialministeriet vil i en kommende bekendtgørelse fastsætte nærmere  

 retningslinier herom.
ÆNDRINGERNE TRÆDER I KRAFT DEN 1. JULI 1994 OG FINDER ANVENDELSE I FORBINDELSE MED FRAVÆR EFTER LOVENS IKRAFTTRÆDEN.
 Det vedtagne lovforslag følger som bilag til denne orientering.
 2. Folketinget har endvidere ved 3. behandling den 17.  

 maj 1994 vedtaget en anden ændring af loven om dagpenge ved sygdom eller  

 fødsel (ret til betalt fravær på grund af graviditetsundersøgelser).
 Efter denne ændring har en gravid arbejdstager ret til dagpenge fra  

 arbejdsgiveren ved fravær fra arbejdet i forbindelse med forebyggende  

 graviditetsundersøgelser, når disse undersøgelser skal finde sted i  

 arbejdstiden.
 Retten til dagpenge knytter sig således til, at undersøgelserne ikke kan  

 finde sted uden for den gravides normale arbejdstid.
 Beskæftigelseskravet i dagpengelovens § 17, jf. § 4, gælder ikke for  

 udbetaling af dagpenge i forbindelse med fravær fra arbejdet på grund af de  

 forebyggende graviditetsundersøgelser.
 Den i dette afsnit omtalte ændring træder i kraft den 1. oktober 1994.
 Det vedtagne lovforslag følger som bilag til denne orientering.
