Nr BTL 143 Betænkning over Forslag til lov om ændring af lov om arbejdstilbud til  

 ledige (Introduktionsperiode, maksimal aflønning i offentlige arbejdstilbud  

 m.v.)   

 Nr L 143 1991-92, 1. samling Afgivet af Arbejdsmarkedsudvalget Afgivet: 19911213 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
 I forlængelse af de stedfundne drøftelser ved 1. behandling af  

 lovforslaget har arbejdsministeren i en udtalelse til udvalget bedt udvalget  

 se bort fra lovforslagets bemærkninger samt bemærkningerne i den skriftlige  

 fremsættelse, idet der i stedet henvises til ændringsforslagenes  

 bemærkninger.
 Arbejdsministeren har samtidig oplyst, at de forslag, der er udgået ifølge  

 ændringsforslagene, vil blive forhandlet i forbindelse med de forhandlinger,  

 som skal begynde i januar 1992, jf. finanslovsaftalens punkt 3.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med de af arbejdsministeren stillede ændringsforslag.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling og vil  

 redegøre for sin stilling til ændringsforslagene ved 2. behandling.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse og vil redegøre for sin  

 stilling til ændringsforslagene ved 2. behandling og udtaler:
 Mindretallet finder, at det fremsatte lovforslag har så gode intentioner,  

 at det bør gennemføres i uændret skikkelse.
Lovforslaget, der er en udløber af finanslovsforliget, som mindretallet  

 ikke deltog i, indeholder så gode tanker, at forligspartierne må fastholdes  

 på den indgåede aftale.
Dette vil betyde, at langtidsledige allerede fra 1.  

 januar 1992 i væsentligt omfang vil blive ansat i den private sektor, og  

 netop dette er et fremskridt, der ikke må undervurderes.
Muligheden for, at  

 den langtidsledige kan forblive i den private sektor efter udløbet af  

 jobperioden, er væsentlig større end ved jobtilbud i den offentlige sektor.
 Vejen frem mod bedre og blivende beskæftigelse og dermed nedbringelse af  

 arbejdsløsheden går efter mindretallets opfattelse over en styrkelse af dansk  

 erhvervsliv.
 Derfor bør lovforslaget gennemføres i den skikkelse, det havde ved 1.  

 behandling.
Såfremt der på en helt afgørende vis foretages ændringer, vil det efter  

 mindretallets opfattelse være en pinlig affære for forligspartierne og et  

 klart bevis på usigelig dårligt udført arbejde i forbindelse med  

 finanslovsaftalen.
I den forbindelse kan nævnes, at der i 1992 skulle  

 frembringes offentlige besparelser på 630 mio. kr., men dette kan slet ikke  

 lade sig gøre, og hvorledes kan dette forklares den undrende offentlighed? Ændringsforslag Af arbejdsministeren, tiltrådt af et flertal (S, KF, V, CD,  

 RV og KRF):
Til titlen 1) Undertitlen affattes således:
»(Maksimal aflønning i offentlige arbejdstilbud og udskydelse af revisionsbestemmelsen)».
Til § 1 2) Nr. 1 udgår.
 3) Efter nr. 1 indsættes som nyt nummer:
 » 01. Efter § 1 indsættes som ny paragraf:
» § 1 a.
Ansættelse i arbejdstilbud sker på  

 overenskomstmæssige løn- og arbejdsvilkår.
Stk. 2. Aflønningen i arbejdstilbud i den offentlige sektor (stat,  

 amter og kommuner) kan dog højst udgøre 80 kr. pr. time ekskl. feriepenge  

 m.v.
Den maksimale timeløn reguleres procentuelt i overensstemmelse med  

 reguleringen i de offentlige lønskalaer.
 Stk. 3. Denne aflønningsform må ikke indebære udstødning af  

 ordinært ansatte.
Stk. 4. Arbejdsministeren bemyndiges til at fastsætte nærmere  

 regler vedrørende stk. 2 og 3.«» 4) Nr. 2 udgår.
 5) Nr. 3 udgår.
 6) Nr. 4 udgår.
 7) Nr. 5 udgår.
 8) Nr. 6 udgår.
Til § 3 9) Paragraffen affattes således:
»§ 3 § 1, nr. 01, har virkning for alle arbejdstilbud, der påbegyndes efter  

 den 31. december 1991.« Bemærkninger Til nr. 1-9 Regeringen finder efter de stedfundne drøftelser ved 1. behandling i  

 Folketinget, at Folketinget bør have yderligere tid til at overveje de  

 foranstaltninger, der kan medvirke til at øge antallet af arbejdstilbud i den  

 private sektor som nævnt i aftalen om finansloven for 1992 mellem  

 Socialdemokratiet, Det Konservative Folkeparti, Venstre,  

 Centrum-Demokraterne, Det Radikale Venstre og Kristeligt Folkeparti.
 Det foreslås derfor, at forslagene, der skal medvirke til at øge antallet  

 af arbejdstilbud i den private sektor, udgår.
 Finanslovsaftalen gør det imidlertid påkrævet, at lovforslagets § 1, nr.  

 5, jf. ændringsforslag nr. 3 i denne betænkning, om maksimal aflønning i  

 offentlige arbejdstilbud gennemføres hurtigt, således at det kan nå at træde  

 i kraft den 1. januar 1992.
Aflønningen under arbejdstilbud sker på sædvanlige overenskomstmæssige  

 vilkår.
Dog kan aflønningen i arbejdstilbud i den offentlige sektor (stat,  

 amter og kommuner), som påbegyndes efter den 31. december 1991, højst udgøre  

 80 kr. pr. time ekskl. feriepenge m.v.
 Overenskomstmæssige aftaler om løn- og ansættelsesvilkår overholdes i  

 øvrigt.
 Den maksimale timeløn reguleres procentuelt i overensstemmelse med  

 reguleringen i de offentlige lønskalaer.
 Bortset fra ovenstående ændringer er reglerne vedrørende rådighed og  

 passende/rimeligt arbejde i forbindelse med arbejdstilbud uændrede.
Partierne er enige om, at den nye aflønningsordning ikke må indebære  

 udstødning af ordinært ansatte.
I tilknytning til aftalen optager  

 overenskomstparterne på det offentlige område forhandlinger om udmøntning af  

 aftalen i nye regelsæt.
