Bekendtgørelse om kompetente myndigheder og supplerende bestemmelser i henhold til Europa-Parlamentets og Rådets forordning (EF) Nr. 782/2003 af 14. april 2003 om forbud mod organiske tinforbindelser på skibe, samt Kommissionens forordning (EF) Nr. 536/2008 af 13. juni 2008 om gennemførelse af artikel 6, stk. 3, og artikel 7 i Europa-Parlamentets og Rådets forordning (EF) nr. 782/2003 om forbud mod organiske tinforbindelser på skibe og om ændring af denne forordning1) I medfør af § 33, stk. 1, § 48, § 58 a og § 61 i lov om beskyttelse af havmiljøet, jf. lovbekendtgørelse nr. 1616 af 10. december 2015, fastsættes efter bemyndigelse i henhold til § 2, stk. 1, i bekendtgørelse nr. 350 af 26. marts 2016 om henlæggelse af opgaver og beføjelser til Naturstyrelsen:
 Definitioner m.v.
 § 1. Ved 2003-forordningen forstås: Europa-Parlamentets og Rådets forordning (EF) Nr. 782/2003 af 14. april 2003 om forbud mod organiske tinforbindelser på skibe.
 Stk. 2. Ved 2008-forordningen forstås: Kommissionens forordning (EF) Nr. 536/2008 af 13. juni 2008 om gennemførelse af artikel 6, stk. 3, og artikel 7 i Europa-Parlamentets og Rådets forordning (EF) nr. 782/2003 om forbud mod organiske tinforbindelser på skibe og om ændring af denne forordning.
 Stk. 3. Kompetent myndighed i Danmark i henhold til 2003-forordningen og 2008-forordningen er Styrelsen for Vand- og Naturforvaltning.
Syn og certificering § 2. Søfartsstyrelsen bemyndiges til at udføre de syn og udstede de AFS-certifikater, der er fastsat i 2003-forordningens artikel 6 og dennes bilag I og bilag II.
 Stk. 2. Søfartsstyrelsen bemyndiges til at autorisere klassifikationsselskaber til på miljø- og fødevareministerens vegne at udstede certifikater og foretage syn på skibe, herunder foretage undersøgelser og prøvetagninger på skibe, i henhold til denne bekendtgørelse, jf. lovens § 48 a.
 Stk. 3. Bestemmelserne i lovens § 48 a, stk. 2-5 finder tillige anvendelse for Søfartsstyrelsen i forbindelse med en autorisation efter stk. 2.
Danske skibe med bruttotonnage på 400 og derover § 3.  Danske skibe, som er omfattet af 2003-forordningens artikel 6, stk. 1, litra a) skal ansøge om og medføre et AFS-certifikat, der er udstedt i overensstemmelse med 2003-forordningens bilag I og bilag II, jf. § 2.
Danske skibe med en længde på 24 meter og derover, men med en bruttotonnage på under 400 § 4. Danske skibe omfattet af 2003-forordningens artikel 6, stk. 1 litra b) skal udfylde og medføre en AFS-erklæring udfyldt i overensstemmelse med formularen i bilag 1.
Udenlandske skibe § 5.  Udenlandske skibe skal medføre den i 2008-forordningens artikel 2 anførte dokumentation for at vise, at de overholder bestemmelserne i 2003-forordningens artikel 5.
Betaling § 6. Søfartsstyrelsen kan opkræve gebyrer for sine omkostninger ved udførelse af syn og certificering under § 2, stk. 1, jf. lovens § 58 a, stk. 2.
Tilsyn § 7. Styrelsen for Vand- og Naturforvaltning, bistået af Søfartsstyrelsen, fører tilsyn med, at reglerne fastsat i denne bekendtgørelse, 2003-forordningen og 2008-forordningen overholdes.
Søfartsstyrelsen indberetter overtrædelser til Styrelsen for Vand- og Naturforvaltning.
 Stk. 2. I det under stk. 1 nævnte tilsyn kan der ved Styrelsen for Vand- og Naturforvaltnings foranstaltning tages prøver af det anvendte antibegroningssystem, jf. lovens § 45, stk. 2.
 § 8. Styrelsen for Vand- og Naturforvaltnings afgørelser efter forordningerne og bekendtgørelsen kan ikke indbringes for anden administrativ myndighed.
Straf § 9. Medmindre højere straf er forskyldt efter den øvrige lovgivning straffes med bøde den, der 1) i strid med § 3, undlader at ansøge om og medføre et AFS-certifikat, 2) i strid med § 4, undlader at udfylde og medføre en AFS-erklæring, 3) i strid med § 5 undlader at medføre den nødvendige dokumentation, 4) i strid med 2003-forordningens artikel 4 på skibe påfører eller genpåfører antibegroningssystemer indeholdende organiske tinforbindelser med biocidfunktion, 5) i strid med 2003-forordningens artikel 5, anvender et antibegroningssystem indeholdende organiske tinforbindelser med biocidfunktion, med mindre antibegroningssystemet er dækket med en belægning, som hindrer, at disse forbindelser udvaskes fra det underliggende antibegroningssystem.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) forvoldt skade på miljøet eller fremkaldt fare herfor, eller 2) opnået eller tilsikret en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Stk. 4. Stk. 2 finder ikke anvendelse på overtrædelser begået fra udenlandske skibe, medmindre overtrædelsen er begået i indre territorialt farvand.
For overtrædelser begået fra udenlandske skibe i ydre territorialt farvand kan straffen stige til fængsel i indtil 2 år, hvis der er tale om forsætlig og alvorlig forurening af havmiljøet.
 Ikrafttræden m.v.
 § 10. Bekendtgørelsen træder i kraft den 1. juli 2016.
 Stk. 2. Bekendtgørelse nr. 1488 af 20. november 2009 om kompetente myndigheder og supplerende bestemmelser i henhold til Europa-Parlamentets og Rådets forordning (EF) Nr. 782/2003 af 14. april 2003 om forbud mod organiske tinforbindelser på skibe, samt Kommissionens forordning (EF) Nr. 536/2008 den 13. juni 2008 om gennemførelse af artikel 6, stk. 3, og artikel 7 i Europa-Parlamentets og Rådets forordning (EF) nr. 782/2003 om forbud mod organiske tinforbindelser på skibe og om ændring af denne forordning ophæves.
 Stk. 3. AFS-certifikater og AFS-erklæringer udstedt efter de hidtidigt gældende regler bevarer deres gyldighed.
Naturstyrelsen, den 27. juni 2016 Hanne Kristensen / Anne-Marie Vægter Rasmussen Bilag 1 DECLARATION ON ANTIFOULING SYSTEM 1) Bekendtgørelsen supplerer bestemmelserne i Europa-Parlamentets og Rådets forordning (EF) nr. 782/2003 af 14. april 2003 om forbud mod organiske tinforbindelser på skibe, EU-Tidende 2003 nr.
L 115 af 9. maj 2003, side 1, Kommissionens forordning (EF) nr. 536/2008 af 13. juni 2008 om gennemførelse af artikel 6, stk. 3, og artikel 7 i Europa-Parlamentets og Rådets forordning (EF) nr. 782/2003 om forbud mod organiske tinforbindelser på skibe og om ændring af denne forordning, EU-Tidende 2008 nr.
L 156 af 14. juni 2008, side 10, som senest ændret ved Europa-Parlamentets og Rådets forordning (EF) nr. 219/2009 af 11. marts 2009 om tilpasning til Rådets afgørelse 1999/468/EF af visse retsakter, der er omfattet af proceduren i traktatens artikel 251, for så vidt angår forskriftsproceduren med kontrol - Tilpasning til forskriftsproceduren med kontrol - Del To, EU-Tidende 2009, nr.
L 87 af 31. marts 2009, side 109.
