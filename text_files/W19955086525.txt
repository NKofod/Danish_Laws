 Ulovlig virksomhed Revisor pålagt bøde 5000 kr.
 Uskrift af Revisornævnets kendelsesprotokol.
År 1995, den 20. juli 1995 blev der i sagen 95-8.944 -  

 Bornholmercentralens Røgerier A/S mod registreret revisor Kjeld Poulsen  

 afsagt sålydende K E N D E L S E Ved kendelse afsagt den 25. oktober 1994 af Disciplinærnævnet for  

 Registrerede Revisorer er registreret revisor Kjeld Poulsen på baggrund af en  

 klage fra Bornholmercentralens Røgerier A/S pålagt en bøde på 10.000 kr. for  

 at have handlet i strid med § 7, stk. 1, nr. 1 og nr. 5 i den dagældende lov  

 om registrerede revisorer ved at have fungeret som revisor for klager  

 samtidig med, at Østbornholms Forvaltning ApS, der fuldstændigt indehaves af  

 hans ægtefælle, var antaget til at varetage den daglige administration for  

 klager, samt for at have handlet i strid med de dagældende bestemmelser i §  

 2, stk. 1, nr. 4 og § 6 i bekendtgørelsen om registrerede revisorers  

 virksomhed og forretningsbetingelser ved i 2 tilfælde at have underskrevet  

 breve til klager på vegne af Østbornholms Forvaltning ApS.
Kendelsen er af indklagede v/advokat, Bo Hansen, Rønne, ved skrivelse af  

 23. januar 1995 med bilag indbragt for Revisornævnet i medfør af lov om  

 registrerede revisorer § 11 b.
Indklagede har nedlagt påstand om frifindelse.
 I indbringelsesskrivelsen har indklagedes advokat blandt andet anført:  

 »....................................................................
For så vidt angår Disciplinærnævnets præmisser bemærkes for god ordens  

 skyld, at det af det fremlagte sagsmateriale klart fremgår, at Østbornholms  

 Forvaltning ApS og Østbornholms Revision ApS drives i et kontorfællesskab,  

 hvor medarbejdere efter behov udlånes fra det ene til det andet selskab -  

 således også i nærværende sag, hvor Østbornholms Revision ApS til  

 Østbornholms Forvaltning ApS udlånte medarbejderen Karin Kofoed, der derefter  

 af Østbornholms Forvaltning ApS blev indsat som bogholder hos klageren  

 Bornholmercentralens Røgerier A/S.
Disciplinærnævnets præmis er følgelig  

 fejlagtig på det omhandlende punkt, ligesom det forhold, at  

 forvaltningsselskabet indehaves af indklagedes ægtefælle såvidt ses efter  

 mangeårig praksis ikke tidligere har givet anledning til påtale fra de  

 involverede myndigheders side overfor hverken statsautoriserede eller  

 registrererede revisorer, der efter min klients formening i vidt omfang har  

 benyttet og fortsat benytter samme konstruktion med opdeling i et  

 forvaltningsselskab og et revisionsselskab.  

 .....................................................................
 Iøvrigt har min klient ikke afgivet erklæring i regnskabsmæssige forhold  

 for såvidt angår Bornholmercentralens Røgerier A/S efter påtegningen på  

 selskabets årsregnskab for 1990/91, hvilken påtegning ligger forud for den af  

 sagen omhandlende administrationsaftale.
 Efter min klients opfattelse foreligger der ej heller andre  

 omstændigheder, der skulle være egnet til at vække tvivl om min klients  

 uafhængighed, hvorfor min klient bør frifindes (for overtrædelse) af den  

 dagældende lov om registrerede revisorer § 7, stk. 1, nr. 1 og nr. 5.
 For såvidt angår Disciplinærnævnets præmisser vedrørende overtrædelse af §  

 2, stk. 1, nr. 4 og § 6 i bekendtgørelse nr. 126 af 28/2 1989 om registrerede  

 revisorers virksomhed og forretningsbetingelser er alene henvist til, at min  

 klient »i 2 tilfælde at have underskrevet breve til klageren direkte på  

 vegne af administrator, Østbornholms Forvaltning ApS«.
En gennemgang af den omhandlede administrationsaftale af 9/4 1992 - bilag  

 1 udviser klart, at der ikke har været tale om en egentlig  

 administrationsaftale, hvorved »administrator« tillægges kompetance  

 som direktion i den administrerende virksomhed.
Tværtimod fremgår det, at der  

 alene foretages en kontormæssig administration, d.v.s. en bogholderifunktion,  

 hvorimod virksomhedens direktion fortsat er uændret, ligesom  

 »administrator« ikke tegner firmaet udover rent administrative  

 funktioner, medens salgsfunktion og produktion varetages af selskabets egne  

 folk.
Da yderligere min klients underskrivelse i de 2 påberåbte tilfælde af  

 korrespondance fra Østbornholms Forvaltning ApS til Bornholmercentralens  

 Røgerier A/S har været konkret begrundede, er det min opfattelse, at min  

 klient tillige bør frifindes på dette punkt'.
 Klageren er ved Revisornævnets skrivelse af 28. februar 1995 opfordret til  

 at fremkomme med en udtalelse, jf. § 7, stk. 1, i bekendtgørelse om  

 Revisornævnet.
 Hans advokat har ved skrivelse af 22. marts 1995 blandt andet svaret:  

 »....................................................................
Det er korrekt, at registreret revisor ikke for min klient har afgivet  

 erklæring i regnskabsmæssige forhold siden hans påtegning på årsregnskabet  

 for 1990/1991. Min klients regnskabsår er 1. juli - 30. juni.
I juni 1992,  

 umiddelbart før udløbet af regnskabsåret 1991/1992, fratrådte registreret  

 revisor Kjeld Poulsen som revisor for klient, idet min klient ikke kunne  

 acceptere, at registreret revisor Kjeld Poulsen - i henhold til  

 administrationsaftalen mellem min klient og Østbornholms Forvaltning ApS -  

 udførte arbejde for min klient, der var i strid med revisorlovgivningen.
Som tidligere anført indtog registreret revisor Kjeld Poulsen en rolle  

 svarende til administrator eller direktør for min klient, og deltog herudover  

 i de ugentlige møder, hvor salg, produktion og økonomi blev drøftet.« Indklagedes advokat har i sin replik af 25. april 1995 blandt andet  

 anført:  

 »....................................................................
 Klageren opretholder i skrivelsen af 22/3 1995 påstanden om, at min klient  

 skulle have indtaget en rolle svarende til administrator eller direktør for  

 klageren, - fortsat uden, at der foreligger eksemplifikationer af nogen art  

 på hvilke konkrete opgaver min klient måtte have udført i de omhandlende  

 egenskaber«  

 .....................................................................
Som min klient tidligere har redgjort for, har han ikke på noget tidspunkt  

 indtaget rollen som administrator eller direktør for klageren.' Klagers advokat har i sin duplik af 10. maj 1995 blandt andet anført:  

 »....................................................................
 De arbejdsopgaver, som indklagede, registreret revisor Kjeld Poulsen, i  

 henhold til administrationsaftalen med Østbornholms Forvaltning ApS udførte  

 for klageren, omfattede blandt andet deltagelse i den daglige drift og  

 direkte forhandlinger med klagerens kunder..........«.
 Sagen er behandlet på et møde i nævnet den 8. juni 1995 under deltagelse  

 af formanden og 4 medlemmer, jf. lov om registrerede revisorer § 11 d, stk.  

 2, jf. lov om statsautoriserede revisorer § 19, stk. 3, 1. pkt.
Indklagede og klageren ved direktør Poul Dich gav møde sammen med deres  

 advokater.
Endvidere mødte som vidne for klageren Michael Rasmussen, der er  

 ansat i Bornholmercentralens Røgerier A/S.
Indklagede forklarede blandt andet, at de to selskaber Østbornholms  

 Revision ApS og Østbornholms Forvaltning ApS blev stiftet samtidigt i 1985  

 med ham og to andre som stiftere.
Den ene medstifter var Frants Thunberg, der  

 er direktør for Østbornholms Forvaltning ApS.
Indskudskapitalen i Østbornholms Forvaltning ApS blev tegnet af de tre  

 stiftere, men senere blev alle anparter overdraget indklagedes ægtefælle.  

 Overdragelsen til ægtefællen skete efter samråd med Foreningen af  

 Registrerede Revisorer, der fandt, at indklagede herved undgik enhver  

 mistanke om at være involveret i selskabet. Ægtefællen optog et banklån for  

 at finansiere købet af anparterne.
Der er almindeligt formuefællesskab mellem  

 ægtefællerne.
Hustruen har ansættelse som hospitalslaborant og arbejder ikke  

 i de to selskaber.
Efter anparternes overdragelse fortsatte Frants Thunberg  

 som direktør for selskabet.
Indklagede forklarede videre, at der kun blev afholdt et af de møder, som  

 er stipuleret i administrationsaftalen med Bornholmercentralens Røgerier A/S.  

 Han deltog i mødet, fordi Frants Thunberg havde været forhindret.
Indklagede  

 havde kun rådgivet, men ikke truffet beslutninger for klageren.
Indklagede  

 mente ikke herudover at have foretaget andet på vegne af Østbornholms  

 Forvaltning ApS end underskrivelsen af de to breve til klageren, i det ene  

 tilfælde fordi revisionsvirksomheden havde penge til gode hos  

 Bornholmercentralens Røgerier A/S.
Indklagede oplyste, at honorarfastsættelsen mellem Østbornholms  

 Forvaltning ApS og klager var bestemt efter klagers omsætning.
Når honoraret  

 indgik, ville der ske afregning til revisionsvirksomheden for den del af  

 arbejdet, der var udført af denne.
Adspurgt om forvaltningsselskabets nærmere karakter og arbejde har  

 indklagede forklaret, at selskabet var tænkt som et serviceorgan for  

 klienterne, navnlig fiskeskippere.
Selskabet påtog sig at udføre al slags  

 kontor- og bogholderiarbejde, herunder betaling af klienters driftsudgifter  

 samt lejlighedsvis også ejendomsadministration.
I denne forbindelse havde  

 selskabets ansatte fuldmagt til at hæve på klienternes bankkonti.  

 Revisionsvirksomheden havde ikke fælles bogholderi med forvaltningsselskabet,  

 men de havde f. eks. fælles klientnumre.
Indklagede har bestridt, at  

 forvaltningsselskabets har haft andet at gøre med klagerens virksomhed end at  

 udføre kontorarbejde og bogholderifunktioner.
Der er således aldrig for  

 klageren udskrevet checks af indklagede, der heller ikke har forestået dele  

 af klagerens salg eller iøvrigt deltaget i klagerens beslutningsproces  

 vedrørende driften.
Direktør Poul Dich forklarede, at der var blevet afholdt 3 a 4 af de i  

 administrationsaftalen aftalte møder, og at han desuden næsten daglig havde  

 rådført sig telefonisk med indklagede, men aldrig med Frants Thunberg.  

 Møderne var alle blevet afholdt hos indklagede, der var med i  

 beslutningsprocessen.
Var der uenighed mellem dem, traf Poul Dich dog altid  

 selv beslutningerne.
Alle klagerens udgiftsbilag blev attesteret af Poul Dich  

 selv.
Det var mest kontakten til klagerens kreditorer, indklagede tog sig af,  

 herunder aftaler om forlængede kreditter.
Den i administrationsaftalen  

 indeholdte honorarbestemmelse havde Poul Dich selv godkendt.
Det ville være  

 billigere at få udført de egentlige revisoropgaver, når klageren havde  

 bistand fra forvaltningsselskabet.
Således skulle som nævnt forholdet til  

 kreditorerne varetages af indklagede som et led i administrationsaftalen.
 Vidnet Michael Rasmussen har forklaret, at indklagede ikke normalt fremkom  

 med ideer om driften af klagerens virksomhed, men at han ind imellem  

 frarådede nogle foreslåede dispositioner.
 Sagen procederedes i overensstemmelse med parternes skriftlige indlæg til  

 Revisornævnet.
 Revisornævnets bemærkninger:
Som sagen er oplyst for Revisornævnet må det lægges til grund, at de to  

 selskaber Østbornholms Revision ApS og Østbornholms Forvaltning ApS er  

 stiftet samtidig og med indklagede som anpartshaver i begge.
Indklagedes  

 hustru, som ikke selv er beskæftiget i nogen del af virksomheden, har købt og  

 er nu eneejer af anparterne i forvaltningsselskabet.
Der har i praksis  

 bestået et sådant interesse- og kontorfællesskab mellem de to selskaber, at  

 Revisornævnet finder, at de må anses for en virksomhed, som er ledet og  

 behersket af indklagede.
Nævnet har ikke anset det for at gøre nogen forskel  

 ved bedømmelsen, at anparterne i det ene selskab formelt tilhører indklagedes  

 hustru, og at indklagede ikke er registreret som direktør i dette.
Efter indklagedes forklaring for Revisornævnet lægges det endvidere til  

 grund, at Østbornholms Forvaltning ApS for klienterne i et vist omfang har  

 påtaget sig og udført opgaver, der efter deres karakter går ud over, hvad  

 indklagede som registreret revisor må beskæftige sig med.
Selskabet har  

 således gennem fuldmagter disponeret over klienters midler på bankkonti,  

 ligesom selskabet har påtaget sig ejendomsadministration.
Herved findes  

 indklagede at have overtrådt bestemmelserne i den dagældende bekendtgørelse  

 nr. 126 af 28. februar 1989 om registrerede revisorers virksomhed og  

 forretningsbetingelser § 2, stk. 1, nr. 4.
Det bemærkes dog, at der efter de for Revisornævnet foreliggende  

 oplysninger ikke er sikkert grundlag for at fastslå, at indklagede gennem  

 forvaltningsselskabet eller på anden måde for klagerens selskab har udført  

 arbejde, der går ud over, hvad han må antages som revisor at have været  

 berettiget til.
Det er således ikke godtgjort, at indklagede har virket som  

 direktør, administrator eller deltager i den daglige ledelse af klagerens  

 selskab.
Efter klagerens forklaring blev alle afgørende beslutninger truffet  

 af klageren selv, ligesom udgiftsbilagene blev attesteret af ham.
Det findes  

 heller ikke godtgjort, at indklagede ved siden af kontor- og  

 bogholderiarbejdet har ydet klagerens selskab bistand med andet end  

 rådgivning i økonomiske og regnskabsmæssige anliggender samt bistand under  

 forhandlinger med kreditorer og kreditgivere.
 Revisornævnet finder dog anledning til at påtale, at den i  

 administrationsaftalen indeholdte bestemmelse om vederlag for  

 forvaltningsselskabets arbejde for klageren kan være i strid med § 8, stk. 2,  

 i ovennævnte bekendtgørelse om registrerede revisorers virksomhed og  

 forretningsbetingelser.
 Som følge af det anførte tager Revisornævnet indklagedes påstand om  

 frifindelse for overtrædelse af den dagældende lov om registrerede revisorer  

 § 7, stk 1, nr. 1 og nr. 5, samt den dagældende bekendtgørelse § 6 til følge.  

 Indklagedes underskrift på to breve af 12. august og 1. oktober 1992 kan ikke  

 efter nævnets afgørelse om, at der i realiteten foreligger en virksomhed,  

 føre til andet resultat.
 For overtrædelse af bekendtgørelsens § 2, stk. 1, nr. 4, jf. nu lov om  

 registrerede revisorer, lovbekendtgørelse nr. 763 af 22. august 1994 § 6 a,  

 stk. 2, jf. § 4 a, stk. 1, har indklagede forskyldt en bøde, der i medfør af  

 lovens § 11 a, stk 1, jf. straffelovens § 3, stk. 1, fastsættes til 5.000 kr.
 Thi bestemmes:
 Registreret revisor Kjeld Poulsen pålægges en bøde på 5.000,- kr.
Henning Kjær Udskriftens rigtighed bekræftes Revisornævnet, den 20. juli 1995 Winkler Kromann, sekr.
