Ankestyrelsens principafgørelse P-42-04 om gift - samlivsophævelse - enlig - pension Resume:
 En førtidspensionist havde ret til udbetaling af pension som enlig fra den 1. december 2002.
 Ankestyrelsen lagde vægt på, at førtidspensionistens ægtefælle havde opholdt sig i Libanon fra den 12. juli 2001, og at ægtefællerne havde levet faktisk adskilt siden dette tidspunkt.
 Ankestyrelsen lagde også vægt på, at ægtefællen den 11. november 2002 var frameldt folkeregistret som udrejst af landet.
 Love:
Lov om højeste, mellemste, forhøjet almindelig og almindelig førtidspension m.v. - lov nr. 1164 af 19. december 2003 - § 48, stk. 2 Sagsfremstilling:
 Ægtefællen til en førtidspensionist tog ophold i sit hjemland - Libanon - fra den  12. juli 2001 på grund af helbreddet.
 Førtidspensionisten havde den 11. november 2002 frameldt ægtefællen fra folkeregistret som udrejst af landet.
Kommunen gav afslag på at få omberegnet pensionen som enlig med virkning fra 1. december 2002, idet kommunen ikke anså samlivet for ophævet, da ægtefællerne fortsat var gift.
Endvidere havde kommunen lagt vægt på, at førtidspensionisten selv havde forklaret, at hans hustru var udrejst af landet på grund af dårligt helbred, men at han forventede at hun på et tidspunkt kom tilbage til Danmark og igen flyttede ind i parrets fælles bolig.
Endelig havde kommunen lagt vægt på, at førtidspensionisten sendte penge til hustruen i udlandet.
 Det sociale nævn ændrede kommunens afgørelse.
 Nævnet begrundede afgørelsen med, at førtidspensionisten siden 1. december 2002 måtte betragtes som enlig i lovens forstand.
 Kommunen klagede over nævnets afgørelse.
I klagen var det anført, at der ønskedes en fortolkning af begrebet enlig i henhold til førtidspensionsloven.
Kommunen var ikke enig i nævnets afgørelse om, at førtidspensionisten efter en konkret vurdering (som ikke var angivet) fandtes berettiget til pension som enlig alene på grund af, at han havde frameldt sin hustru fra folkeregisteradressen - og i en periode fejlagtigt havde modtaget pension som enlig.
 Endvidere gjorde kommunen opmærksom på, at hustruen under udlandsopholdet havde været i Danmark for at forny sin opholdstilladelse.
 Kommunen havde afslutningsvis anført, at samlivet ikke var ophævet på grund af uoverensstemmelser.
 Sagen blev behandlet i principielt møde med henblik på yderligere belysning af, hvornår en førtidspensionist kan betragtes som enlig efter førtidspensionsloven.
 Afgørelse:
 En førtidspensionist havde ret til udbetaling af pension som enlig med virkning fra den 1.december 2002.
 Ved fastsættelse af pensionen anses gifte og samlevende som enlige, hvis samlivet mellem parterne er ophævet, jf. førtidspensionslovens § 48, stk. 2, 1. punktum.
 Ankestyrelsen lagde vægt på, at førtidspensionistens ægtefælle havde opholdt sig i Libanon fra den 12. juli 2001, og at ægtefællerne havde levet faktisk adskilt siden dette tidspunkt.
 Ankestyrelsen lagde endvidere vægt på, at førtidspensionisten den 11. november 2002 frameldte ægtefællen fra folkeregistret som udrejst af landet.
 Ankestyrelsen fandt derfor, at samlivet mellem ægtefællerne måtte anses for ophævet, og at førtidspensionisten måtte betragtes som enlig i førtidspensionslovens forstand.
 Ankestyrelsen tiltrådte således det sociale nævns afgørelse.
