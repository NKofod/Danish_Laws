Bekendtgørelse om tilladelse til frikommuneforsøg i medfør af lov om planlægning I medfør af § 4, stk. 2, i lov om planlægning, jf. lovbekendtgørelse nr. 587 af 27. maj 2013, fastsættes:
 § 1. Miljøministeren har meddelt tilladelse til et frikommuneforsøg, hvorefter Viborg Kommune dels kan fravige den statistiske metode ved afgrænsning af bymidten som fastsat i bekendtgørelse nr. 1093 af 11. september 2007, jf. planlovens § 5 m, stk. 2, dels planlægge for bydelscentre på mere end 5.000 m2, jf. § 5 p, stk. 1, i Viborg by i særlige tilfælde.
 Stk. 2. Tilladelsen gælder for Viborg Kommune og er meddelt på baggrund af Økonomi- og Indenrigsministeriets frikommuneforsøgsordning.
 Stk. 3. Forsøget gælder tilvejebringelse af et endeligt vedtaget plangrundlag senest den 31. december 2015.
 Stk. 4. De nærmere vilkår for tilladelsen til forsøg offentliggøres af Viborg Kommune.
 § 2. Miljøministeren har meddelt tilladelse til et frikommuneforsøg, hvorefter Gladsaxe Kommune, jf. planlovens § 19, stk. 2, kan meddele dispensation til anvendelse af arealer, der står ubrugte hen i en årrække, til midlertidige formål.
 Stk. 2. Tilladelsen gælder for Gladsaxe Kommune og er meddelt på baggrund af Økonomi- og Indenrigsministeriets frikommuneforsøgsordning.
 Stk. 3. Forsøget gælder ansøgninger om dispensation, der er modtaget af Gladsaxe Kommune senest den 31. december 2015.
 Stk. 4. De nærmere vilkår for tilladelsen til forsøg offentliggøres af Gladsaxe Kommune.
 § 3. Bekendtgørelsen træder i kraft den 1. november 2013.
