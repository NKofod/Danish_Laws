 Pension, udbetalt fra Statens Regnskabsdirektorat til en nu i Spanien  

 bosat tidligere forstander for et børnehjem, blev anset for begrænset  

 skattepligtig til Danmark, selv om pensionsretten oprindelig hidrørte fra  

 Børneforsorgens pensionskasse, som senere blev overtaget af staten.
 A klagede over, at de stedlige skattemyndigheder for indkomståret 1985  

 havde anset hende for begrænset skattepligtig i medfør af kildeskattelovens §  

 2, stk. 1 b, jf. lovens § 43, stk. 2, af pension, 118.520 kr., udbetalt af  

 Statens Regnskabsdirektorat.
Det var oplyst, at klageren, der boede i Spanien, havde været ansat som  

 forstander på X Børnehjem.
Hun var i forbindelse hermed optaget i  

 Børneforsorgens Pensionskasse pr. 1. februar 1969 med pensionsanciennitet fra  

 den 1. august 1959 under hensyntagen til tidligere ansættelse.
I 1974 var X  

 Børnehjem overflyttet til B i Y, der ligesom X Børnehjem var en selvejende  

 institution.
Overflytningen var sket til bygninger, der var tomme, idet den  

 funktion, der havde været her tidligere, var afviklet.
Det var endvidere oplyst, at pensionskassen i forbindelse med udlægningen  

 pr. 1. april 1976 af børne- og ungdomsforsorgen til kommunerne/amtskommunerne  

 var overtaget af staten (Socialstyrelsen), hvorefter navnet var ændret til  

 Pensionsordningen af 1976. Herfra havde klageren med virkning fra den 1.  

 august 1979 fået udbetalt kvalificeret svagelighedspension.
Udbetalingen blev  

 foretaget af Statens Regnskabsdirektorat.
Pensionen var en  

 tjenestemandslignende pension, der var fastsat under hensyntagen til  

 pensionsalder og skalaløntrin.
Der blev beregnet samordningsfradrag i  

 forbindelse med udbetaling af folkepension.
Det var endelig oplyst, at B fra den 1. april 1976 til den 1. januar 1980  

 havde hørt under et forsorgscenter med hovedcenter i Z.
Pr. 1. januar 1980  

 var hele særforsorgen, herunder åndssvageforsorgen, lagt ind under  

 amtskommunerne.
B var fortsat med at være en selvejende institution indtil en  

 gang i 1980'erne, hvor den blev overtaget af amtskommunen.
De stedlige skattemyndigheder var af den opfattelse, at beskatningen af de  

 pågældende pensionsudbetalinger skulle ske til Danmark i overensstemmelse med  

 artikel 19, stk. 1, i dobbeltbeskatningsoverenskomsten med Spanien.
Herefter  

 kunne vederlag, herunder pensioner, der udbetales direkte af eller af fonds  

 oprettet af en af de kontraherende stater, af en af dens administrative  

 underafdelinger eller lokale myndigheder eller af en offentlig selvstyrende  

 institution i staten, til en fysisk person for varetagelse af hverv i denne  

 stats, underafdelings, lokale myndigheds eller offentlige selvstyrende  

 institutions tjeneste, kun beskattes i denne stat.
Klageren gjorde gældende, at pensionen måtte anses for omfattet af artikel  

 18 i dobbeltbeskatningsoverenskomsten, hvorefter private pensioner og  

 lignende vederlag for tidligere tjenesteydelser kun kunne beskattes i den  

 stat, i hvilken modtageren var hjemmehørende.
Hun anførte, at det skyldtes  

 hende utilregnelige omstændigheder, at Statens Regnskabsdirektorat havde  

 overtaget den pensionsforpligtelse, som havde påhvilet Børneforsorgens  

 Pensionskasse.
Da pensionskassen endvidere var en se1vejende institution,  

 kunne pensionen ikke anses for udbetalt af staten eller af fonds oprettet af  

 staten eller af offentlig selvstyrende institution i staten.
Klageren anførte  

 endvidere, at ifølge kommentaren ti1 OECD's modelkonvention skulle det  

 arbejde, der betinger pensionen, være udført direkte for stat eller kommune,  

 hvilket ikke kunne siges at være tilfældet for hendes vedkommende.
 Da pensionen var udbetalt af Statens Regnskabsdirektorat, og da den  

 institution, klagerens arbejde var udført for, efter de foreliggende  

 oplysninger havde haft en så nær tilknytning til den offentlige forvaltning,  

 at det i relation til dobbeltbeskatningsoverenskomsten med Spanien måtte  

 anses som en offentlig, selvstyrende institution, fandt Landsskatteretten, at  

 det var med rette, at klageren i medfør af bestemmelsen i kildeskattelovens §  

 2, stk. 1 b, jf. lovens § 43, stk. 2, jf. dobbeltbeskatningsoverenskomsten  

 mellem Danmark og Spanien, artikel 19, stk. 1, var anset for begrænset  

 skattepligtig til den danske stat af pensionsindtægten på 118.520 kr.
 LV 1987, A 2.2.
