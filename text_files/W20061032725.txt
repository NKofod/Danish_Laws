Konkrete afgørelser vedr. § 10 fra ÅB 2006 III (N.j.nr. 06-520-00870) Ansøger blev under sit arbejde som eksportchauffør overfaldet i Napoli af en landevejsrøver, da ansøgeren var ved at låse døren op til lastbilens førerhus.
Ansøgeren blev sparket samt tildelt slag med en kølle.
Ansøger oplyste over for nævnet, at han umiddelbart efter overfaldet henvendte sig til en portner, som ringede til politiet.
Portneren havde oplyst, at politiet ikke ville rykke ud til gerningsstedet, og at ansøgeren skulle se at komme ud af byen.
Ansøger talte ikke selv med det italienske politi, og han kontaktede ikke det danske politi.
Nævnet meddelte afslag på ansøgningen om erstatning, idet forholdet ikke var anmeldt til politiet uden unødigt ophold.
Nævnet fandt ikke, at der var oplysninger i sagen, der kunne medføre, at nævnet skulle se bort fra den sene anmeldelse.
Nævnet lagde herved vægt på, at ansøgers tilskadekomst ikke var så alvorlig, at det ikke havde været muligt for ansøger selv at foretage politianmeldelse inden for 24 timer efter tilskadekomsten.
Nævnet lagde derved vægt på, at ansøger umiddelbart efter overfaldet var i stand til telefonisk over for sin vognmand at berette om det passerede, ligesom han efterfølgende kørte bilen hjem fra Napoli til Danmark.
