Bilag 1 Skrivelse med orientering om lov om ændring af lov om social service (Godkendelse af private behandlingstilbud for stofmisbrugere) (Til samtlige kommuner m.fl.) Folketinget har den 1. april 2008 vedtaget L 63  forslag til lov om ændring af lov om social service (Godkendelse af private behandlingstilbud for stofmisbrugere).
 Lovforslaget som vedtaget ved 3. behandling vedlægges til orientering.
 Loven træder i kraft den 1. juli 2008.
 Formålet med forslaget er en udvidelse af stofmisbrugerens ret til frit valg mellem offentlige og godkendte private behandlingstilbud, jf. servicelovens § 101, stk. 4.
Loven indebærer, at private behandlingstilbud efter § 101, stk. 1 skal være godkendt som generelt egnede af kommunalbestyrelsen i den stedlige kommune.
Dette gælder dog ikke for tilbud, hvor en kommunalbestyrelse eller et regionsråd har indgået en generel aftale om anvendelse af et privat behandlingstilbud, herunder om tilsyn.
 Velfærdsministeren fastsætter i en bekendtgørelse nærmere regler om godkendelse og tilsyn med behandlingstilbud efter § 101.
Lovforslaget (L 63) og svar på de under udvalgsbehandlingen stillede spørgsmål kan læses på Folketingets hjemmeside  www.ft.dk.
Se under dokumenter  lovforslag fordelt på ministerområde  Velfærdsministeriet  af ministeren.
Vedtagne.
 Yderligere oplysninger om loven kan fås ved henvendelse til Annette Poulsen tlf.nr. 33929289.
Velfærdsministeriet, den 2. april 2008 Peter Juul Bilag 1 Lov om ændring af lov om social service (Godkendelse af private behandlingstilbud for stofmisbrugere) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om social service, jf. lovbekendtgørelse nr. 1117 af 26. september 2007, som ændret ved § 10 i lov nr. 434 af 8. maj 2006, § 15 i lov nr. 1587 af 20. december 2006, § 9 i lov nr. 346 af 18. april 2007 og § 36 i lov nr. 523 af 6. juni 2007, foretages følgende ændringer:
 1. I § 144 indsættes efter stk. 1 som nyt stykke:
»Stk. 2. Private behandlingstilbud efter § 101, stk. 1, skal være godkendt som generelt egnede af kommunalbestyrelsen i den stedlige kommune.
Dette gælder dog ikke for tilbud, hvor en kommunalbestyrelse eller et regionsråd har indgået en generel aftale om anvendelse af et privat behandlingstilbud, herunder om tilsyn.« Stk. 2 og 3 bliver herefter stk. 3 og 4.
 2. I § 144, stk. 2, der bliver stk. 3, indsættes efter »efter stk. 1«: »og 2«.
 3. I § 144 indsættes som stk. 5:
»Stk. 5. Velfærdsministeren fastsætter i en bekendtgørelse nærmere regler om godkendelse og tilsyn med behandlingstilbud efter § 101.« § 2 Loven træder i kraft den 1. juli 2008.
