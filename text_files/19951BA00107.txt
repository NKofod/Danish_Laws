Nr BSF 107 Forslag til folketingsbeslutning om overflytning af miljøstatistik til  

 Danmarks Statistik Fremsat af Niels J.
Langkilde (KF) Eva Møller (KF) Jens Vibjerg (V) Hans  

 Christian Schmidt (V) Aage Brusgaard (FP) Ole Donner (DF) den 29. februar 1996 Folketinget pålægger regeringen at nedsætte et ekspertudvalg, der får til  

 opgave at planlægge overflytningen af produktionen af miljøstatistik til  

 Danmarks Statistik for herved at sikre, at Danmarks Statistik bliver den  

 centrale myndighed for statistik (jf. lov om Danmarks Statistik § 1).
 Udvalgets arbejde skal afsluttes inden den 1. september 1996.
Bemærkninger til forslaget For forslagsstillerne er det af afgørende betydning, at udarbejdelsen af  

 statistik på miljøområdet i lighed med andre områder er sikret den størst  

 mulige troværdighed og hurtighed.
Miljøstatistiske opgørelser er i stadig  

 stigende omfang blevet brugt som grundlag for omfattende beslutninger af  

 såvel administrativ som politisk karakter senest med de mange vedtagelser af  

 grønne afgifter.
Hvis miljøstatistikkerne udarbejdes og publiceres i et  

 politisk miljø, vil det uundgåeligt påvirke troværdigheden og hastigheden af  

 arbejdet, og beslutningstagerne vil blive mere skeptiske over for at benytte  

 talmaterialet som grundlag for beslutninger.
Det medfører, at offentligheden  

 i for høj grad har beskæftiget sig med kvaliteten af det miljøstatistiske  

 arbejde frem for konkrete løsninger af de beskrevne miljøproblemer.
 Beslutningsforslaget søger at løse eller i det mindste at minimere  

 følgende fem typer af problemer:
1. Miljøstatistikken kan politisk drejes i udarbejdelsesfasen Denne problemtype opstår, hvis de udvalgte delområder for miljøstatistiske  

 undersøgelser er udvalgt på en sådan måde, at det sikrer den samlede  

 statistiske rapportering en bestemt tendens.
2. Kun dele af statistikken fremlægges Miljøstatistik bør fremstilles af en uafhængig institution, der ikke har  

 interesse i at undertrykke dele af materialet, fordi det ville være politisk  

 opportunt.
3. Institutionen, der udfærdiger miljøstatistikken, har egeninteresse  

 i høje eller lave tal Den statistikproducerende institution må ikke være direkte part i den  

 politiske beslutningsproces.
Denne problemstilling er særlig relevant efter  

 indførelsen af grønne afgifter.
Det gælder særligt i de tilfælde, hvor  

 afgifterne føres direkte tilbage til den statistikproducerende myndighed.  

 Hvis institutionen f.eks. sætter forbruget for lavt, medfører det, at der  

 kommer færre penge til institutionens driftsområde, og derved opstår et krav  

 om at få tilført ekstra ressourcer.
 Ud over at den pågældende miljømyndighed nøje følger de fastlagte  

 handlingsplaner for at sikre sig, at målene opnås, er det af stor vigtighed,  

 at en helt uafhængighed institution sammenholder de målte resultater med de  

 opstillede mål.
 Skal en sådan model lykkes, kræver det naturligvis, at Folketinget i  

 handlingsplanerne klart definerer målene, og hvordan det skal måles, om de er  

 opfyldte.
 4. Miljøstatistikkens offentliggørelsestidspunkt tilpasses  

 politisk En uafhængig institution vil kunne lægge produktionen af  

 miljøstatistik i faste rammer, herunder også afrapporteringstidspunkterne.  

 Med Danmarks Statistik som producent af statistikken vil enhver tvivl om,  

 hvorvidt der ligger en politisk dagsorden bag miljøstatistikken, blive  

 fjernet.
5. Det tager for lang tid at få tallene fra de ministerielle  

 systemer Udarbejdelsen af miljøstatistik skal foregå i et højere tempo, end den  

 foregår i dag.
Tallene skal være solide, og den høje faglige standard skal  

 sikres, men aktualiteten i tallene er vigtig, når de politiske beslutninger  

 skal træffes.
Derfor må tempoet øges ved at lægge statistikproduktionen hos  

 den højeste statistiske ekspertise.
Hvis Danmarks Statistik skal kunne  

 producere miljøstatistik hurtigt i en fast produktion, kræver det  

 naturligvis, at rådata hurtigst muligt videregives fra de indsamlende  

 myndigheder og institutioner.
 Miljøstatistiske eksempler:
 Disse fem problemtyper er desværre blevet alt for aktuelle som følge af en  

 række uheldige sager, hvor der er opstået tvivl om miljøstatistikkens  

 troværdighed, og hvor miljøstatistikken ikke er udarbejdet og offentliggjort  

 i et rimeligt tempo.
Pesticidsagen I sagen om offentliggørelsen af tal om sprøjtemidler hævdede mange, at  

 Miljøstyrelsen havde grebet ind i fortolkningen af tallene, og meget tydede  

 på, at fortolkningen af tallene var blevet ændret, så de bedre passede ind i  

 miljø- og energiministerens politiske dagsorden.
 Sagen viste endvidere, at Danmarks Statistik har pålagt sig selv en meget  

 tilbageholdende praksis med hensyn til at vurdere og kommentere en eventuel  

 opfyldelse af miljøpolitiske handlingsplaner.
ISAG-sagen Miljøstyrelsen havde i sit første udkast til aftale med Danmarks Statistik  

 og Danmarks Miljøundersøgelser om anvendelsen af tal for affaldsproduktionen  

 stillet krav om godkendelse af tallene inden offentliggørelsen.
Danmarks  

 Statistik undlod i første omgang at svare på denne henvendelse.
Senere blev  

 der indgået en anden aftale, men sagen viser, at der er en umiddelbar  

 interesse hos Miljøstyrelsen i at påvirke arbejdet i Danmarks Statistik,  

 skønt Danmarks Statistiks uafhængighed er lovfæstet.
Offentliggørelsen af branchestatistik for bekæmpelsesmiddelsalget Bekæmpelsesmiddelsalget blev i 1994 opgjort af de enkelte brancher i  

 publikationen »Branchestatistik - Bekæmpelsesmiddelstatistik 1994«.  

 Denne opgørelse blev afsendt af branchen den 29. marts 1995, men først den 3.  

 november 1995 - over syv måneder senere - modtager Folketingets Miljø- og  

 Planlægningsudvalg den officielle statistik, Miljøstyrelsens  

 »Bekæmpelsesmiddelstatistik 1994«.
En sådan langsommelighed på et  

 så vigtigt politisk område er klart utilfredsstillende, og havde  

 statistikkens produktion ligget i Danmarks Statistik, er der al mulig grund  

 til at tro, at den kunne være færdig på samme tid som branchestatistikken.  

 Det er ikke kun på det miljøpolitiske område, at der er problemer med at  

 holde statistikproduktionen i et passende tempo.
Et eksempel herpå er  

 valgstatistikkens produktionstid, efter at den er blevet overført fra  

 Danmarks Statistik til Indenrigsministeriet.
Ovennævnte eksempler viser, at det er af afgørende betydning at få styrket  

 tilliden til miljøstatistikken og få bragt statistikproduktionen op i et  

 rimeligt tempo.
Det kan gøres ved at overføre statistikproduktionen fra bl.a.  

 Miljø- og Energiministeriet, dets styrelser og institutioner til Danmarks  

 Statistik.
Af miljø- og energiministerens talenotits fra et samråd med Miljø- og  

 Planlægningsudvalget den 6. september 1995 vedrørende Danmarks Statistiks  

 mulighed for uafhængigt at publicere miljøstatistik fremgår det, at  

 udarbejdelse af miljøstatistikken »tilvejebringes i et godt og frugtbart  

 samarbejde mellem Danmarks Statistik og Miljø- og Energiministeriet.« En stor del af den konkrete dataindsamling inden for miljøområdet ligger i  

 dag i forskellige styrelser og institutioner under Miljø- og  

 Energiministeriet.
På de områder, hvor Danmarks Statistik allerede i dag står  

 for miljøstatistikken, er der fortsat et naturligt behov for samarbejde.  

 Dette samarbejde vil også være vigtigt i en situation, hvor Danmarks  

 Statistik får flere opgaver med hensyn til miljøstatistik.
Det er imidlertid  

 vigtigt at fastholde lovens ord om Danmarks Statistiks uafhængighed, og det  

 kan overvejes, om denne uafhængighed skal præciseres yderligere for at undgå,  

 at andre styrelser eller institutioner søger at presse Danmarks Statistik til  

 at tage uvedkommende og/eller politiske hensyn.
Alle har en interesse i at  

 undgå en gentagelse af den såkaldte pesticidsag, der er beskrevet ovenfor.
