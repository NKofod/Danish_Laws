Medarbejderaktier   alle ansatte  

 anciennitet Ligningsrådet blev ved en anmodning om bindende  

 forhåndsbesked spurgt om følgende: Vil en  

 medarbejderaktieordning, der løber over en årrække, og kun  

 i første omgang er åben for alle ansatte, mens det  

 efterfølgende tillades, at yderligere medarbejdere indtræder i  

 ordningen, opfylde betingelsen i ligningsloven § 7 A om, at ordningen er  

 åben for alle ansatte? Ligningsrådet svarede, at ordningen opfyldte  

 betingelsen om at omfatte alle ansatte, jf. sagsfremstilling og  

 begrundelse.
 Beskrivelse af de faktiske forhold:
Selskabet er børsnoteret.
Børskursen har det  

 sidste år ikke svinget voldsomt.
Kapitalen består dels af stemmestærke  

 A-aktier, dels af stemmesvage B-aktier.
Alene B-aktierne er  

 børsnoterede.
 Selskabet etablerede i 1998 en medarbejderaktieordning,  

 som skulle række frem til år 2003.
Ved ordningens start i 1998 tilbød selskabet  

 samtlige medarbejdere, der havde opnået mere end et års  

 anciennitet, B-aktier som medarbejderaktier.
Mængden af aktier den  

 enkelte medarbejder kunne tegne afhang af medarbejderens anciennitet.
 Forud for udbuddet af medarbejderaktier i 1998  

 gennemførte selskabet en kapitaludvidelse svarende til de aktier, der  

 blev tegnet dette år.
 I 1998 opnåede man alene godkendelse af ordningen  

 for 1998 og 1999, idet regionen med henvisning til bekg. nr. 873 af 17.  

 oktober 1994,  ikke kunne meddele tilladelse for mere end 2 regnskabsår  

 ad gangen.
 Det er hensigten at medarbejderaktieordningen frem til  

 år 2003 hvert år tilbydes alle de medarbejdere, der opnår  

 et års anciennitet i det forgangne år.
 I 2000 vil således alene de medarbejdere der i  

 perioden 12. september 1999 til 11. september 2000 opnåede et års  

 anciennitet være tegningsberettigede.
 Som en yderligere betingelse gælder, at  

 medarbejderen skal være i uopsagt stilling på  

 tegningstidspunktet.
Medarbejdere, der på tegningstidspunktet har mere  

 end et års anciennitet, kan ikke deltage i ordningen.
Dette  

 gælder også for den gruppe af "ældre"  

 medarbejdere, der ikke har deltaget i tidligere års ordninger, på  

 trods af tilbud om deltagelse.
 Det er hensigten, at tilbyde den relevante gruppe  

 medarbejdere  hver nom. kr. 6.000, svarende til 60 aktier, til en  

 favørkurs på 105.
Aktierne, der udbydes i 2000 stammer fra selskabets  

 beholdning af egne B-aktier.
Dette var også tilfældet i 1999. Der  

 er således ikke gennemført en emission i forbindelse med  

 udbydelsen af medarbejderaktier i 1999 og 2000.
Ansøgers repræsentant anfører, at man  

 for det første skal se medarbejderaktieordningen fra 1998 og indtil  

 2003 som en samlet ordning.
For det andet anfører ansøger, at  

 den begrænsning der er fastsat med hensyn til, at ordningen kun  

 tilbydes medarbejdere, der efterfølgende opnår et års  

 anciennitet, er en begrænsning efter almene kriterier, som bør  

 kunne anerkendes.
For det tredje anføres, at ordningen i år 2000  

 svarer til ordningen i 1999, som allerede i 1998 blev godkendt, hvorfor  

 ordningen for 2000 ligeledes bør godkendes.
 Told- og Skattestyrelsens indstilling og  

 begrundelse:
Ligningslovens § 7 A, som er objektiveret med virkning fra  

 1. januar 2000, stiller som betingelse for de lempelige beskatningsreglers  

 anvendelse, at en given medarbejderaktieordning  tilbydes alle ansatte i  

 virksomheden.
Begrænsninger der er fastsat efter almene kriterier kan  

 dog anerkendes.
Forarbejderne til bestemmelsen angiver anciennitet som et  

 alment kriterium, der kan anerkendes.
Almindeligvis er anciennitet anvendt  

 som et begrænsende kriterium, således at medarbejdere der ikke  

 har tilstrækkelig anciennitet ikke kan deltage i en ordning.
Der er  

 ikke i forarbejderne taget stilling til, om anciennitet skal kunne virke  

 begrænsende, således at begrænsninger på grund af for  

 høj anciennitet kan anerkendes som et alment kriterium.
Ligeledes ses  

 der heller ikke at være en fast praksis for, at anciennitetsbegrebet  

 kan anvendes på denne dobbelte måde.
Lovens formål med at kræve at  

 medarbejderaktieordninger omfatter alle ansatte i en virksomhed, er at sikre,  

 at medarbejderaktieordninger ikke anvendes til at give nogle få  

 specifikke medarbejdere aktier.
Det er således efter forarbejderne et  

 krav, at kriterier der afskærer visse ansatte fra at deltage i en  

 ordning, skal være generelle og saglige.
En ordning, som den her skitserede, begunstiger en meget  

 begrænset og specifik gruppe i det enkelte år, men styrelsen  

 finder, som også anført af spørger, at man må se  

 ordningerne for de enkelte år i sammenhæng.
En sammenhæng  

 der betyder, at alle ansatte på det ene eller det andet tidspunkt vil  

 blive tilbudt deltagelse.
 Styrelsen fandt derfor ikke at det vil være i strid  

 med formålet med ligningslovens § 7 A s bestemmelse om at  

 begrænsninger på deltagelse skal følge almene kriterier,  

 at godkende anvendelsen af anciennitet som et afgrænsende kriterium,  

 på den måde det her ønskes anvendt.
 Styrelsen indstillede derfor til Ligningsrådet, at  

 det meddeles spørger, at en løbende ordning, hvorefter de  

 ansatte tilbydes deltagelse efterhånden som de opnår  

 tilstrækkelig anciennitet, opfylder betingelsen i ligningslovens § 7 A,  

 om at ordningen skal tilbydes alle ansatte.
 Ligningsrådet tiltrådte styrelsens  

 indstilling.
 Ansøgers opmærksomhed blev endvidere henledt  

 på den omstændighed, at der ved kodificeringen af LL § 7 A, er  

 sket en ændring i fht. tidligere praksis, således at  

 favørelementet, og ikke medarbejderens betaling maksimalt må  

 udgøre 10 % af medarbejderens årsløn.
I et tilfælde som det foreliggende, hvor beslutning  

 om salg af medarbejderaktier er truffet op til 5 år forud for den  

 endelige aftale, skal favørelementet beregnes på grundlag af  

 aktiernes kurs på retserhvervelsestidspunktet.
Det lægges herved  

 til grund at den enkelte medarbejder først har erhvervet ret til  

 medarbejderaktier på det tidspunkt, hvor der er indgået endelig  

 bindende aftale mellem medarbejderen og selskabet.
Der kan således ikke  

 ved beregningen tages udgangspunkt i kursen på det tidspunkt, hvor det  

 besluttes at starte den løbende ordning, idet der ikke er  

 tilstrækkelig tidsmæssig sammenhæng mellem dette tidspunkt,  

 og det senere retserhvervelsestidspunkt.
 Der er ikke ved denne afgørelse i øvrigt  

 taget stilling til, om ordningen opfylder kravene i LL § 7 A.
