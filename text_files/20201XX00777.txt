Skriftlig fremsættelse (24. februar 2021) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om realkreditlån og realkreditobligationer m.v., lov om finansiel virksomhed og lov om et skibsfinansieringsinstitut (Lovforslag nr.
L 175) Formålet med lovforslaget er at gennemføre EU-direktivet om udstedelse af dækkede obligationer og offentligt tilsyn med dækkede obligationer og tilpasse det danske regelsæt til den samtidige ændring af kapitalkravsforordningen.
Direktivet og ændringsforordningen har til formål at skabe et harmoniseret grundlag for regulering af dækkede obligationer i EU.
Danske penge- og realkreditinstitutter samt Danmarks Skibskredit benytter dækkede obligationer til at finansiere realkreditlån og realkreditlignende lån.
 Direktivet bygger på de eksisterende velfungerende markeder i EU, herunder den danske realkreditmodel.
Dansk realkredit er kendetegnet ved en meget høj grad af sikkerhed.
Det var en dansk prioritet under forhandlingerne af EU-reglerne, at kerneelementerne i det danske realkreditsystem kunne bevares inden for EU-rammen, og at forslaget byggede på velfungerende modeller som den danske.
Det blev i høj grad imødekommet, og de gældende danske regler på området for dækkede obligationer er grundlæggende i overensstemmelse med de nye EU-regler.
Forslaget har derfor karakter af en minimumsimplementering, hvor der alene foretages de ændringer, som skønnes nødvendige for at opfylde direktivets krav.
 Lovforslaget vedrører også pengeinstitutters og Danmarks Skibskredits udstedelse af dækkede obligationer.
Med forslaget indføres regler om minimumsoverdækning og likviditetskrav, der skal styrke sikkerheden bag dækkede obligationer yderligere.
Der indføres også øgede krav til information til investorerne, der skal sikre at investorerne kan vurdere risikoen ved de enkelte udstedelser.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
