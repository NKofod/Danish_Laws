Bekendtgørelse om midlertidig ændret tilskudsudbetaling fra Statens Kunstfond og de Regionale Kunstfonde I medfør af akt nr. 177 af 14. januar 2022 fastsættes:
Kapitel 1 Formål og anvendelsesområde § 1. Bekendtgørelsen fastsætter administrationsgrundlaget for afgivne tilsagn om tilskud mv. fra Statens Kunstfond og de Regionale Kunstfonde til aktiviteter mv., der er planlagt afviklet i perioden fra den 19. december 2021 til ophøret af myndighedernes COVID-19-restriktioner, hvor aktiviteten mv. ikke kan påbegyndes eller gennemføres, herunder aflyses, som følge af myndighedernes COVID-19-restriktioner.
 Stk. 2. Ved tilsagn om tilskud mv. fra Statens Kunstfond eller de Regionale Kunstfonde til internationale aktiviteter mv. gælder stk. 1 tillige for udenlandske myndigheders foranstaltninger knyttet til COVID-19 i det eller de lande, hvor aktiviteten mv. har været planlagt gennemført.
 § 2. Tilsagn om tilskud mv. fra Statens Kunstfond og de Regionale Kunstfonde omfatter alle former for legater, stipendier, projekttilskud, honorarstøtte, indkøb af værker, samt underskudsgarantier mv. til kunstneriske formål inden for fondenes virkeområde, der er afgivet med henblik på anvendelse i den i § 1, stk. 1, fastsatte periode.
 Stk. 2. Driftstilskud er ikke omfattet.
 Stk. 3. Hvor tilskudsmodtager har fået tilsagn om tilskud fra Statens Kunstfond eller de Regionale Kunstfonde, jf. stk. 1, men på tidspunktet for bekendtgørelsens ikrafttræden har ansøgt fondene om udsættelse for afvikling af aktiviteten mv. efter til en periode, der ligger efter ophøret af myndighedernes COVID-19-restriktioner, omfattes disse ikke af stk. 1.
Kapitel 2 Definitioner § 3. Ved aktiviteter mv. forstås enhver aktivitet, der knytter sig til en af den i § 2, stk. 1, nævnte kunstneriske virksomhed, der er støttet af Statens Kunstfond og de Regionale Kunstfonde, fx tilskud til koncertvirksomhed, scenekunstproduktion, udstillingsvirksomhed, oplæsningsarrangementer og lign.
 Stk. 2. Ved tilskudsmodtager forstås enhver tilskudsmodtager, der har modtaget tilsagn om tilskud mv. fra Statens Kunstfond eller de Regionale Kunstfonde til de i § 2, stk. 1, anførte kunstneriske formål.
Kapitel 3 Bevarelse af andele af tildelt tilskud fra Statens Kunstfond og de Regionale Kunstfonde og dokumentationskrav § 4. Tilskudsmodtagere, der har modtaget tilsagn om tilskud mv. fra Statens Kunstfond eller de Regionale Kunstfonde med henblik på anvendelse til aktiviteter mv., jf. § 2, stk. 1, skal ikke tilbagebetale de andele af tilskuddet, som dækker eller skal dække allerede afholdte eller aftalte udgifter, herunder egne udgifter til projektledelse eller honorar samt honorarer til kunstnere og kunstneriske medvirkende i aktiviteten samt kunstneriske ydelser, der har indgået i budgettet for aktiviteten, hvis aktiviteten mv. ikke har kunnet påbegyndes eller gennemføres, herunder aflyses, som følge af myndighedernes COVID-19-restriktioner i den i § 1, stk. 1, nævnte periode, jf. dog § 5. Dette gælder, uanset om tilskuddet er udbetalt, delvist udbetalt eller endnu ikke er udbetalt.
 Stk. 2. Tilskud mv. til aktiviteter mv., hvor kun en del af den samlede planlagte aktivitetsperiode, har ligget i den i § 1, stk. 1, nævnte periode, kan kræves tilbagebetalt forholdsmæssigt for den eller de perioder, der ligger uden for perioden, hvor de COVID-19 restriktioner har været gældende, hvis aktiviteten mv. ikke er gennemført.
 § 5. For at bevare tilskud til allerede afholdte eller aftalte udgifter, jf. §1, stk. 1, skal tilskudsmodtageren, hvis tilsagnet om tilskud overstiger 100.000 kr., jf. dog § 6, stk. 4, gennem behørig dokumentation kunne sandsynliggøre, at aktiviteten mv. ikke har kunnet påbegyndes eller gennemføres som følge af myndighedernes COVID-19-restriktioner i den i § 1, stk. 1, nævnte periode.
 Stk. 2. Med mindre andet er bestemt i tilsagnsbrevet, skal dokumentationen indeholde en regnskabsopstilling, der kan sammenholdes med det oprindeligt indsendte budget.
 Stk. 3. Den i stk. 1 nævnte dokumentation skal ledsages af en erklæring i henhold til bestemmelserne i kapitel 4, §§ 6-9, afhængigt af tilskuddets størrelse.
Stk. 4. Den relevante kunstfond, jf. § 1, stk. 1, afgør, om den i stk. 1 nævnte dokumentation kan anses for fyldestgørende i forhold til, at tilskudsmodtageren kan bevare tilskuddet mv.
Hvis fonden ikke anser den fremsendte dokumentation for fyldestgørende, kan fonden beslutte, at tilskuddet mv. skal tilbagebetales helt eller delvist, eller at endnu ikke udbetalt tilskud ikke kommer til udbetaling.
 Stk. 5. Statens Kunstfond og de Regionale Kunstfonde yder vejledning vedr. dokumentationskrav mv.
 Stk. 6. Statens Kunstfonds afgørelser efter stk. 5 kan ikke indbringes for anden administrativ myndighed, jf. § 3, stk. 4, i lov om Statens Kunstfonds virksomhed.
Kapitel 4 Revision mv.
Tilskud mv. på 100.000 kr. eller derunder § 6. Modtagere af tilskud mv., hvor tilskuddet mv. udgør 100.000 kr. eller derunder, skal afgive en erklæring på tro- og love om, at den støttede aktivitet mv. ikke har kunnet påbegyndes eller gennemføres i den i § 1, stk. 1, nævnte periode som følge af myndighedernes foranstaltninger knyttet til COVID-19.
 Stk. 2. Erklæringens form fastlægges af Slots- og Kulturstyrelsen.
 Stk. 3. Erklæringen indsendes til Slots- og Kulturstyrelsen inden den frist, der fremgår af tilsagnsbrevet.
 Stk. 4. Slots- og Kulturstyrelsen kan efter vurdering udtage en sag, der er omfattet af stk. 1, og anmode tilskudsmodtager om at fremsende behørig dokumentation, jf. § 5, stk. 1-2.
 Tilskud mv. over 100.000 kr. til og med 500.000 kr.
 § 7. For modtagere af tilskud mv. på mere end 100.000 kr. og op til 500.000 kr. skal den i § 5, stk. 1, nævnte dokumentation være gennemgået og underskrevet af en regnskabskyndig person, der skal have foretaget de handlinger, der er anført i stk. 2 og 3, og erklære, at de er udført, samt resultatet heraf.
 Stk. 2. Den regnskabskyndige person skal ved sin gennemgang efter stk. 1 efterprøve, om tilskudsmodtagerens dokumentation, jf. § 5, stk. 1, 1. pkt., sandsynliggør, at den støttede aktivitet mv. ikke har kunnet påbegyndes eller gennemføres i den i § 1, stk. 1, nævnte periode som følge af myndighedernes foranstaltninger knyttet til COVID-19.
 Stk. 3. Den regnskabskyndige person skal ved sin gennemgang efter stk. 1 efterprøve, om tilskudsmodtagerens dokumentation, jf. § 5, stk. 1, 2. pkt., sandsynliggør, at tilskuddet, uanset at aktiviteten ikke lod sig gennemføre, er fordelt i overensstemmelse med det, der fremgår af tilskudsmodtagers oprindelige ansøgningsmateriale, som tilsagnet er givet til.
 Stk. 4. Dokumentation, underskrevet af den regnskabskyndige person efter stk. 1, jf. stk. 2-3, indsendes til Slots- og Kulturstyrelsen inden den frist, der fremgår af tilsagnsbrevet.
 Tilskud mv. over 500.000 kr.
 § 8. For modtagere af tilskud mv. på mere end 500.000 kr. skal den i § 5, stk. 1, nævnte dokumentation være ledsaget af en erklæring fra en statsautoriseret eller registreret revisor eller af et revisionsorgan, der udfører revision for kommuner eller regioner.
Stk. 2. Tilskudsmodtager skal give revisor de oplysninger, som må anses af betydning for bedømmelsen af den fremlagte dokumentation.
Tilskudsmodtager skal give revisor adgang til at foretage de undersøgelser, som revisor finder nødvendig for sin vurdering af dokumentationen, og skal sørge for, at revisor får de oplysninger og den bistand, som revisor finder nødvendig for udførelsen af sit hverv.
 Stk. 3. Revisor skal ved sin gennemgang efter stk. 1 efterprøve, om tilskudsmodtagerens dokumentation, jf. § 5, stk. 1, sandsynliggør, at den støttede aktivitet mv. ikke har kunnet påbegyndes eller gennemføres i den i § 1, stk. 1, nævnte periode som følge af myndighedernes foranstaltninger knyttet til COVID-19.
 Stk. 4. Revisor skal ved sin gennemgang efter stk. 1 efterprøve, om tilskudsmodtagerens dokumentation, jf. § 5, stk. 1, 2. pkt., sandsynliggør, at tilskuddet, uanset at aktiviteten ikke lod sig gennemføre, er fordelt til eksterne aktører i overensstemmelse med det, der fremgår af tilskudsmodtagers oprindelige ansøgningsmateriale, som tilsagnet er givet til.
 Stk. 5. Slots- og Kulturstyrelsen offentliggør, hvilken erklæringsstandard der anvendes for den i stk. 1 nævnte erklæring.
 Stk. 6. Dokumentation og erklæring fra revisor efter stk. 1 indsendes til Slots- og Kulturstyrelsen inden den frist, der fremgår af tilsagnsbrevet.
Kapitel 5 Ikrafttræden m.v.
 § 9. Bekendtgørelsen træder i kraft den 9. februar 2022.
 Stk. 2. Bekendtgørelsen ophæves den 31. december 2023.
