En samboende ansøger, der havde et barn sammen med samleveren, fandtes  

 ikke berettiget til hjælp efter bistandslovens § 37 til betaling af  

 boligudgifter m.v. under afsoning af en fængselsstraf på 4 år.
Ankestyrelsen  

 lagde særlig vægt på afsoningens varighed.
 REDEGØRELSE FOR SAGEN:
En ansøger, som havde været samlevende i ca. 5 år, og som havde et barn  

 med samleveren, blev i slutningen af juli 1986 idømt en fængselstraf på 4 år.  

 Ansøgeren havde fra maj 1986 modtaget hjælp efter bistandslovens § 37  

 svarende til halvdelen af parrets fælles faste udgifter i form af husleje,  

 el, telefon og familieforsikring.
Efter domsafsigelsen standsede  

 socialudvalget udbetalingen af hjælp med udgangen af august 1986.
Over for Amtsankenævnet begrundede udvalget sin afgørelse med, at den  

 nuværende bolig ikke for tiden kunne anses for nødvendig efter løsladelsen.  

 Varme, el m.v. kunne heller ikke anses for at være en rimelig fast udgift for  

 tiden, idet ansøgeren ikke kunne forvente udgang før omkring årsskiftet  

 1986/1987. Endelig bemærkede udvalget, at ansøgeren var enlig uden  

 forsørgerforpligtelser over for samleveren, hvorfor der ikke kunne henvises  

 til supplement til samleverens indtægter.
Om samleverens forhold var det  

 oplyst, at hun fra august 1986 modtog arbejdsløshedsdagpenge.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med udvalgets  

 begrundelse.
 KLAGEN TIL ANKESTYRELSEN:
Ansøgeren anførte bl.a., at han fra slutningen af december 1986 havde  

 regelmæssig udgangstilladelse, og at han ville tilbringe denne tid hos sin  

 familie.
Hvis han ikke fik hjælp til halvdelen af de faste udgifter, ville  

 hans samlever og barn ikke have et rimeligt beløb at disponere over.
 LOVGRUNDLAG:
 Lov om social bistand, § 37.
 Socialministeriets cirkulære at 16. december 1986 om kontanthjælp efter  

 bistandsloven, pkt. 18 a.
 ANKESTYRELSENS AFGØRELSE:
 Efter samtlige i sagen foreliggende oplysninger, herunder om afsoningens  

 varighed, finder Ankestyrelsen, at der ikke er grundlag for at pålægge det  

 sociale udvalg at yde hjælp til betaling af halvdelen af ansøgerens udgifter  

 til husleje, el, telefon og familieforsikring.
 Ankestyrelsen tiltræder således amtsankenævnets afgørelse.
