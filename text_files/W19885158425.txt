 Et anfordringstilgodehavende, der opstod i forbindelse med et forlig  

 med skattemyndighederne i 1985 om beskatning som særlig indkomst i 1980 af et  

 goodwillbeløb for overdragelse af knowhow, blev anset for  

 formueskattepligtigt fra 1980, selv om beløbet først var fastsat ved forliget  

 i 1985.
 A klagede over, at de stedlige skatternyndigheder havde forhøjet hans  

 selvangivne formue for indkomstårene 1980, 1981 og 1982 med et  

 anfordringstilgodehavende på 4 mio. kr.
Det var oplyst, at klageren og hans kompagnon hver ejede 50% af kapitalen  

 i et anpartsselskab, B, som i sin virksomhed udnyttede anpartshavernes  

 know-how i produktions- og designmæssig forstand.
Efter at selskabet i nogle  

 år havde udnyttet denne know-how vederlagsfrit, var det i et bestyrelsesmøde  

 den 16. november 1979 vedtaget, at selskabet fremtidig skulle erlægge  

 royalty-betaling til anpartshaverne eller til et af dem behersket selskab.
De  

 nærmere vilkår for betalingen var fastsat i en licensaftale mellem nævnte  

 selskab som licenstager og et af anpartshaverne erhvervet selskab, C ApS, som  

 licensgiver.
Klageren og hans kompagnon havde ikke beregnet sig vederlag for  

 overdragelsen af deres rettigheder til det nye selskab, men efter  

 forhandlinger med skattemyndighederne havde de i 1985 fremsat tilbud om at  

 fastsætte værdien af de overdragne rettigheder til 4 mio. kr. for hver til  

 beskatning som særlig indkomst i indkomståret 1980. Beløbet på 8 mio. kr. var  

 forudsat debiteret efterfølgende i C ApS med virkning fra året 1980.
 Dette tilbud var accepteret af skattemyndighederne, som samtidig havde  

 fundet, at klageren måtte anses for formueskattepligtig af det ved  

 goodwillvederlaget fremkomne anfordringstilgodehavende på 4 mio. kr. hos C  

 ApS fra indkomståret 1980, i hvilket år tilgodehavendet i konsekvens af det  

 anførte var opstået.
Klagerens revisor gjorde herimod gældende, at der først var grundlag for  

 at formuebeskatte fordringen fra tidspunktet for forligets indgåelse.
Han  

 henviste til, at der efter almindelige formueretlige regler ikke eksisterer  

 et krav på et tilgodehavende, før dette er fastslået og ansat i pengebeløb,  

 samt er til rådighed for kreditor.
Han gjorde endvidere gældende, at  

 formuespørgsmålet ikke var omfattet af forliget, som fra klagernes side alene  

 var indgået, fordi de økonomiske følger var af underordnet betydning, idet  

 den særlige indkomstskat modsvaredes af afskrivningsmuligheden i selskabet.
 Klagerens revisor påstod herefter de påklagede formueansættelser nedsat  

 med 4 mio. kr. for hvert af årene.
Klagerens revisor påstod subsidiært, at der blev indrømmet et kursnedslag  

 på fordringen med virkning for formueansættelserne.
Han anførte som  

 begrundelse herfor, at fordringen - uanset at den fremtrådte som et  

 anfordringstilgodehavende uden underliggende gældsbrev - ikke kunne ansættes  

 til pari, idet det ikke var forrentet, og muligheden for betaling inden for  

 en kortere tid var tvivlsom.
Der burde endvidere tages hensyn til den med  

 fordringen opståede skattebyrde.
 Landsskatteretten fandt at måtte hense til, at overdragelsen af  

 formuegodet til C ApS reelt havde fundet sted i 1980. Uanset at fordringens  

 talmæssige størrelse ikke havde været endelig fastsat i dette år, var det  

 herefter med rette, at den var medtaget i klagerens formueansættelse for  

 1980. Da retten endvidere ikke fandt grundlag for at imødekomme den  

 subsidiære påstand på kursregulering af anfordringstilgodehavendet, måtte det  

 have sit forblivende ved de påklagede ansættelser.
 LV 1987, N 3.1.
