 Told- og Skattestyrelsen er fra flere sider blevet spurgt om  

 beskatningsmåden/tidspunktet for efterbetaling af fratrædelsesgodtgørelse,  

 samt betaling af procesrenter, som følge af Højesterets dom af 9. juni 1997,  

 hvorefter det fastslås, at fratrædelsesgodtgørelse efter funktionærlovens §  

 2, litra a skal beregnes af hele lønnen inklusive arbejdsgivers og  

 arbejdstagers pensionsbidrag, også for perioden inden Højesteretsdom af 28.
 september 1994, som tog stilling til beregningsgrundlaget.
 Efterbetalingen udgør pensionsdelen af beregningsgrundlaget.
JOURNAL 99/97-413-00574 Dom Højesteret har ved dom af 9. juni 1997 offentliggjort i UfR 1997.1144  

 slået fast, at den fortolkning af funktionærlovens § 2, litra a som  

 Højesteret har lagt til grund i sin dom af 28. september 1994 offentliggjort  

 i UfR 1994.907 ikke er udtryk for, at der fra denne dato er fastsat en ny  

 praksis for beregning af fratrædelsesgodtgørelse, men at der er tale om  

 fortolkning af en bestemmelse, der også har været gældende før denne dom, og  

 dermed har borgere, som har været omfattet af denne bestemmelse før dommen  

 ret til samme retstilling.
Den tidsmæssige udstrækning af denne ret er  

 reguleret af forældelsesregler og procesaftaler.
Spørgsmål Spørgsmålet, der har været rejst overfor Told- og Skattestyrelsen, er,  

 hvordan og hvornår beskatning af disse beløb skal ske.
Er der tale om  

 beskatning efter ligningslovens § 7 O, den tidligere gældende ligningslov § 7  

 w eller efter dagældende lov om særlig indkomst, og hvordan skal men beregne  

 skatten.
Endelig er der tvivl om, hvordan man skal indeholde  

 arbejdsmarkedsbidrag og skat.
Kompetence Det er som bekendt ligningsmyndighederne, der tager stilling til selve  

 ligningen, men Told- og Skattestyrelsen kan dog vejledende give udtryk for,  

 hvorledes reglerne på dette område skal forstås, og hvordan indeholdelsen af  

 arbejdsmarkedsbidrag og A-skat skal ske ved udbetalingen.
Retserhvervelse Retserhvervelsen har betydning for hvornår beskatningen skal ske.
Det er  

 Told- og Skattestyrelsens opfattelse, at der ud fra almindelige  

 retserhvervelsesprincipper er erhvervet endelig ret til  

 fratrædelsesgodtgørelsen på fratrædelsestidspunktet, medens der er erhvervet  

 ret til procesrenterne ved dommen i 1997.
Det fremgår af den seneste dom, at der er tale om en praksis, der hele  

 tiden har været gældende, selvom der måske udbetalingsmæssigt har været  

 administreret forkert.
D.v.s. kravet på fratrædelsesgodtgørelsen er en ret,  

 som de pågældende hele tiden har haft.
Endvidere har der ved domstolene kun været tvist om beløbets størrelse, og  

 ikke selve retten til fratrædelsesgodtgørelsen.
Endelig fremgår det af  

 dommen, at der tillægges procesrenter tilbage fra fratrædelsestidspunktet,  

 hvilket understreger, at Højesteret har ment, at der er erhvervet ret på  

 fratrædelsestidspunktet.
Arbejdsmarkedsbidrag Der skal beregnes og indeholdes lønmodtagerbidrag efter  

 arbejdsmarkedsfondslovens § 11, stk. 1, jf. stk. 10, og arbejdsgiverbidrag  

 efter § 11, stk. 9 i fratrædelsesgodtgørelsen efter reglerne på  

 udbetalingstidspunktet, d.v.s. ved udbetaling i 1997 skal der indeholdes  

 lønmodtagerbidrag på 8 % af beløbet før der beregnes skat, samt betales  

 arbejdsgiverbidrag på 0,19 %. Der skal ikke beregnes arbejdsmarkedsbidrag af  

 procesrenterne.
 Opmærksomheden henledes på, at hvis udbetalingen sker efter 1997, skal der  

 også indeholdes midlertidig pensionsopsparing (DMP).
 Lønmodtagerbidrag og arbejdsgiverbidrag kan for lønmodtagere, der er  

 fratrådt i 1994 tilbageføres til 1994 og differencen kan udbetales.  

 Overgangsbestemmelsen i § 22, stk. 2 fører til, at der ikke kan ske  

 tilbageførsel for fratrædelsesgodtgørelse der er erhvervet ret til før 1994  

 (se nærmere nedenfor under afsnittet vedrørende ligningen).
 Det følger af arbejdsmarkedsfondslovens § 15, stk. 3, at  

 skattemyndighederne regulerer arbejdsgiverens bidragsgrundlag, hvis  

 bidragsgrundlaget for lønmodtagerbidraget ændres.
A-skat Det følger af kildeskattelovens § 46, stk. 1 og 2 at der ved udbetalingen  

 skal indeholdes A-skat af fratrædelsesgodtgørelsen.
Da den på  

 udbetalingstidspunktet skal behandles efter ligningslovens § 7 O, skal  

 arbejdsgivere beregne og indeholde A-skat af 85 % af beløbet.
Der skal ikke  

 gives bundfradrag, fordi pågældende allerede har fået eet bundfradrag i  

 forbindelse med samme begivenhed.
 Der skal ikke trækkes A-skat af procesrenten.
Trækprocent Skatten af fratrædelsesgodtgørelsen indeholdes med den procent, der  

 fremgår af bikortet, eller eventuelt med 60 % i henhold til kildeskattelovens  

 § 48, stk. 7.
Ligning Når ligningsmyndighederne tilbagefører beløbet til beskatning i  

 fratrædelsesåret, skal der skelnes mellem perioden før og efter indkomståret  

 1994 p.g.a. arbejdsmarkedsbidraget.
 Hvis der fx er tale om fratrædelse i 1994, fører arbejdsmarkedsfondslovens  

 § 8, stk. 2 til, at skatteyderen skal godskrives de 8 %, der er indeholdt, og  

 der skal så beregnes 5% lønmodtagerbidrag, som var den dagældende sats.
Skatten beregnes af resten efter de derom gældende regler.
Det skal i den  

 forbindelse bemærkes, at det for meget betalte arbejdsmarkedsbidrag er  

 skattepligtigt.
Hvis der er tale om fratrædelse før 1994, fører  

 arbejdsmarkedsmarkedsfondslovens ikrafttrædelsesbestemmelse i § 22, stk. 2  

 til, at udbetalingstidspunktet er afgørende, d.v.s. at arbejdsmarkedsbidraget  

 beregnes med den bidragssats, der gælder på udbetalingstidspunktet.
Det  

 følger så af ligningslovens § 7 L, at det kun er beløbet efter fradrag af  

 lønmodtagerbidrag, der føres tilbage til beskatning i fratrædelsesåret.
 Beskatning af den del af fratrædelsesgodtgørelsen der således kommer til  

 beskatning i fratrædelsesåret, skal foretages efter de dagældende regler  

 vedrørende fratrædelsesgodtgørelse, og eventuel overskydende-/restskat  

 behandles efter sædvanlige regler.
 Beskatning af procesrenterne foretages i 1997. Der er ikke  

 indberetningspligt for arbejdsgiveren, men den enkelte er pligtig at  

 selvangive det som kapitalindkomst.
