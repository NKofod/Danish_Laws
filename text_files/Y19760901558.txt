 Selskabsformen »Pyramideselskaber« er efter  

 Forbrugerombudsmandens opfattelse ofte at sidestille med et  

 »Kædebrevssystem« og i strid med Markedsføringslovens § 1.
 Ligeledes er de fremgangsmåder, der benyttes ved markedsføringen af  

 forhandlerpositioner i strid med Markedsføringslovens § 2.
 Forbrugerombudsmanden har opstillet en liste over en række  

 fremgangsmåder, der efter hans opfattelse er i strid med Markedsføringsloven,  

 ligesom han har opstillet en række vilkår, der bør indgå i  

 forhandlingskontrakterne.
Golden Chemical Products A/S Dette selskab blev stiftet i februar 1972 og drev virksomhed i Danmark med  

 salg af rengøringsartikler, vaskemidler og artikler til den personlige  

 hygiejne.
Selskabet var opbygget som et traditionelt pyramideselskab, nemlig  

 område-, lokal-, direkte og generalforhandlere.
Systemet var i øvrigt som  

 beskrevet i indledningen til nærværende afsnit.
Forbrugerombudsmanden krævede  

 også i dette tilfælde oplysninger om selskabet og dets virksomhed samt dets  

 markedsføringsform, og på grundlag heraf blev der stillet krav om, at  

 selskabet skulle indrette sin virksomhed i overensstemmelse med  

 markedsføringsloven.
Da det ikke var muligt at opnå enighed om disse krav,  

 anlagde Forbrugerombudsmanden i slutningen af 1976 sag mod Golden Chemical  

 Products A/S ved Sø- og Handelsretten i København med påstand om, at det  

 skulle forbydes selskabet at benytte et markedsføringssystem, der havde  

 følgende karakteristiske træk:
 1. En pyramideagtig salgsorganisation bestående af forhandlere, der  

 antages uden hensyn til uddannelse, tidligere beskæftigelse eller andre  

 kvalifikationer, der havde betydning for deres arbejde.
 2. At antagelsen af forhandlere sker på særlige hvervemøder, hvor der på  

 vildledende måde gives udtryk for, at der foreligger ekstraordinære  

 indtjeningsmuligheder.
 3. At det er en forudsætning for tilknytningen til organisationen, at  

 forhandlerne foretager investering i et lager af selskabets produkter eller  

 betaler beløb til selskabet for at opnå en position i organisationen.
 4. At salgsorganisationens udbygning og oprykningen inden for denne ikke  

 er afpasset efter mulighederne for afsætning af selskabets produkter til  

 forbrugeren, men derimod udgør et selvstændigt og væsentligt led i selskabets  

 indtjening.
 5. At salgsorganisationens udbygning spiller en væsentlig og selvstændig  

 rolle for forhandlerne eller visse forhandlerkategorier, idet de ved at  

 introducere nye forhandlere og ved at virke som »sponsorer« ved  

 forhandlernes oprykning indenfor salgsorganisationen opnår indtægter ved  

 selve introduktions- og sponsorvirksomheden, uafhængigt af den nye eller den  

 oprykkede forhandlers salg af produkter til forbrugerne.
Til støtte for påstanden blev det blandt andet gjort gældende, at  

 opbygningen af selskabet var at ligestille med et »kædebrevsstytem«  

 og derfor var i strid med god markedsføringsskik.
Endvidere blev det anført,  

 at de fremgangsmåder, der blev benyttet ved markedsføringen af  

 forhandlerpositionerne var utilbørlige på grund af deres særlige form og  

 således stridende mod lovens § 2, stk. 3, ligesom de oplysninger, der  

 blevgivet i forbindelse med hvervningen og kursusvirksomheden om  

 indtjeningsmulighederne og om opbygningen af egen forretning var vildledende  

 og urimeligt mangelfulde, jfr. markedsføringslovens § 2, stk. 1 og 2. Endelig  

 blev det gjort gældende, at der ikke fra selskabets side i forbindelse med  

 indgåelse af forhandleraftalerne blev givet en forsvarlig vejledning om  

 disses indhold og nærmere konsekvenser, jfr. markedsføringslovens § 3.
 Heroverfor gjorde Golden Chemical Products A/S gældende, at selskabet -  

 der under sagen i nogen grad ændrede sit salgssystem - kun solgte varer og i  

 realiteten ikke betingede sig vederlag for forhandlerpositioner, hvorfor den  

 væsentligste del af Forbrugerombudsmandens anbringender efter selskabets  

 mening bortfaldt.
 Sagen blev forligt i et retsmøde den 14. april 1977, idet selskabets  

 forpligtede sig til, at dets antagelse af selvstændige eller  

 provisionslønnede forhandlere fremtidig skulle ske på følgende vilkår:
 1. Selskabet må ikke betinge sig vederlag af personer, der første gang  

 antages som forhandlere af dets produkter, eller som senere opnår en ny  

 position i forhandlerorganisationerne.
 2. Der skal oprettes en skriftlig kontrakt med hver enkelt forhandler  

 indeholdende bestemmelser som nævnt under punkt 3-6.
 3. Fra forhandlerens side skal kontrakten kunne opsiges til ophør med 1  

 måneds varsel.
4 a.
Såfremt det er et vilkår fra selskabets side, at forhandleren ved den  

 første antagelse eller i forbindelse med en senere ændret form for  

 tilknytning til selskabets organisation skal købe et varelager af selskabets  

 produkter, skal forhandleren have ret til at træde tilbage fra aftalen om  

 købet ved senest 7 dage efter varernes modtagelse at give selskabet  

 underretning herom.
Det er en betingelse for udnyttelsen af denne ret, at  

 forhandleren kan tilbagelevere det modtagne i væsentlig samme stand og  

 mængde, hvori det var ved leveringen, samt betaler returfragt.
 Såfremt varerne sælges til den pågældende forhandler gennem en anden  

 forhandler, skal selskabet påse, at mellemhandleren pålægges en tilsvarende  

 pligt overfor sin køber, og selskabet skal yderligere, overfor den  

 forhandler, der ønsker at annullere handlen, indestå for mellemhandlerens  

 opfyldelse af denne pligt, dog ikke udover et beløb svarende til den pris,  

 selskabet selv har oppebåret for det pågældende varelager.
4 b.
Såfremt forhandleren har købet et varelager af selskabets produkter  

 og ikke udnytter sin ret til at træde tilbage fra købet indenfor 7 dage, skal  

 selskabet være forpligtet til at tilbagekøbe et resterende varelager til 80  

 pct. af den pris, som forhandleren oprindelig har betalt for varen.  

 Bestemmelsen i punkt 4 a, stk. 1, 2. punktum finder tilsvarende anvendelse.  

 Begæring om tilbagekøb skal fremsættes af forhandleren senest 6 måneder  

 efter, at han har modtaget varerne.
 Såfremt varerne sælges til den pågældende forhandler gennem en anden  

 forhandler, skal selskabet påse, at mellemhandleren pålægges en tilsvarende  

 pligt overfor sin køber, og selskabet skal yderligere over for den  

 forhandler, der ønsker at gøre tilbagekøbsretten gældende, indestå for  

 mellemhandlerens opfyldelse af denne pligt, dog ikke ud over et beløb  

 svarende til 80 pct. af den pris, selskabet selv har oppebåret ved det  

 pågældende varelager.
 5. Såfremt forhandleren afsætter vareerne ved private sammenkomster  

 (home-parties) eller under tilsvarende omstændigheder, skal selskabet drage  

 omsorg for, at forhandleren indskærpes, at de personer, der bliver opfordret  

 til at komme tilstede til sådanne selskaber, skriftligt forinden  

 sammenkomsten gøres bekendt med, at formålet er salg af selskabets produkter.
6. Såfremt det er en betingelse for at blive antaget som forhandler i en  

 anerkendt position i selskabets organisation, at den pågældende skal deltage  

 i et kursus om salgstræning eller lignende, skal forhandleren have ret til at  

 få tilbagebetalt 80 pct. af kursusafgiften med fradrag af beløb, der  

 modsvarer positive udgifter (bortset fra undervisning, træning etc.), såfremt  

 han fratræder sin stilling inden 6 måneder.
Dette gælder også ved udnævnelse  

 i en ny position, men dog ikke for så vidt angår beløb betalt af en  

 forhandler i højesteposition under forudsætning af, at (a) forhandleren  

 tidligere har virket som forhandler af selskabets varer i en lavere position  

 og (b) beløbet vedrører faktisk afholdte kurser, som forhandleren har haft  

 lejlighed til at deltage i.
 Umiddelbart efter denne aftales indgåelse, i maj 1977, blev der indgivet  

 konkursbegæring mod selskabet, der nu er under likvidation efter reglerne om  

 insolvente aktieselskaber.
 Aftalen med Golden Chemical Products A/S bygger i det store og hele på  

 Forbrugerombudsmandens krav, og det er tanken, at denne aftale skal danne  

 model for de eventuelle resterende pyramideselskaber.
