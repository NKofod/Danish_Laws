Fremsat den 9. oktober 2008 af Julie Skovsby (S), Benny Engelbrecht (S), Bjarne Laustsen (S) og Julie Rademacher (S) Forslag til folketingsbeslutning om etablering af et dyrevelfærdsmærke Folketinget pålægger regeringen i 2009 at igangsætte et udviklingsarbejde for at undersøge muligheden for at etablere et frivilligt dyrevelfærdsmærke til nonfoodprodukter.
Udviklingsarbejdet bør være afsluttet senest ultimo 2009.
Bemærkninger til forslaget Problemerne på dyrevelfærdsområdet er internationale.
Forbrugerne bliver ofte konfronteret med nonfoodprodukter, som er produceret fra dyr, hvis forhold har været kritisable set med danske øjne.
Det kan være nonfoodprodukter såsom dyner lavet af dun fra gæs, der er blevet plukket levende i Polen, en sælskindsjakke lavet af sæler, der jages fra de er 12 dage gamle og aflives på en inhuman måde i Canada eller eksempelvis en trøje af merinould fra får, der har været udsat for mulesing i Australien.
Som forbruger har man ikke mulighed for at fravælge forbrugsvarer, som er produceret af materiale fra dyr, der har været udsat for en uacceptabel behandling, eftersom det ikke kan ses på selve varen, hvilke forhold dyrene har haft.
Beslutningsforslaget pålægger regeringen i 2009 at igangsætte et udviklingsarbejde for at undersøge, om det er muligt at etablere et frivilligt dyrevelfærdsmærke til nonfoodprodukter.
Med et dyrevelfærdsmærke gives forbrugerne muligheden for at til- og fravælge nonfoodprodukter ud fra et kriterium om dyrevelfærd.
Udviklingsarbejdet kan med fordel gennemføres i samarbejde med branche- og interesseorganisationer.
Til udviklingen af et frivilligt dyrevelfærdsmærke afsættes 1 mio. kr. til en pulje til udviklingsarbejdet for 2009. I denne udviklingsfase skal det undersøges, om ordningen kan etableres på tilsvarende måde som det røde Ø-mærke, der garanterer statskontrolleret økologi. Ø-mærket er kendetegnet ved, at kontrollen af de økologiske varer sker i sidste produktionsled, inden varerne når ud til forbrugerne.
Tilsvarende model tænkes anvendt ved et dyrevelfærdsmærke.
Skriftlig fremsættelse Julie Skovsby (S):
 Forslag til folketingsbeslutning om etablering af et dyrevelfærdsmærke.
(Beslutningsforslag nr.
B 2).
