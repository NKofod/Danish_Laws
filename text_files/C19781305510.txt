 Den danske Dyrlægeforening har med henvisning til vedtagelsen på  

 foreningens repræsentantskabsmøde i 1977 henstillet til  

 veterinærdirektoratet, at der for dyrlæger, som udfører tilsynsopgaver i  

 offentligt regie, indføres en bestemmelse om, at de normalt ikke kan udføre  

 tilsynsopgaver længere end til de fylder 70 år.
 Henvendelsen har herefter nærmere været drøftet mellem dyrlægeforeningen  

 og veterinærdirektoratet.
 Veterinærdirektoratet har ikke haft indvendinger mod indførelsen af en  

 generel pensionsalder på 70 år forudsat, at det vil være muligt at få udført  

 de nødvendige tilsyns- og kontrolopgaver indenfor området, også i sygdoms- og  

 ferieperioder.
 Foreningen har givet tilsagn om at medvirke til, at arbejdsopgaverne kan  

 blive udført af dyrlæger under 70 år, men har dog erklæret sig indforstået  

 med, at der under særlige forhold kan ses bort fra 70-års aldersgrænsen,  

 såfremt beskæftigelsen er af midlertidig karakter.
 Som følge heraf vil der blive foretaget opsigelse af alle tilsynsførende  

 og kontrollerende dyrlæger på 70 år og derover ansat inden for kødkontrollens  

 område.
 For så vidt angår de timelønnede dyrlæger sker antagelsen direkte af  

 vedkommende overdyrlæge, hvorfor det herved skal henstilles, at der til  

 timelønnet kød- og fjerkrækontrol ikke benyttes dyrlæger på 70 år og derover,  

 med mindre der er tale om ekstraordinære forhold, hvor det ikke er muligt at  

 få andre til at udføre det pågældende arbejde.
 Såfremt der er tale om mere konstant arbejde, skal henstilles, at der  

 rettes henvendelse til vikarbureauet eller den lokale dyrlægeforening med  

 henblik på at opnå aftale om den nødvendige medhjælp til udførelse af  

 kontrolarbejdet.
 I øvrigt skal henvises til omtalen af aftalen i Dansk Veterinærtidsskrift,  

 1978, 61, 3, 1/2, s. 131.
 P.V.V.
