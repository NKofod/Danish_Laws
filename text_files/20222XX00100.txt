Skriftlig fremsættelse (8. februar 2023) Indenrigs- og sundhedsministeren (Sophie Løhde):
 Herved tillader jeg mig for Folketinget at fremsætte:
Forslag til lov om ændring af lov om Det Centrale Personregister, lov om folketingsvalg i Grønland og lov om valg til Folketinget (Bopælsregistrering i Danmark og Grønland af personer, der af Grønlands Selvstyre eller den danske stat er beordret til tjeneste uden for riget, optagelse på folketingsvalglisterne i Danmark og Grønland m.v.) (Lovforslag nr.
L 39) Lovforslaget har til formål at imødekomme et ønske fra Grønlands Selvstyre i forhold til bopælsregistrering i Danmark og Grønland af personer, der af Grønlands Selvstyre eller den danske stat er beordret til tjeneste uden for riget og disse personers optagelse på folketingsvalglisterne i Danmark og Grønland.
Lov om Det Centrale Personregister (CPR-loven) er med virkning fra den 1. januar 2007 sat i kraft for Grønland ved kongelig anordning.
CPR-lovens § 24, stk. 5 og 6, er dog ikke sat i kraft for Grønland.
 Efter CPR-lovens § 24, stk. 5 og 6, skal personer, der er ansat i den danske stat og beordret til tjeneste uden for riget, og deres medfølgende familie aldrig registreres som udrejst i CPR, men forblive bopælsregistreret i CPR under ophold i udlandet.
For det første foreslås det at tilvejebringe hjemmel til, at CPR-lovens § 24, stk. 5 og 6, sættes i kraft for Grønland.
Det forudsætter, at der tilvejebringes ny bemyndigelse til at sætte bestemmelserne i kraft for Grønland ved kongelig anordning, da der kun er hjemmel til at sætte dansk lov i kraft for Grønland ved kongelig anordning én gang.
 For det andet foreslås, at personkredsen i CPR-lovens § 24, stk. 5 og 6, udvides til også at omfatte personer, der er ansat i Grønlands Selvstyre og beordret til tjeneste uden for riget, og deres familier, så de også forbliver bopælsregistreret i CPR under ophold i udlandet.
 For det tredje foreslås det at tilvejebringe hjemmel til, at personer, der er ansat i den danske stat eller Grønlands Selvstyre og er beordret til tjeneste uden for riget, og deres medfølgende ægtefæller eller samlevere skal anses for at have fast bopæl i riget i henseende til folketingsvalg, uanset hvor længe de har været udrejst, og uanset om de på udsendelsestidspunktet boede i Danmark eller Grønland.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
