Betænkning afgivet af Skatteudvalget den 11. marts 2021 Betænkning over Forslag til lov om ændring af ligningsloven og lov om spil (Lempelse af boligjobordningen i 2021, skattefritagelse af visse arbejdsgiverbetalte gavekort til oplevelsesøkonomi i 2021, af arbejdsgiverbetalte covid-19-test m.v. og af tilbagebetalt covid-19-støtte og nedsættelse af procentsatsen for det særlige bidrag til hestevæddeløbssporten) [af skatteministeren (Morten Bødskov)]:
1. Ændringsforslag Dansk Folkepartis medlemmer af udvalget har stillet 1 ændringsforslag til lovforslaget.
2. Indstillinger Et mindretal i udvalget (S, SF og EL) indstiller lovforslaget til vedtagelse uændret.
 Et andet mindretal i udvalget (V, DF, KF og LA) indstiller lovforslaget til vedtagelse med det stillede ændringsforslag.
Et tredje mindretal i udvalget (RV) indstiller lovforslaget til vedtagelse.
Mindretallet vil ved 2. behandling redegøre for sin stilling til det stillede ændringsforslag.
 Et fjerde mindretal i udvalget (Simon Emil Ammitzbøll-Bille (UFG)) vil ved 2. behandling redegøre for sin stilling til lovforslaget og det stillede ændringsforslag.
 Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre og Det Konservative Folkeparti Venstres og Det Konservative Folkepartis medlemmer af udvalget bemærker, at V og KF glæder sig over, at regeringen med støttepartier nu ønsker at forbedre boligjobordningen, om end det kun er midlertidigt.
Det er positivt, at de partier, der har bekæmpet boligjobordningen, nu selv foreslår at forbedre den.
Der kunne dog med fordel være yderligere forbedringer.
Nedsættelsen af procentsatsen for det særlige bidrag til hestevæddeløbssporten er positivt.
Men det er kun nødvendigt, fordi regeringen sammen med sine støttepartier sidste år forhøjede spilafgiften markant.
Med ændringen i dette lovforslag undgås det, at hestevæddeløbssporten kollapser.
Det er positivt at reparere problemet, men havde regeringen og støttepartierne undladt at hæve spilafgiften, ville dette tiltag ikke være nødvendigt.
Samtidig ville de mange andre problemer, som forhøjelsen af spilafgiften har forårsaget, ikke være opstået.
V og KF støtter sænkelsen for hestevæddeløb, men så gerne, at alle de problemer, som regeringen og støttepartierne skabte ved at hæve spilafgiften, var blevet løst.
Skattefradrag for arbejdsgiverbetalte gavekort til oplevelsesindustrien støtter V og KF også.
Oplevelsesindustrien er et af de områder, som har været hårdest ramt af regeringens nedlukning af Danmark.
Det er derfor nødvendigt at stimulere oplevelsesøkonomien.
V og KF har opfordret regeringen til af skattefritage arbejdsgiverbetalte coronatest.
Det glæder V og KF, at regeringen har lyttet og med dette forslag vælger at skattefritage arbejdsgiverbetalte coronatest og værnemidler.
Men det er besynderligt, at regeringen ikke samtidig foreslår at skattefritage arbejdsgiverbetalte coronavaccinationer.
Det vil være samfundsgavnligt, hvis virksomheder tilbyder coronavaccinationer til deres medarbejdere.
Dels vil samfundet spare vaccination af den pågældende borger, dels kan det åbne for, at medarbejderen kan varetage eksportopgaver.
Danmarks konkurrenceevne er væsentligt udfordret af regeringens fortsatte nedlukning af Danmark.
Dette ville være et initiativ, som kunne lempe lidt i forhold til virksomhederne.
V og KF støtter derfor ændringsforslaget fra Dansk Folkeparti om, at vaccinationer også bliver skattefritaget.
Skatteministeren oplyser, at det koster et beskedent mindreprovenu, og det kan finansieres ved Venstre finanslovsforslag.
 Venstre og Det Konservative Folkeparti støtter lovforslaget.
4. Ændringsforslag med bemærkninger Ændringsforslag Til § 1 Af et mindretal (DF), tiltrådt af et mindretal (V, KF og LA):
 1) I den under nr. 4  foreslåede ændring af § 30 ændres i den indledende tekst »stk. 7 og 8« til: »stk. 7-10«, og efter det foreslåede stk. 8 indsættes som stk. 9 og 10:
 »Stk. 9. Ved opgørelsen af den skattepligtige indkomst medregnes ikke værdien af vaccination tilbudt i forbindelse med en forretningsrejse, hvis Statens Serum Institut anbefaler vaccinationen ved rejse til destinationen, og vaccination mod smitsomme sygdomme, når vaccinationen indgår i det nationale vaccinationsprogram og derigennem tilbydes uden betaling til hele eller dele af befolkningen, når vaccinationen modtages som led i et ansættelsesforhold eller som led i en aftale om ydelse af personligt arbejde i øvrigt eller som led i virket som medlem af eller medhjælp for bestyrelser, udvalg, kommissioner, råd, nævn eller andre kollektive organer, herunder Folketinget, regionsråd og kommunalbestyrelser.
Stk. 10. Ved opgørelsen af den skattepligtige indkomst medregnes ikke værdien af test for sygdomme, i det omfang værdien af vaccination mod sygdommene efter stk. 9 ikke er skattepligtig, og personlige værnemidler, der har til formål at begrænse spredningen af smitte med disse sygdomme, når test og værnemidler stilles til rådighed på arbejdspladsen og modtages som led i et ansættelsesforhold eller som led i en aftale om ydelse af personligt arbejde i øvrigt eller som led i virket som medlem af eller medhjælp for bestyrelser, udvalg, kommissioner, råd, nævn eller andre kollektive organer, herunder Folketinget, regionsråd og kommunalbestyrelser.« [Skattefritagelse for arbejdsgiverbetalte vaccinationer mod, test af og værnemidler mod visse sygdomme] Bemærkninger Til nr. 1 Det skattemæssige udgangspunkt efter statsskattelovens § 4 og ligningslovens § 16 er, at enhver form for aflønning  uanset om det sker i form af kontanter eller naturalier  er skattepligtig for den ansatte.
Det gælder også for goder i form af arbejdsgiverbetalte test for og værnemidler mod sygdomme og vaccinationer.
Det samme gør sig gældende for personer, der modtager goderne som led i en aftale om ydelse af personligt arbejde i øvrigt eller som led i virket som medlem af eller medhjælp for bestyrelser, udvalg, kommissioner, råd, nævn eller andre kollektive organer, herunder Folketinget, regionsråd og kommunalbestyrelser.
 Der gælder ikke særlige regler om skattefritagelse for arbejdsgiverbetalte test for og værnemidler mod sygdomme og vaccinationer Arbejdsgiverbetalte test, værnemidler og vaccinationer kan dog være skattefrie for den ansatte m.fl., hvis de modtages som led i arbejdet eller stilles til rådighed på arbejdspladsen og omfattes af den såkaldte personaleplejefritagelse, eller hvis de kan omfattes af bagatelgrænserne for mindre personalegoder i ligningslovens § 16, stk. 3, 3. pkt., eller arbejdsrelaterede personalegoder i ligningslovens § 16, stk. 3, 6. pkt.
 Det foreslås i stk. 9 at indføre en generel skattefritagelse for vaccination tilbudt i forbindelse med en forretningsrejse, hvis Statens Serum Institut anbefaler vaccinationen ved rejse til destinationen, og vaccination mod smitsomme sygdomme, når vaccinationen indgår i det nationale vaccinationsprogram og derigennem tilbydes uden betaling til hele eller dele af befolkningen, når vaccinationen modtages som led i et ansættelsesforhold eller som led i en aftale om ydelse af personligt arbejde i øvrigt eller som led i virket som medlem af eller medhjælp for bestyrelser, udvalg, kommissioner, råd, nævn eller andre kollektive organer, herunder Folketinget, regionsråd og kommunalbestyrelser.
Det foreslås endvidere i stk. 10 at indføre en generel skattefritagelse dels for test for sygdomme, i det omfang værdien af vaccination mod sygdommene efter stk. 9 ikke er skattepligtig, dels for personlige værnemidler, der har til formål at begrænse spredningen af smitte med disse sygdomme, når test og værnemidler modtages som led i et ansættelsesforhold eller som led i en aftale om ydelse af personligt arbejde i øvrigt eller som led i virket som medlem af eller medhjælp for bestyrelser, udvalg, kommissioner, råd, nævn eller andre kollektive organer, herunder Folketinget, regionsråd og kommunalbestyrelser.
Den foreslåede skattefritagelse omfatter ikke test for og personlige værnemidler mod sygdomme, der på test- og værnetidspunktet ikke indgår i Statens Serum Instituts vaccinationsanbefalinger og i det nationale vaccinationsprogram, herunder f.eks. sygdomme, som der endnu ikke er udviklet vaccine imod.
5. Udvalgsarbejdet Lovforslaget blev fremsat den 10. februar 2021 og var til 1. behandling den 25. februar 2021. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Udkast til lovforslaget har inden fremsættelsen været sendt i høring, og Skatteministeriet sendte den 22. december 2020 og den 21. januar 2021 disse udkast til udvalget, jf.
SAU alm. del  bilag 96 og 109. Den 10. februar 2021 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 6 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) fmd.
Jens Joel (S) Jeppe Bruus (S) Jesper Petersen (S) Kasper Sand Kjær (S) Malte Larsen (S) Thomas Jensen (S) Troels Ravn (S) Kathrine Olldag (RV) Katrine Robsøe (RV) Carl Valentin (SF) Theresa Berg Andersen (SF) Rasmus Nordqvist (SF) Rune Lund (EL) Victoria Velasquez (EL) Louise Schack Elholm (V) Anne Honoré Østergaard (V) Kristian Pihl Lorentzen (V) Torsten Schack Pedersen (V) Kim Valentin (V) nfmd.
Fatma Øktem (V) Dennis Flydtkjær (DF) Hans Kristian Skibby (DF) René Christensen (DF) Merete Scheelsbeck (KF) Mona Juul (KF) Ole Birk Olesen (LA) Simon Emil Ammitzbøll-Bille (UFG) Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
