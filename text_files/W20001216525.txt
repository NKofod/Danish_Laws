Landsskatteretskendelse Varelageropgørelse - indirekte produktionsomkostninger - opgørelsesmåde Reference:
VVL § 1 SL § 5 A A/S klagede for indkomstårene 1996 og 1997 over,  

 at de stedlige skattemyndigheder havde forhøjet værdi af  

 varelager med indirekte produktionsomkostninger, hhv. 3.514.000 kr. og  

 3.633.156 kr.
 Det var oplyst, at det klagende selskab (herefter  

 Selskabet) drev virksomhed med fremstilling af kontormøbler.
 Det var oplyst, at selskabet fra og med skatteåret  

 1994/95 havde anvendt fremstillingsprisen ved opgørelse af sit  

 varelager, at der ved opgørelsen af fremstillingsprisen og varelageret  

 pr. 31. december (skatteåret 1994/95) alene var medtaget direkte  

 produktionsomkostninger, at der ved opgørelsen af fremstillingsprisen  

 og varelageret pr. 31. december 1994 og 31. december 1995 (skatteårene  

 1995/96 og 1996/97) foruden de direkte produktionsomkostninger var medtaget  

 indirekte produktionsomkostninger, og at der ved opgørelsen af  

 fremstillingsprisen og varelageret pr. 31. december 1996 og 31. december 1997  

 (indkomstårene 1996 og 1997) alene var medtaget direkte  

 produktionsomkostninger.
 De stedlige skattemyndigheder havde ved den  

 påklagede afgørelse fundet, at der ved opgørelse af  

 fremstillingsprisen og varelageret pr. 31. december 1996 og 31. december 1997  

 (indkomstårene 1996 og 1997) skulle medregnes indirekte  

 produktionsomkostninger på henholdsvis 3.514.000 kr. og 3.633.156  

 kr.
Myndighederne havde til støtte herfor bl.a. henvist  

 til, at selskabet havde valgt denne opgørelsesmåde ved  

 opgørelsen af varelageret pr. 31. december 1994 (skatteåret  

 1995/96), og at denne opgørelsesmåde derfor også skulle  

 anvendes i de efterfølgende år.
Der var herved nærmere  

 henvist til, at det fremgik af ligningsvejledningen for 1997 og en utrykt  

 afgørelse fra Landsskatteretten af 16. juni 1997, at valgfriheden  

 mellem opgørelsesprincipper efter varelagerlovens § 3 ikke  

 medførte, at den skattepligtige stod frit med hensyn til den  

 måde, hvorpå dagspris, indkøbspris og fremstillingspris  

 blev opgjort.
Myndighederne havde videre henvist til, at det fulgte af  

 statsskattelovens § 5, at formuegenstandes stigen eller synken i værdi,  

 der var konstateret ved vurdering, ikke blev henregnet til indkomsten, og at  

 ændringer i vurderingsmåden ved opgørelse af varelageret  

 derfor ikke skulle påvirke indkomsten.
Endvidere havde myndighederne  

 henvist til,  at det i praksis vedrørende opgørelse af  

 igangværende arbejder var fastslået, at det engang valgte princip  

 skulle anvendes uændret år for år, og at opgørelse  

 af varelageret til fremstillingspriser svarede til opgørelsen af  

 udgiftssiden for igangværende arbejder.
Der gjaldt derfor her samme  

 regel, nemlig at det engang valgte princip skulle følges år for  

 år.
 Selskabets revisor havde over for Landsskatteretten  

 nedlagt påstand om, at der skete ansættelse i overensstemmelse  

 med det selvangivne.
Selskabets revisor havde til støtte herfor gjort  

 gældende, at det var anerkendt i praksis, at der ved opgørelse  

 af fremstillingsprisen var valgfrihed med hensyn til, hvorvidt de indirekte  

 produktionsomkostninger skulle medregnes eller ej, og at det fulgte af den i  

 varelagerloven hjemlede adgang til at skifte opgørelsesprincip fra  

 år til år, at der også var adgang til fra år til  

 år at vælge, om de indirekte produktionsomkostninger skulle  

 medtages, hvor fremstillingsprisen var valgt som opgørelsesprincip.  

 Selskabets revisor havde herved nærmere anført, at da fra  

 år til år ville kunne skifte fra f.eks. fremstillingspris til  

 dagspris, og herefter igen til fremstillingspris, og i den forbindelse ville  

 kunne opgøre fremstillingsprisen med eller uden indirekte  

 produktionsomkostninger uden hensyn til om disse var medregnet tidligere, var  

 det ikke logisk, at man, såfremt man i stedet valgte at anvende  

 fremstillingsprisen flere år i træk pludselig skulle være  

 bundet af, hvordan den var opgjort i det forudgående år.  

 Selskabets revisor havde videre anført, at den i ligningsvejledningen  

 1997 E.B.2.6.1.4 indføjede passus om, at den skattepligtige ikke var  

 frit stillet med hensyn til den måde, hvorpå dagspris,  

 indkøbspris og fremstillingspris skulle opgøres, ikke  

 refererede til spørgsmålet om skifte mellem  

 opgørelsesmåder, men refererede til definitioner og principper,  

 som skulle respekteres og anvendes ved den valgte  

 opgørelsesmåde.
Endelig havde selskabets revisor anført,  

 at den af myndighederne påberåbte utrykte kendelse fra  

 Landsskatteretten af 16. juni 1997 ikke kunne anses for sammenlignelig med  

 den foreliggende sag, ligesom der efter revisorens opfattelse ikke var  

 grundlag for at drage analogi til praksis vedrørende  

 igangværende arbejder.
Landsskatteretten bemærkede, at det fulgte af  

 varelagerlovens §1, stk. 1, at varelageret kunne opgøres på  

 grundlag af dagsprisen, indkøbsprisen eller fremstillingsprisen, hvis  

 varen var fremstillet i egen virksomhed.
Af bestemmelsens stk. 3 fulgte  

 endvidere, at der for hver enkelt varegruppe indenfor varelageret frit kunne  

 vælges mellem nævnte opgørelsesmåder.
Der kunne  

 således for de enkelte varegrupper indenfor varelageret skiftes mellem  

 nævnte opgørelsesmåder fra år til år,  

 således at varegrupperne skiftevis kunne opgøres på  

 baggrund af enten dagspris, indkøbspris eller fremstillingspris.
 Varelagerloven gav imidlertid ikke nogen definition  

 på de nævnte opgørelsesmåder og loven  

 afgrænsede ikke positivt, hvilke udgifter der kunne eller skulle  

 medregnes til henholdsvis dagspris, indkøbspris og fremstillingspris.  

 Afgørelsen af hvilke udgifter, der kunne eller skulle medregnes ved  

 anvendelsen af de i varelagerlovens § 1 hjemlede opgørelsesmåder  

 måtte derfor, i det omfang varelagerloven ikke gav svar herpå,  

 ske ud fra de almindelige regnskabsregler, jf. også varelagerlovens §  

 6.
Landsskatteretten bemærkede i fortsættelse  

 heraf, at varelagerloven var tavs i spørgsmålet om, hvilke  

 udgifter, der kunne eller skulle medregnes til fremstillingsprisen, hvorfor  

 dette således måtte afgøres ud fra de almindelige  

 regnskabsregler.
Af årsregnskabslovens § 32 fremgik, at  

 fremstillingsprisen skulle opgøres på baggrund af de direkte  

 produktionsomkostninger, og at der herudover var mulighed for, efter eget  

 valg, at medregne de indirekte produktionsomkostninger.
Landsskatteretten  

 fandt, at det på denne baggrund måtte lægges til grund, at  

 den erhvervsdrivende ved opgørelse af varelageret til  

 fremstillingspris efter varelagerlovens § 1 havde adgang til, efter eget  

 valg, at opgøre denne med eller uden tillæg af indirekte  

 produktionsomkostninger.
Det kunne således fastslås, at der efter  

 varelagerlovens § 1 var adgang til, fra år til år, at skifte  

 mellem dagspris, indkøbspris og fremstillingspris som  

 opgørelsesmåde, og at der efter varelagerlovens § 1 var adgang  

 til, hvor fremstillingsprisen anvendtes som opgørelsesmåde, at  

 opgøre denne med eller uden tillæg af indirekte  

 produktionsomkostninger.
Landsskatteretten fandt, at denne hjemmel naturligt  

 måtte forstås således, at der i de år, hvor den  

 erhvervsdrivende valgte fremstillingsprisen som opgørelsesmåde,  

 var adgang til at opgøre denne med eller uden tillæg af  

 indirekte produktionsomkostninger, uanset om disse var medtaget i tidligere  

 år, hvor fremstillingsprisen var anvendt ved opgørelse af  

 varelageret.
Herefter, og idet Landsskatteretten ikke i det af myndighederne  

 anførte fandt grundlag for at fravige denne naturlige forståelse  

 af bestemmelsen, blev den påklagede afgørelse på dette  

 punkt ændret i overensstemmelse med den af selskabets revisor nedlagte  

 påstand.
