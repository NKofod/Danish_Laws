 Efter forhandling med Rigspolitichefen, afdeling E, Den centrale  

 Politiafdeling, gennemføres følgende ordning vedrørende forkyndelse af  

 udrejsefrister ved udvisning af udlændinge, der er frihedsberøvede, og som er  

 udvist ved dom:
 Blanketsæt om udvisning med indrejseforbud sendes i udfyldt udateret stand  

 fra Den centrale Politiafdeling til vedkommende institution.
Blanketsættet består af en skriftlig, begrundet meddelelse om udvisningen  

 med indrejseforbud og om strafansvaret ved overtrædelse heraf, ligesom den af  

 politiet fastsatte udrejsefrist er anført.
Hvis udlændingen ikke forstår  

 dansk, vil der tillige blive sendt genparter på det sprog, som udlændingen  

 formodes bedst at forstå.
Ved forkyndelsen skal foruden den person, der foretager forkyndelsen, være  

 et vidne til stede.
Hvis tolk benyttes, kan denne indtræde som vidne.
Såfremt institutionen skønner, at tolkebistand er fornøden, drager  

 institutionen omsorg for at tilvejebringe den fornødne tolkebistand.
De  

 hermed forbundne udgifter afholdes af politiet.
Om anvendelsen af tolk  

 henvises til direktoratets cirkulæreskrivelse af 27. november 1992 (KC  

 C-4-13).
 Man bør sikre sig, at udlændingen gennemlæser blanketten og forstår  

 betydningen af indrejseforbudet samt fastsættelsen af udrejsefristen.
 Såfremt udlændingen udtrykker ønske om at blive udsendt til andre lande  

 end hjemlandet, skal de pågældende lande anføres i rubrikken  

 "lande" med begrundelsen herfor og med oplysninger om, hvorvidt  

 udlændingen har opholdstilladelse, visum og tilstrækkelige midler til ophold  

 i de pågældende lande.
 Udvisningsblanketten og genparter underskrives af udlændingen, den person,  

 der foretager forkyndelsen, og af vidnet, og dato for forkyndelsen anføres på  

 blanketten.
Hvis udlændingen nægter at underskrive blanketten, anføres dette samt  

 begrundelsen herfor.
Blanketten underskrives herefter af den person, der  

 foretager forkyndelsen, og af vidnet.
En genpart af blanketten udleveres til udlændingen.
En genpart forbliver i  

 institutionen.
Det originale førsteeksemplar af blanketten samt de øvrige  

 genparter tilbagesendes til Rigspolitichefen, Afdeling E, Den centrale  

 Politiafdeling, Anker Heegaards Gade 5, postboks 369, 1780 København V.,  

 straks efter, at forkyndelsen har fundet sted.
 Cirkulæreskrivelse af 8. september 1987 om forkyndelse af udvisninger m.v.  

 ophæves.
 E.B.
