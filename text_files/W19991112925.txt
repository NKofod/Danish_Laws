Kørselsgodtgørelse Reference:
LL § 9, stk. 5 LV 1997 A.B.1.7.1.
 A klagede for indkomståret 1995 over, at de stedlige  

 skattemyndigheder havde anset kørselsgodtgørelse, udbetalt i  

 forbindelse med uddannelsesorlov, for skattepligtig personlig indkomst.
Det fremgik af sagen, at klageren havde deltaget i efteruddannelse  

 på Forvaltningshøjskolen i fagene servicepsykologi, møde-  

 og forhandlingsteknik og offentlig information.
Klageren havde i  

 uddannelsesperioden på 3 måneder formelt været underlagt  

 reglerne om uddannelsesorlov, men havde efter aftale med arbejdsgiveren  

 modtaget fuld løn i perioden, ligesom der var optjent anciennitet og  

 pension.
Arbejdsgiveren havde i den forbindelse modtaget godtgørelse  

 fra klagerens fagforbund.
 Klageren havde endvidere i forbindelse med efteruddannelsen fået  

 udbetalt befordringsgodtgørelse efter statsskattelovens § 5 d, med  

 7.168 kr.
De stedlige skattemyndigheder havde anset den udbetalte  

 befordringsgodtgørelse for skattepligtig, og skatteankenævnet  

 havde i den forbindelse anført, at der ikke kunne udbetales skattefri  

 godtgørelse efter ligningslovens § 9, stk. 5, jf. ligningslovens § 9  

 B, til medarbejdere på uddannelsesorlov.
Skatteankenævnet havde  

 herved henvist til en udtalelse fra Told- og Skattestyrelsen af 25. april  

 1996, hvoraf det fremgik, at der ikke kunne udbetales skattefri  

 godtgørelse efter ligningslovens § 9, stk. 5, til medarbejdere  

 på orlov, være sig barsels-, sabbat- eller uddannelsesorlov, idet  

 de pågældende under orlovsperioden ikke havde befordring til en  

 arbejdsplads, ligesom der ej heller ville være mulighed for  

 befordringsfradrag efter ligningslovens § 9 C eller udbetaling af skattefri  

 godtgørelser i medfør af statsskattelovens § 5 d.
Klageren havde henvist til, at loven om uddannelsesorlov trådte i  

 kraft 1. januar 1994. Klageren havde uddannelsesorlov i 1995 og modtog i den  

 forbindelse skattefri kørselsgodtgørelse i god tro.
Klageren  

 gjorde gældende, at skatteankenævnet i afgørelsen ikke  

 havde været opmærksom på spørgsmålet om,  

 hvorvidt der var tale om god eller ond tro, idet den nævnte  

 afgørelse fra skatteministeriet først var fremkommet i april  

 1996.
Klageren havde anført, at hun og 5 kolleger, alle ansat i X  

 Kommune, tog 3 måneders uddannelsesorlov på  

 Forvaltningshøjskolen efter opfordring fra arbejdsgiveren.
Klageren og  

 hendes kolleger oppebar fuld løn i orlovsperioden, medens  

 orlovsydelsen blev indbetalt til X Kommune.
Deltagelsen i undervisningen på Forvaltningshøjskolen var en  

 del af klagerens og hendes kollegers efteruddannelse, og man valgte at  

 koncentrere den på 3 måneder i stedet for at sprede  

 undervisningen over et år.
Dette havde været i såvel de  

 ansattes som i arbejdsgiverens interesse.
Deltagelse i efteruddannelse var et  

 led i kommunens personalepolitik, og arbejdsgiveren foreslog, at  

 efteruddannelsen skete over 3 måneder, idet man herved bedre kunne  

 planlægge og tilrettelægge arbejdet.
Klageren og hendes kolleger havde i orlovsperioden haft tæt  

 forbindelse med arbejdspladsen.
De var blevet opfordret til og havde  

 også deltaget i personalemøder og var i det hele taget blevet  

 orienteret om forhold på arbejdspladsen i orlovsperioden.
Forvaltningshøjskolen havde ikke løbende meddelt deltagernes  

 fravær fra undervisningen, men skolen havde ført statistik over  

 fremmødet.
Hvis en deltager i undervisningen var fraværende i  

 mere end 20 % af undervisningstiden, kunne vedkommende ikke gå til  

 eksamen, og det ville blive indberettet til arbejdsgiveren.
 Landsskatteretten udtalte:
 Lønmodtagere, der havde fået bevilget orlov af arbejdsgiveren  

 var som udgangspunkt skattepligtige af kørselsgodtgørelse  

 udbetalt i forbindelse med befordringen mellem bopælen og  

 uddannelsesstedet.
 Kun i de tilfælde, hvor de pågældende  

 lønmodtagere i orlovsperioden opnåede løn eller  

 lønindkomstlignende indtægt fra deres arbejdsgiver var det  

 muligt at anse kørselsgodtgørelsen for skattefri efter  

 ligningslovens § 9, stk. 5.
 Da  klagerens deltagelse i undervisningen på  

 Forvaltningshøjskolen var sket efter aftale med arbejdsgiveren som et  

 led i dennes personalepolitik, og hun i orlovsperioden havde oppebåret  

 fuld løn samt bevaret sine øvrige rettigheder, herunder optjent  

 anciennitet og pension, fandt Landsskatteretten, at klageren ikke var  

 skattepligtig af den udbetalte kørselsgodtgørelse, jf.  

 ligningslovens § 9, stk. 5.
