Beretning afgivet af Miljø- og  

 Planlægningsudvalget den 13. september 2002 Beretning om Små partikler 1. Indledning Luftforurening med små partikler udgør et  

 alvorligt miljø- og sundhedsproblem.
På den baggrund har  

 udvalget besluttet at skrive beretning om små partikler, disses  

 indvirken på miljø og sundhed samt initiativer til nedbringelse  

 af denne forurening.
2. Udtalelse fra miljøministeren Miljøministeren har over for udvalget oplyst  

 følgende:
Luftforurening med partikler Det vakte stor opsigt, da en amerikansk  

 undersøgelse (»Six City  

 Study«) i 1993 påviste en  

 signifikant sammenhæng mellem dødelighed og partikler i luften.  

 En amerikansk undersøgelse (»American Cancer Study«) fra 1995 med data fra 150 byer kom til tilsvarende  

 konklusioner.
Resultaterne er senest bekræftet i den  

 undersøgelse, der kom frem i marts 2002 (Journal of the American  

 Medical Association) og gav anledning til en del presseomtale af partikler.  

 Resultatet af disse undersøgelser er blevet bekræftet i en lang  

 række studier, hvor man har fulgt den tidsmæssige  

 sammenhæng mellem luftforureningsniveauer og  

 hospitalsindlæggelser og andre indikatorer.
Der er her vist en  

 sammenhæng mellem luftens indhold af partikler og hjerte-kar-sygdomme,  

 astma, kronisk bronkitis, for tidlig fødsel,  

 vejrtrækningsproblemer og lungekræft.
 Årsagen til partiklernes store negative effekt  

 på sundheden er endnu ikke fuldt belyst, men det er blandt andet  

 påvist, at små sodpartikler fra for eksempel  

 dieselkøretøjer kan trænge fra lungerne ud i blodet, og  

 dette kan være en årsag til den klare sammenhæng med  

 hjerte-kar-sygdomme.
De seneste beregninger i Rapport 358 (2000) fra Danmarks  

 Miljøundersøgelser viser, at 3.000- 7.000 dødsfald om  

 året i Danmark kan tilskrives påvirkninger fra luftforurening med  

 partikler.
En stor part af disse dødsfald skyldes forværring af  

 tilstanden hos mennesker, der lider af hjerte-kar- og luftvejssygdomme.  

 Hovedparten af partikelforureningen i Danmark stammer fra transport og  

 fotokemisk omdannelse af emissioner fra udenlandske kilder.
Udslippet fra trafikken menes at udgøre omkring 15  

 pct. af det samlede udslip af partikler i Danmark.
Danmarks  

 Miljøundersøgelser vurderer, at trafikken bidrager med cirka en  

 tredjedel af luftforureningen med partikler i København.
EU-regulering Inden for EU har partikelproblematikken haft betydning for  

 en række nye direktiver, der er trådt i kraft de senere år.  

 I det nye EU-direktiv om luftkvalitet fra 2000 (Rådets direktiv  

 1999/30/EF om luftfkvalitetsgrænseværdier for svovldioxid,  

 nitrogendioxid og nitrogenoxider, partikler og bly i luften) fastsættes  

 grænseværdier for PM10  (koncentrationen af partikler  

 mindre end 10 mikrometer målt som mikrogram per kubikmeter luft  

 med en årsmiddelværdi på 40  

 µg/m3 fra 2005 og en foreløbig værdi på 20  

 µg/m3 fra 2010. Til sammenligning kan det nævnes, at den  

 tidligere danske grænseværdi var på 150 µg/m3 (~  

 110 µg/m3 PM10) for TSP (alle partikler i luften uden  

 en øvre grænse for størrelsen), så der er tale om  

 en betydelig stramning.
De nye grænseværdier er fastsat med baggrund i  

 de nævnte undersøgelser i USA i begyndelsen og midten af  

 1990erne, samt nyere undersøgelser i Europa.
En revision af  

 EU-grænseværdierne er planlagt til 2003-2004, fordi man har  

 erkendt, at det nuværende grundlag er for svagt, og fordi man overvejer  

 at anvende andre mål for forureningen med partikler, for eksempel  

 PM2.5, PM1 , antalskoncentrationer af partikler eller  

 andre mål for partikelforureningen.
Dieselbiler er en af hovedkilderne til partikelforurening  

 i byerne.
EU har nedsat emissions-grænserne ved typegodkendelse af  

 både lette og tunge dieselkøretøjer, de såkaldte  

 EURO-normer.
For tunge køretøjer (lastbiler m.m.) indeholder  

 det nye EURO4-direktiv en grænseværdi til emission af partikler  

 på 0.02 g/kWh fra 2006 (for lastbiler opgøres emissioner i  

 forhold til motoreffekt, da køretøjernes størrelse  

 varierer betydeligt). Dette er en reduktion på 80 pct. i forhold til de  

 tidligere normer, og det forventes at ville medføre, at lastbiler og  

 busser skal have monteret et partikelfilter for at kunne opfylde kravene.
For  

 lette køretøjer forventes en tilsvarende stramning  

 indført for dieselbiler i forbindelse med kommende direktiver, der  

 forventes at træde i kraft omkring 2009.
Der er i EU startet et nyt program, CAFE (Clean Air For  

 Europe), der skal se på alle aspekter inden for luftforurening og  

 prøve at skabe en bedre sammenhæng mellem krav til luftkvalitet  

 og de emissionsbegrænsninger, der pålægges forskellige  

 sektorer.
For eksempel inden for partikelområdet kan nævnes  

 betydningen af måleenheder.
Inden for CAFE vil man for eksempel  

 diskutere, hvordan partikler skal måles for blandt andet luftkvalitet,  

 udstødning fra biler samt emissioner fra industri og kraftværker  

 for at skabe bedre overensstemmelse og forbedre mulighederne for at beskrive  

 og forstå sammenhængen.
Andre internationale tiltag vedrørende  

 partikler Fra 2000 er der kommet krav fra FN-organisationen ECE  

 (Economic Commission for Europe) om årlige opgørelser af de  

 europæiske partikelemissioner baseret på indberetninger fra  

 deltagerlandene.
Det kan forventes, at der inden for nogle år kommer  

 internationale forhandlinger om emissionsbegrænsninger for partikler.  

 For at kunne vurdere omkostningerne og nytteværdien af sådanne  

 krav for Danmark er det nødvendigt med mere viden om kilderne til  

 luftforureningen med partikler.
Danske tiltag I Danmark har der været gennemført et  

 toårigt pilotprojekt med montering af filtre på busser og  

 renovationskøretøjer i Odense.
Projektet er ved at blive  

 afrapporteret.
Hovedkonklusion er, at efter-monterede filtre har en god  

 virkning og holdbarhed.
Der har dog været nogle tekniske problemer  

 især i det første år.
Sideløbende er  

 trafikselskaberne i en lang række amter begyndt at kræve  

 montering af partikelfiltre, når de udliciterer især bybusruter.  

 Færdselsstyrelsen har ved en rundspørge fastslået, at  

 omkring en tredjedel af rutebusserne i Danmark har fået eftermonteret  

 et partikelfilter i dag.
I september 2000 blev der i Trafikministeriets regi nedsat  

 en arbejdsgruppe, der skulle undersøge mulighederne for at fremme  

 udbredelsen af partikelfiltre på tunge køretøjer i  

 Danmark.
Rapporten kom med et meget bredt spænd af beregninger for  

 effekten af montering af filtre på alle lastbiler.
Spændet  

 lå fra 22 til 1.000 færre dødsfald om året i  

 Danmark.
Dette skyldes usikkerhed omkring effekten af ultrafine partikler.  

 Hvis man skal prissætte de samlede positive sundhedseffekter, stiger  

 spredningen yderligere og varierer mellem 50 mio. kr. og 9 mia. kr. om  

 året.
De årlige omkostninger blev vurderet til 600 mio. kr.
Der  

 var således ingen klare konklusioner med hensyn til, om det var  

 samfundsøkonomisk fordelagtigt at eftermontere partikelfiltre på  

 tunge køretøjer.
På finansloven for 2002 er der afsat en særlig  

 bevilling til forbedring af vidensgrundlaget om partikler.
Den samlede  

 bevilling for dette projekt er sat til 3 mio. kr. om året i 2002-2004.  

 Hovedtemaerne er:
- 	En detaljeret måling af størrelsen og  

 sammensætningen af partiklerne på udvalgte steder over  

 længere perioder.
Dette vil give den nødvendige viden om  

 sammenhængen mellem kilder og dosis til befolkningen, der er  

 afgørende for at kunne forbedre beregninger af effekten af tiltag som  

 for eksempel montering af partikelfiltre på tunge  

 køretøjer.
- 	En vurdering af EUs grænseværdi for luftkvaliteten  

 for 2010 på 20 µg/m3. Vil det være muligt at opfylde  

 den, og/eller hvad vil det koste, hvis det kræver en særlig  

 indsats at nå dette mål? - 	En vurdering af danske partikelemissioner og deres betydning for  

 luftkvaliteten i forhold til betydningen af den langtransporterede del af  

 luftforureningen.
Sådanne vurderinger er nødvendige, før  

 Danmark kan binde sig til internationale aftaler.
 - 	En vurdering af sundhedseffekter i Danmark.
Sammenfatning af regeringens politik med hensyn til  

 luftforurening med partikler Regeringen finder, at luftforurening med partikler er et  

 alvorligt problem.
Problemet er delvis af grænseoverskridende karakter,  

 og det er i høj grad nødvendigt med fælles  

 løsninger inden for EU og ECE.
Desuden savnes der stadig mere  

 detaljeret viden om problemet.
Dette gælder både med hensyn til  

 danske forhold og generelt.
Der foregår både i Danmark og i andre  

 lande en omfattende forskning, der formodentlig vil forbedre  

 beslutningsgrundlaget betydeligt i de kommende år.
 Følgende aktuelle tiltag til at nedbringe  

 luftforureningen med partikler kan fremhæves:
 - 	Forbedring af vidensgrundlag om partikler.
 - 	Den nye arbejdsgruppe under Skatteministeriet vedrørende  

 omlægning af registreringsafgiften skal blandt andet se på  

 mulighederne for at fremme person- og varebiler med et lavere udslip af  

 partikler.
 - 	Færdselsstyrelsen arbejder med at indføre en  

 typegodkendelsesordning for partikelfiltre.
 - 	Danmark har i medfør af et EU-direktiv indført  

 landevejssyn fra 1. april 2002, der blandt andet vil medføre mobil  

 kontrol med dieselbilers røgtæthed (og hermed udslippet af  

 partikler).
 - 	Vedtagne EU-normer ved typegodkendelse af dieselbiler  

 medfører lavere udslip fra nye køretøjer efter 2006.
- 	Det forventes, at EU vedtager nye og mere strenge krav til  

 partikelemissionen fra ikke vejgående køretøjer.
Danmark  

 støtter disse tiltag.
- 	Der er vedtaget et EU-direktiv for luftkvaliteten, der betyder nye  

 lave grænser for luftens indhold af partikler.
Dette forpligter lande,  

 der ikke kan overholde grænseværdierne, til at opstille en  

 handlingsplan.
 Vedrørende eftermontering af filtre på busser  

 og lastbiler fastholder regeringen, at med den usikkerhed der hersker omkring  

 de sundhedsmæssige fordele, må man afvente en yderligere  

 afklaring af de sundhedsmæssige konsekvenser, inden der kan tages  

 endelig stilling til en sådan ordning.
3. Politiske udtalelser Et flertal i udvalget (V, DF, KF og KRF) er i  

 lighed med miljøministerens tilkendegivelse helt enige i, at  

 luftforurening med partikler udgør et alvorligt miljø- og  

 sundhedsmæssigt problem, som skal løses.
På den baggrund noterer disse partier sig med  

 tilfredshed, at en række tiltag er iværksat med sigte på at  

 nedbringe luftforureningen med partikler.
Blandt andet kan nævnes:
-	Færdselsstyrelsen arbejder med at indføre en  

 typegodkendelsesordning for partikelfiltre på tunge  

 køretøjer.
Det er oplyst, at ordningen planlægges  

 iværksat i indeværende år.
Amter og kommuner kan  

 således fremover referere til denne ordning i forbindelse med  

 offentlige udbud og krav i forbindelse med miljøzoner.
 -	Danmark har i medfør af et EU-direktiv indført  

 landevejssyn fra 1. april 2002, der blandt andet vil medføre mobil  

 kontrol med dieselbilers røgtæthed (og hermed udslippet af  

 partikler). De første landevejssyn forventes afholdt i starten af  

 2003.
-	I stedet for de nuværende generelle grænseværdier  

 for røgtæthed indføres typespecifikke  

 grænseværdier for nye køretøjers  

 røgtæthed.
Tiltaget vil forbedre den fremtidige kontrol af  

 bilernes partikelforurening.
Færdselsstyrelsen venter, at de  

 typespecifikke grænseværdier indføres ultimo 2003.
 -	I forlængelse af det nyligt afsluttede storskalaforsøg i  

 Odense med partikelfiltre på tunge køretøjer vil  

 Færdselsstyrelsen i Odense-2-projektet fortsat følge udviklingen  

 for partikelfiltre og afprøve partikelfiltre på lette  

 køretøjer.
 -	Vedtagne EU-normer (EURO4-normerne) ved typegodkendelse af tunge  

 dieselbiler medfører lavere udslip fra nye køretøjer  

 efter 2006.
-	Det forventes, at EU vedtager nye og mere strenge krav til  

 partikelemissionen fra ikke vejgående dieselmaskiner.
Danmark  

 støtter disse tiltag.
Kommissionen planlægger at fremlægge  

 et direktivforslag i slutningen af 2002. Mindre forbedringer ventes at  

 træde i kraft omkring 2007, og i 2010 forventes det, at kravene til  

 partikelemission fra nyt udstyr strammes betydeligt.
-	Der er vedtaget et EU-direktiv for luftkvaliteten, der indeholder nye  

 lave grænser for luftens indhold af partikler.
Dette forpligter lande,  

 der ikke kan overholde grænseværdierne, til at opstille en  

 handlingsplan.
I 2010 har EU foreslået en halvering af  

 grænseværdierne for 2005 (fra 40 til 20 uµg per m3  

 luft).
 -	Der er afsat 3 mio. kr. om året i 2002-2004 til et projekt, der  

 skal forbedre vidensgrundlaget om partikler.
Særlig med hensyn til den i beslutningsforslag nr.
B  

 56 om partikelfiltre på busser og lastbiler foreslåede ordning  

 med obligatoriske miljøzoner i de 4 største byer bemærker  

 partierne, at der er andre indgrebsmuligheder lokalt, idet man her vil kunne  

 kræve partikelfiltre på køretøjer, der løser  

 transportopgaver for de lokale myndigheder m.v.
Hertil kommer, at kommunen i  

 kraft af færdsels-loven vil kunne indføre forsøg med  

 miljøzoner med særlige krav til emissioner af for eksempel  

 partikler i tæt befolkede områder.
 På den baggrund og ud fra ønsket om at sikre,  

 at indsatsen sker på et solidt grundlag, der sikrer mest miljø  

 for pengene, og ønsket om ikke at stille krav, der ensidigt fokuserer  

 på et enkelt virkemiddel uden hensyntagen til den opnåede effekt  

 og de realiserede omkostninger derved, konstaterer V, DF, KF og KRF, at  

 regeringen i foråret 2003 vil fremlægge en  

 partikelredegørelse indeholdende en status for arbejdet samt forslag  

 til den kommende indsats.
 Partierne lægger i den forbindelse vægt  

 på, at regeringen i redegørelsen også inddrager den  

 kommende partikelanalyse fra Institut for Miljøvurdering.
KRF er tilfreds med, at regeringen tager problemerne med  

 partikelforurening alvorligt ved at igangsætte analyser på  

 området, herunder at regeringen i foråret 2003 skal  

 fremlægge en partikelredegørelse med status for arbejdet og  

 forslag til en kommende indsats.
Partiet havde hellere set, at regeringen  

 på baggrund af de foreliggende oplysninger fremsatte de  

 nødvendige forslag til løsning af problemet, men det  

 forudsætter et flertal i Folketinget, før der kan gøres  

 en landsdækkende indsats.
KRF håber herefter, at det med en  

 mindre forsinkelse bliver muligt at få vedtaget de nødvendige  

 tiltag på området.
KRF finder principielt, at man skal fremme brug af  

 partikelfiltre på busser og lastbiler, der kører i de  

 større byer.
Ordningen kan f.eks. gennemføres som et tilskud  

 til installering af partikelfiltre på både nye og eksisterende  

 køretøjer.
Støtten kan finansieres ved et gebyr på  

 dieselkøretøjer, der ikke opfylder de nye  

 udstødningsnormer for tunge dieselkøretøjer, der  

 træder i kraft 1. januar 2006, og ved indførelse af et mindre  

 gebyr på dieselolie.
Forslaget kan eventuelt kombineres med en pligt  

 til at installere partikelfiltre på busser og lastbiler, der  

 kører i de større byer, jf. beslutningsforslag nr.
B 56 om  

 partikelfiltre på busser og lastbiler.
For at modvirke, at støtten fører til en  

 overpris på filtrene, bør støtten gradvis aftrappes.
Der  

 kan f.eks. startes med et tilskud på 50 pct. af installationsprisen,  

 som aftrappes med f.eks. 10 procentpoints om året og ophører for  

 nye køretøjer i 2006, når filtrene bliver obligatoriske.  

 For de eksisterende køretøjer kan der fastsættes en  

 langsommere aftrapning.
Et mindretal i udvalget (S, SF, RV og EL)  

 anfører, at det   ud over i de af miljøministeren  

 anførte undersøgelser   endvidere dokumenteres i Ugeskrift for  

 Læger så sent som den 19. august 2002, at ultrafine partikler er  

 en stor trussel mod sundheden.
Der sættes tal på, der viser, at  

 partikelfiltre på tunge dieselkøretøjer kan spare 1.250  

 dødsfald om året og 60.000 astmaanfald årligt.
Uanset  

 forskellighederne i tallene, så er forskerne enige.
De ultrafine  

 partikler har mange menneskeliv på samvittigheden, og de  

 medfører mange følgesygdomme, luftvejslidelser m.m.
 S, SF, RV og EL finder, at luftforurening med partikler er  

 et stort sundhedsproblem for den danske befolkning, og ønsker, at der  

 straks gennemføres initiativer, der kan nedbringe partikelforureningen  

 over Danmark og især i de store byer.
 Beslutningsgrundlaget, inklusive de tekniske  

 løsninger, er tilstede, da det er rigeligt dokumenteret, at mange  

 hundrede årlige dødsfald i Danmark skyldes partikelforureningen.  

 Oven i dette skal lægges hjerte-kar-sygdomme, astmatilfælde,  

 øvrige lungesygdomme samt mange sygedage.
Danmark kan ikke vente på EU-normerne, som  

 først træder i kraft i 2006, og som kun gælder for nye  

 biler.
Med den nuværende udskiftningsfrekvens på dieseldrevne  

 køretøjer vil der gå 10-15 år, før  

 udskiftningen er tilendebragt og alle dieseldrevne køretøjer  

 har filter installeret.
Dette er alt for lang tid.
Det er endvidere muligt at  

 fremskynde en dansk løsning uden at komme i konflikt med  

 EU-reglerne.
Skærpede danske regler kombineret med  

 tilskudsordninger el.lign. har inden for andre miljøteknologiske  

 områder som f.eks. vandrensning og vindmøller ikke alene  

 medført miljøgevinster, men også store danske  

 industrielle og økonomiske eventyr.
Skærpede danske regler  

 behøver derfor ikke at medføre udgifter, men vil ofte på  

 sigt betyde forøget dansk know-how, skabe flere arbejdspladser m.m.
 Montering af partikelfiltre på såvel eksisterende som nye  

 dieseldrevne køretøjer bør understøttes ved en  

 tilskudsordning efter »forureneren  

 betaler«-princippet.  

 Støtten kan finansieres ved gebyr på  

 dieselkøretøjer, der ikke opfylder 2006-normen og derfor ikke  

 har partikelfilter installeret, samt evt. en mindre forhøjelse af  

 dieselafgiften.
 Ordningen bør indrettes således, at der vil  

 være en væsentlig gevinst for den enkelte ved at montere  

 partikelfilter.
Med det foreliggende talgrundlag er det også  

 sikkert, at montering af partikelfiltre vil betyde lavere sygdomsfrekvens og  

 derfor færre udgifter til sygedagpenge, førtidspensioner og  

 sygdomsbehandling.
Et stykke aktivt, forebyggende arbejde, der både vil  

 skåne mange mennesker og samtidig betyde færre offentlige  

 udgifter.
Selv om der ses fuldstændig bort fra  

 ovenstående dynamiske effekter, vil ordningen have en meget lille  

 statsfinansiel påvirkning.
Det er klart, når det er efter » forureneren betaler«-princippet.
 S, SF, RV og EL er også opmærksomme på  

 de konkurrencemæssige aspekter, men med en vægtafgift, der i dag  

 ligger på EUs minimumssats, samt en dieselafgift, der i dag er  

 lavere end bl.a. den tyske, så ser partierne ikke nogle  

 konkurrencemæssige problemer.
 Partierne kan fuldt tilslutte sig Det Økologiske  

 Råds forslag til tilskudsmodel, der starter med 50 pct. tilskud,  

 hvorefter tilskuddet nedtrappes med 10 pct. pr. år for helt at  

 forsvinde i 2006. Dette skal sikre en hurtig udbredelse af filtrene samt  

 endvidere medvirke til, at der ikke opretholdes en merpris på filtrene  

 på grund af tilskudsordningen.
 S, SF, RV og EL  ønsker endvidere:
 -	At der udarbejdes en vejledning fra Arbejdstilsynet, der sikrer, at  

 såvel montering, rensning og service af de forskellige typer af  

 partikelfiltre sker på arbejdsmiljømæssig korrekt vis.
 -	At der hurtigst muligt indføres en godkendelsesordning for  

 partikelfiltre, der sikrer, at det kun er de bedst fungerende filtre, der  

 udbredes på det danske marked.
 -	At offentlige institutioner skal stille krav om, at såfremt  

 byggeri, drift, vedligeholdelses- og transportopgaver løses ved  

 hjælp af dieseldrevne køretøjer, skal disse være  

 forsynet med partikelfiltre.
 -	At der ved alle offentlige transportkøb, f.eks.  

 buskørsel, skal stilles  krav om, at busserne skal have monteret  

 partikelfiltre.
 -	At reglerne vedrørende køretøjers  

 udstødning skal præciseres, således at politiet skal  

 sørge for, at eksisterende dieseldrevne køretøjer, der  

 soder, skal sendes til syn eller pålægges bøde.
-	At kommunerne opfordres til at etablere miljøzoner i  

 bykernerne, hvilket der er hjemmel til efter ændring i  

 færdselsloven ved lov nr. 292 af 28. april 2002. Dvs. at kommunerne kan  

 stille skærpede krav til køretøjer, der ønsker at  

 køre i de mest sårbare områder.
De store bykommuner kan  

 således lave miljøzoner, hvor kun dieselkøretøjer  

 med filtre må køre.
Dermed vil ejerne af disse  

 køretøjer, der kører i bykernerne, være  

 særlig motiverede for at søge tilskud og installere  

 filtre.
 I de byområder, hvor kommunerne har udpeget  

 specielle miljøzoner, eller er i gang med det, skal ovenstående  

 initiativer understøttes af krav om obligatoriske partikelfiltre  

 på særligt forurenende busser og lastbiler.
Partierne er også opmærksomme på, at der  

 er partikelforurening fra benzindrevne køretøjer.
Dette dog i  

 væsentlig mindre grad end fra dieseldrevne køretøjer.
I  

 forbindelse med kommende ændringer af registreringsafgifterne samt de  

 grønne ejerafgifter er det vigtigt, at partikelaspektet indgår  

 som en væsentlig parameter i vurderingen af de enkelte  

 køretøjers miljømæssige belastning og dermed  

 forbundne afgift.
 Ovenstående initiativer, der sikrer eftermontering  

 af filtre samt fremskynder indkøb af dieseldrevne  

 køretøjer, der lever op til 2006-normerne, vil være en  

 væsentlig miljømæssig gevinst for de danske byer samt  

 medføre øget sundhed og lavere dødelighed for  

 primært byernes brugere og borgere.
