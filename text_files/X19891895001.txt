 En skatteyder, der havde etableret virksomhed ved køb af skibsanparter  

 med indbetaling i rater i medfør af lov nr. 767 af 12.
 november 1986 kunne anvende etableringskontomidler vedrørende rater,  

 der skulle indbetales til skibsbygningsprojektet i det tredie indkomstår  

 efter etableringsåret, dog senest i 1990.
En kommune spurgte Statsskattedirektoratet, om skatteydere, der, i  

 overensstemmelse med bestemmelserne i lov nr. 767 af 12. november 1986 om  

 ændring af forskellige skattelove (skibsværftsaftalen), har etableret  

 virksomhed ved køb af skibsanparter med indbetaling i rater kan anvende  

 etableringskontomidler vedrørende rater, der skal indbetales til  

 skibsbygningsprojektet i det tredje indkomstår efter etableringsåret, eller  

 om disse resterende midler skal efterbeskattes efter bestemmelsen i  

 etableringskontolovens § 10. Ifølge bestemmelserne i ændringsloven af 12.  

 november 1986 er det bl.a. en betingelse for såvel at kunne foretage  

 forhøjede forskudsafskrivninger som at kunne anvende etableringskonto og  

 investeringsfondsmidler til køb af skibe eller skibsanparter efter reglerne i  

 skibsværftsaftalen, at der senest den 31. december 1987 er indgået skriftlig  

 kontrakt om bygningen af et skib, at leveringen af skibet ifølge kontrakten  

 skal ske senest den 31. december 1990, og at kontrakt om køb af skibe/  

 skibsanparter er indgået senest den 31. december 1987. Reglerne finder alene  

 anvendelse for indskud og henlæggelser, der er foretaget i 1985 eller  

 tidligere.
Ifølge etableringskontolovens § 7 A, stk. 1, gælder, at når  

 etablering er sket, kan beløb af indtil samme størrelse som den aftalte  

 byggesum hæves fra og med det indkomstår, hvori kontrakt om bygning af skibet  

 er indgået, til og med det indkomstår, hvori leveringen finder sted, dog  

 senest i 1990. Forlods afskrivning, skal foretages på byggesummen for de  

 indkomstår, hvori beløbene hæves.
Skattedepartementet har i tilslutning til  

 skibsværftsaftalen tilvejebragt en reserveringsordning for  

 etableringskontomidler og investeringsfondshenlæggelser til ratevis betaling  

 af skibsanparter.
Ordningen, der er frivillig, giver skatteyder mulighed for  

 at udtage et beløb, der svarer til de resterende rater på købte skibsanparter  

 fra sine investeringsfonds- eller etableringskonti.
Beløbet skal indsættes på en spærret konto i pengeinstituttet.
Kontoen  

 skal være klausuleret således, at der kun må frigives midler til betaling af  

 forfaldne rater og kun et beløb, der svarer til, hvad der konkret skal  

 betales.
Det er skatteyder selv, der har ansvaret for, at det korrekte beløb  

 henholdsvis overføres til kontoen og hæves igen til dækning af en  

 skibsanpartsrate.
Statsskattedirektoratet udtalte, at skatteydere, der i  

 overensstemmelse med bestemmelserne i skibsværftsaftalen var blevet etableret  

 senest 31. december 1987 ved køb af skibe/skibsanparter med indbetaling i  

 rater, uanset bestemmelsen i etableringskontolovens § 10, og uanset at  

 skatteyderen ikke havde gjort brug af den af Skatteministeriet indførte  

 reservationsordning, efter etableringskontolovens § 7 A, måtte være  

 berettiget til at hæve midler til forlods afskrivning på byggesummen til og  

 med det indkomstår, hvori leveringen fandt sted, dog senest i 1990.
