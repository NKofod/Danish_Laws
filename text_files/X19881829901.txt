 1.En Uddeling anses for foretaget på tidspunktet, hvor fonden har  

 påtaget sig en retsgyldig forpligtigelse, d.v.s. når modtageren er  

 underrettet om uddelingen.
 2. Efter omstændighederne kan rater af en række projektbevillinger  

 tillades fratrukket på forfaldstidspunktet, uanset at  

 retserhvervelsestidspunktet ligger i et tidligere år.
 3. Løbende udbetalinger af forsikringsstipendiater er i princippet  

 fradragsberettigede på retserhvervelsestidspunktet, men fonden kan vælge at  

 fratrække stipendierne i udbetalingsåret, således at en evt.
 beskatning hos modtageren udskydes tilsvarende.
4. Det er uden betydning for retserhvervelsestidspunktet, om beløb i  

 henhold til en klausuleret projektbevilling udbetales successivt efter  

 indsendt dokumentation.
Dette gælder, uanset om modtageren er et universitet  

 og uanset den praktiske administration af udbetalingerne.
 5. Såfremt en klausuleret uddeling tilbageføres til fonden, skal det  

 ved en konkret bedømmelse afgøres, om fondens skatteansættelse for  

 udbetalings- eller fradragsåret bør genoptages.
 6. Har den uddelende fond taget skatteforbehold, således at gaven er  

 gjort betinget af, at modtagerfonden skattefritages i henhold til  

 fondsbeskatningslovens § 3, stk. 3, nr. 3, udskydes  

 retserhvervelsestidspunktet indtil skattefrihed er indrømmet, såfremt  

 skatteforbeholdet er formuleret som en suspensiv betingelse for en bevilling.
 Ligningsrådet blev anmodet om forhåndsbesked om følgende:
1. Vil en bevilling på 300.000 kr. til universitetets edb-udvalg, hvorom  

 beslutning er truffet i 1986, men bevillingsskrivelse først udfærdiget i  

 1987, betragtes som en 1987-uddeling? 2. Vil 1987-raterne af en række flerårige jubilæumsprojektbevillinger, der  

 er vedtaget i 1985 og efterfølgende meddelt modtagerne, skattemæssigt  

 betragtes som 1987-uddelinger? 3. Kan den skattemæssige opfattelse accepteres, at retserhvervelse af et  

 forskningsstipendiat eller scholarstipendiat, der administreres i henhold til  

 cirkulære nr. 66 af 1. juli 1985, sker i takt med den månedsvise udbetaling? 4. Vil en bevilling skattemæssigt blive betragtet som uddelt ved  

 modtagerens underretning, når det drejer sig om en 1-årig bevilling med  

 mulighed for forlængelse og klausuleret til indkøb af bøger, apparatur og  

 lignende med betingelse om, at ejendomsretten til det indkøbte tilkommer  

 Universitetet? 5. Vil tilbageførelse af overskydende midler fra en maksimeret bevilling  

 kunne foretages i det efterfølgende års uddelinger på normal ligningsmæssig  

 vis, eller skal der analogiseres ud fra efterbeskatningsreglen i  

 fondsbeskatningslovens § 4, stk. 5? 6. Vil et skatteforbehold for en uddeling til en anden fond, hvorefter  

 uddelingen er præsteret under det forbehold, at modtagerfonden skattefritages  

 herfor i henhold til fondsbeskatningslovens § 3, stk. 3, nr. 3, indebære, at  

 det skattemæssige uddelingstidspunkt udskydes, indtil skattefritagelse  

 eventuelt er indrømmet? De nærmere omstændigheder var følgende:
 Universitets Forskningsfond er skattepligtig i henhold til  

 fondsbeskatningsloven.
 Fonden har til formål at støtte videnskabelig forskning ved Universitetet.
 Efter fondsbeskatningslovens § 4, stk. 1, kan fonde fradrage uddelinger  

 til almenvelgørende eller på anden måde almennyttige formål, jf. dog lovens §  

 6.
Det fremgår af skattedepartementets cirkulære af 28. november 1986 til  

 fondsbeskatningsloven, punkt 26, at en uddeling anses for foretaget, når der  

 foreligger en retsgyldig forpligtelse for fonden til at præstere uddelingen.  

 Skattedepartementet har i en offentliggjort afgørelse af 1. oktober 1987  

 (skd. 580-409-188) udtalt, at det afgørende for fradragsretten er tidspunktet  

 for retserhvervelsen.
Dette gælder uanset om betalingen eller overgivelsen af  

 gaven først finder sted i det efterfølgende indkomstår.
Fonden vil således  

 kunne fradrage en uddeling på det tidspunkt, hvor der er afgivet et bindende  

 tilsagn om ydelsen.
 Ad spørgsmål 1:
 Det forespørges, om en bevilling til universitetets edb-udvalg, hvorom  

 beslutning er truffet i 1986, men bevillingsskrivelse først er udfærdiget og  

 tilstillet udvalget i 1987 vil betragtes som en 1987-uddeling.
Ligningskommissionen udtaler.
En uddeling har juridisk set nærmest  

 karakter af en gavedisposition.
Et gaveløfte har bindende virkning for  

 giveren, når løftet er kommet til modtagerens kundskab.
I denne sammenhæng må  

 det normalt forstås som bevillingsskrivelsens udsendelse, uden at der dog  

 herved er opstillet formkrav herom.
 Da det forholder sig således, at universitetsrektor der kan indgå aftaler  

 på universitetets vegne, samtidig er formand for fondsbestyrelsen og dermed  

 er blevet bekendt med uddelingen allerede i 1986, må den retsgyldige  

 forpligtelse for fonden anses for opstået i 1986. Uddelingen kan altså ikke  

 skattemæssigt anses for en 1987-uddeling, men bør derimod henføres til 1986.
Amtsskatteinspektoratet udtaler, at uddelingen skal fratrækkes for fonden  

 det år, fonden har påtaget sig en retsgyldig forpligtelse til ydelsen, dvs.  

 ved meddelelsen i 1987 til edbudvalget om, at ansøgningen er imødekommet.
Det  

 ville være uacceptabelt at anse rektors kendskab til bestyrelsens  

 beslutninger for identisk med den enkelte ansøgers, ligesom en ansøger  

 antageligt ikke umiddelbart kan støtte ret på en vedtågelse på et  

 bestyrelsesmøde, blot fordi rektor er medlem, men først på en til ansøgeren  

 meddelt bevilling.
 Ligningsrådet kan i det hele tiltræde amtsskatteinspektoratets udtalelse.
 Ad spørgsmål 2:
 Det forespørges, om 1987-raterne af en række flerårige  

 jubilæumsprojektbevillinger, der er vedtaget i 1985 og efterfølgende meddelt  

 modtagerne, skattemæssigt vil betragtes som 1987uddelinger.
Bevillingerne blev vedtaget i juni 1985, og modtagerne blev underrettet om  

 raterne for samtlige år (1985 - 1988) i 1985. Hidtil har fonden i sit  

 regnskab udgiftsført disse bevillinger efter kontantprincippet, dvs. de  

 enkelte rater er blevet henført til udbetalingsåret.
I bevillingsskrivelserne  

 afkræves »en kortfattet beretning om anvendelsen af hvert års bevilling.  

 Beretningen bedes afgivet senest den 1. maj i det efterfølgende år.« Ligningskommissionen udtaler, at uanset om uddelinger er enkeltstående  

 eller flerårige, gælder ovennævnte principielt.
Imidlertid er der tale om, at  

 den flerårige projektbevilling er klausuleret som en række af successive  

 bevillinger, der gives for 1 år af gangen.
Modtagerne har ikke noget krav på  

 at få den fulde tildeling udbetalt fra først af.
Dette indebærer, at  

 bevillingerne må betragtes som oveskudsdispositioner, der først fratrækkes i  

 det år, hvor udbetalingen rent faktisk finder sted. 1987-raterne vil følgelig  

 skulle opfattes som uddelinger foretaget i 1987.
Amtsskatteinspektoratet udtaler, at fondens jubilæumsprojektbevillinger  

 adskiller sig fra de almindelige projektbevillinger ved at være flerårige.  

 Modtagerne har i 1985 fået tilsagn om støtte med et bestemt beløb til  

 udbetaling over en årrække.
Der er ikke taget forbehold om en ny- eller  

 omvurdering af støtten undervejs.
Også for disse bevillinger må det  

 principielle udgangspunkt for fradrag i fonden derfor fastholdes: Man har  

 påtaget sig en endelig forpligtelse til at udbetale det fulde beløb ved  

 meddelelsen til ansøgerne i juni 1985, og fradrag for uddelingen skal derfor  

 ske samlet dette år.
Ligningsrådet kan tiltræde amtsskatteinspektoratets udtalelse, hvorefter  

 retserhvervelsen må anses for sket ved meddelelsen til modtagerne i juni  

 1985. Ligningsrådet har dog ingen bemærkninger til at fradrag for uddelinger,  

 i overensstemmelse med hvad gælder for løbende ydelser og lignende, foretages  

 på forfaldstidspunktet, når uddelingen strækker sig over en årrække.
En  

 eventuel beskatning hos modtageren udskydes tilsvarende.
Har fonden valgt at  

 anvende forfaldsprincippet i stedet for retserhvervelsestidspunktet kan dette  

 ikke ændres.
Fonden er dog ikke bundet til samme princip ved forskellige  

 løbende uddelinger.
 Ad spørgsmål 3:
Det forespørges om, det skattemæssigt kan accepteres, at retserhvervelse  

 af et forskningsstipendiat eller scholarstipendiat, sker i takt med den  

 månedsvise udbetaling? Fonden bevilger en række forskningsstipendier og scholarstipendier, der  

 udbetales i månedsvise rater med indeholdelse af A-skat gennem universitetets  

 lønningsbogholderi.
Udbetalingen gennem universitetet sker i henhold til  

 undervisningsministeriets cirkulære af 1. juli 1985 om administration af  

 tilskudsmidler, som uddannelsesinstitutioner m.fl. modtager ved gavebrev  

 eller lignende.
Efter cirkulæret skal tilskudsmidler, som modtages af de  

 ansatte på institutionerne, administreres af institutionernes administration,  

 når tilskuddet ydes til virksomhed, der udføres på institutionerne og  

 forudsætter anvendelse af disses ressourcer.
 Ligningskommissionen udtaler, at ovennævnte vil indebære, at  

 1987-uddelingerne i langt overvejende grad vil bestå af 1986-bevillinger, der  

 i medfør af ovennævnte cirkulære administreres af universitetets  

 lønningsbogholderi som lønlignende legater.
Det faktum, at der indskydes en administrator (universistetets bogholderi)  

 af tildelingen kan ikke »forskyde« uddelingens foretagelse, når  

 denne er bevilget i sin helhed uden anden tidsmæssig »øremærkning«  

 end administrators automatiske månedlige udbetalinger, der følger af  

 cirkulæret.
Trods de lønlignende udbetalinger er der retligt set ikke tale om  

 et ansættelsesforhold, men netop om en fondsuddeling for modtager.
 Amtsskatteindpektoratet kan tiltræde ligningskommissionens udtalelse.
Ligningsrådet kan tiltræde de lokale skattemyndigheders udtalelser for så  

 vidt angår retserhvervelsestidspunktet.
Ligningsrådet finder dog, at fonden  

 kan vælge at fradrage stipendierne i udbetalingsåret, således at en eventuel  

 beskatning hos modtageren udskydes tilsvarende, og kan i øvrigt henvise til  

 besvarelsen af spørgsmål 2.
 Ad spørsmål 4:
Det forespørges, om en bevilling skattemæssigt vil blive betragtet som  

 uddelt ved modtagerens underretning, når det drejer sig om en 1-årig  

 bevilling med mulighed for forlængelse og klausuleret til dækning af udgifter  

 ved trykning af videnskabelige publikationer, til studierejser, til  

 anskaffelse af videnskabeligt apparatur eller til ansættelse af teknisk eller  

 videnskabelig medhjælp? Ved indkøb af apparatur, bøger og lignende er bevillingen altid  

 klausuleret med en betingelse om, at ejendomsretten til det indkøbte  

 tilkommer Universitetet.
 Bevillingerne gives for et år regnet fra bevillingsskrivelsens dato, men  

 det godkendes i en række tilfælde, at bevillingsperioden forlænges.  

 Bevillingens afløb kan derfor strække sig over flere år.
 Det forespørges i denne forbindelse om det gør nogen forskel, at  

 bevillingen administreres for modtageren af Universitetets regnskabsafdeling,  

 hvorefter bevillingen udbetales således successivt efter indsendt  

 dokumentation, og om det gør nogen forskel for den skattemæssige  

 periodisering, om den direkte legatmodtager er Universitetet eller en forsker  

 ved Universitetet.
 Endelig forespørges om en årlig rapporteringspligt for modtageren da vil  

 kunne udskyde retserhvervelsen til senere års rater, således at bevillingen  

 også skattemæssigt betragtes som uddelt i disse senere år, hvis en bevilling  

 på forhånd gives som en flerårig bevilling med fastsatte rater for hvert  

 enkelt år.
 Ligningskommissionen udtaler, at der henvises til ovenanførte med  

 understregelse af, at det afgørende er, om bevillingen sker som helhed fra  

 først af, eller om fonden har forpligtet sig til ratevis uddeling som ved  

 jubilæumsprojekterne.
 Som ovenfor nævnt gør det ingen forskel i fondens fradragsret for  

 vedtægtsmæssige uddelinger, om selve beløbet administreres af Universitetet,  

 når uddelingen er foretaget i sin helhed.
 I den forbindelse bemærkes dog, at i de tilfælde, hvor ejendomsretten til  

 det indkøbte tilkommer Universitetet, må universitetet være at anse som den  

 egentlige modtager.
 Vedrørende situationen med en flerårig bevilling med fastsatte rater for  

 de enkelte år henvises der til det under jubilæumsprojektet anførte.
Amtsskatteinspektoratet udtaler, at alle Forskningsfondens bevillinger  

 meddeles med et fast beløb, som ikke efterfølgende reguleres med løn- og  

 prisstigninger.
Ifølge fundatsens § 8 i.f. kan der ikke disponeres over  

 fremtidige indtægter. »Klausulerede projektbevilliger« er således  

 alene klausuleret med hensyn til anvendelsen, som man fører nøje kontrol med  

 i kraft af reglerne for udbetalingen gennem Universitetets regnskabsafdeling  

 stort set svarende til »afregning mod bilag«.
 Det vil derfor være korrekt at anse også disse bevillinger for uddelt ved  

 meddelelsen til modtageren og dermed fradragsberettigede i fonden på dette  

 tidspunkt, uanset hvem modtageren er og uanset den praktiske administration  

 af udbetalingerne: Fondens uddelinger skal afholdes af årets resultat eller  

 af tidligere års hensættelser, også selv om man ved tildelingen af midlerne  

 har fastlagt en flerårig udbetalingsperiode, jf. ovenfor under spørgsmål 2.
Ligningsrådet finder i overensstemmelse med tidligere anførte, at fradrag  

 for uddelinger kan foretages i retserhvervelsesåret, men at man ikke har  

 bemærkninger til, at fradraget i stedet foretages successivt i de respektive  

 udbetalingsår.
I øvrigt henvises til besvarelsen af spørgsmål 2.
 Ad spørgsmål 5:
Det forespørgses, om en tilbageførsel af overskydende midler fra en  

 maksimeret bevilling vil kunne foretages i det efterfølgende års uddelinger  

 på normal ligningsmæssig vis, eller skal der analogiseres ud fra  

 efterbeskatningsreglen i fondsbeskatningslovens § 4, stk. 5? Ligningskommissionen udtaler, at uddelinger og hensættelser behandles ens  

 i fondsbeskatningsloven, § 6, og ifølge cirkulærets pkt. 26 skal fradrag for  

 hensættelser og uddelinger ikke foretages i nogen bestemt rækkefølge.
Dette  

 må føre til også at betragte tilbageførslen for uddelinger analogt med  

 hensættelser, således at efterbeskatning sker af overskydende beløb i  

 bevillingen, medmindre fonden som følge af prioriteringsreglen i § 6 ikke har  

 haft fradrag for uddelingen.
 Amtsskatteinspektoratet udtaler, at når fonden meddeler en bevilling, er  

 der foretaget en uddeling, jf. fondsbeskatningslovens § 4, stk. 1. At det  

 tildelte beløb udgør maksimum for bevillingen i den forstand, at fonden tager  

 tilbageførselsforbehold medfører ikke, at bevillingen eller et derfra  

 tilbageført beløb kan karakteriseres som en hensættelse efter  

 fondsbeskatningsloven § 4, stk. 3. Forbeholdet skal snarere ses som et udtryk  

 for fondens ønske om at sikre, at midlerne kun anvendes til konkrete,  

 godkendte formål.
 Hvis et overskudsbeløb vedrører en tidligere fratrukket uddeling, må det  

 tilbageføres som skattepligtig indkomst i fonden det år, kravet konstateres.  

 Beløb, som stammer fra uddelinger i 1986 eller tidligere år, har derimod ikke  

 tidligere påvirket fondens skattepligtige indkomst, og kan derfor formentlig  

 tilbageføres som skattefri indtægt for fonden det år, kravet konstateres.
Ligningsrådet finder, at i tilfælde hvor en klausuleret uddeling tilbageføres til fonden, skal det ved en konkret  

 bedømmelse afgøres om fondens skatteansættelse for udbetalings eller  

 fradragsåret bør genoptages.
 Ved denne afgørelse bør henses til, om fonden som følge af tilbageførelsen  

 under forkerte forudsætninger har foretaget fradrag efter  

 fondsbeskatningslovens § 4, stk. 1 og 2 eller efter § 5, stk. 1. Der bør  

 endvidere henses til, om uddelingen er foretaget af en hensættelse, således  

 at der ved en tilførsel bør foretages en efterbeskatning i henhold til  

 fondsbeskatningslovens § 4, stk. 5, for genoptagelsesåret.
 Ved en flerårig uddeling må en tilbageførsel af uddeling fortrinsvis anses  

 for at vedrøre det eller de seneste uddelingsår.
 Medfører disse hensyn ikke, at en genoptagelse er påkrævet kan  

 tilbageførslen indtægtsføres i fonden i tilbageførelsesåret, medmindre andet  

 taler imod.
 Ad spørgsmål 6:
Det forespørges, om et skatteforbehold for en uddeling til en anden fond,  

 hvorefter uddelingen er præsteret under det forbehold, at modtagerfonden  

 skattefritages herfor i henhold til fondsbeskatningslovens § 3, stk. 3, nr.  

 3, vil indebære, at det skattemæssige uddelingstidspunkt udskydes, indtil  

 skattefritagelse eventuelt er indrømmet? Ligningskommissionen udtaler, at en gave, der er gjort betinget af et  

 bestemt forhold, det være sig en godkendelse, en dispensation eller lignende,  

 er først bindende for gavegiveren, når og hvis betingelsen opfyldes.
Amtsskatteinspektoratet udtaler, at inspektoratet kan tiltræde  

 ligningskommissionens udtalelse, hvis det anførte »skatteforbehold«  

 er formuleret som en suspensiv betingelse for en bevilling.
Hvis bevillingen  

 meddeles »under forudsætning af at«, vil der formentlig være tale  

 om en uddeling ved meddelelsen herom til modtageren.
 Ligningsrådet kan tiltræde de lokale skattemyndigheders udtalelser,  

 således at uddelingstidspunktet udskydes indtil dispensation efter  

 fondsbeskatningslovens § 3, stk. 3, nr. 3, eventuelt er indrømmet, når giver  

 tager forbehold herom, og modtageren uden ugrundet ophold ansøger om nævnte  

 dispensation.
