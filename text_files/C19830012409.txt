(Til samtlige ministerier og styrelser) Med henblik på at sikre udgiftspolitisk samordning og administrativ  

 bedømmelse af bestemmelser i love, bekendtgørelser, cirkulærer og  

 vejledninger m.m. fastsættes følgende:
 § 1.  Lovforslag skal senest samtidig med  

 oversendelsen til justitsministeriet til lovteknisk gennemgang sendes til  

 budgetdepartementet (6 eksemplarer), til administrationsdepartementet og til  

 statsministeriet.
 Stk. 2.  Ændringsforslag til lovforslag skal senest  

 samtidig med oversendelsen til folketinget sendes til budgetdepartementet,  

 administrationsdepartementet og til statsministeriet.
Stk. 3.  For så vidt et lovforslag eller ændringsforslag  

 vil medføre væsentlige økonomiske eller administrative konsekvenser for  

 staten, amtskommunerne eller kommunerne, skal den påtænkte løsning tages op  

 til forhandling med budgetdepartementet og administrationsdepartementet på  

 det tidligst mulige tidspunkt.
Budgetdepartementet henholdsvis  

 administrationsdepartementet skal orientere indenrigsministeriet om alle  

 lovforslag eller ændringsforslag, der vil medføre væsentlige økonomiske eller  

 administrative konsekvenser for amtskommunerne eller kommunerne.
 Stk. 4.  Budgetdepartementet,  

 administrationsdepartementet og statsministeriet skal senest samtidig med  

 oversendelsen til folketinget orienteres om sådanne lovforslag, som af  

 tidsmæssige grunde ikke har kunnet forelægges disse departementer på  

 sædvanlig måde.
§ 2.  Udkast til bekendtgørelser, cirkulærer,  

 vejledninger m.v., som har væsentlige økonomiske konsekvenser for staten,  

 amtskommunerne eller kommunerne, skal tidligst muligt forinden udsendelsen  

 forelægges for budgetdepartementet.
I forbindelse med forelæggelsen skal der  

 gives oplysning om de økonomiske virkninger for statens, amtskommunernes og  

 kommunernes finanser samt om, hvorledes disse virkninger forholder sig til,  

 hvad der måtte være oplyst i forbindelse med den pågældende lovs behandling.  

 Forelæggelse skal tillige ske for administrationsdepartementet i tilfælde,  

 hvor udkast til bekendtgørelser, cirkulærer, vejledninger m.v. har væsentlige  

 administrative konsekvenser.
 Stk. 2.  For nærmere bestemte kategorier af  

 bekendtgørelser, cirkulærer, vejledninger m.v. kan det med  

 budgetdepartementet og administrationsdepartementet aftales, at forelæggelse  

 ikke skal finde sted.
 § 3.  Beregninger, redegørelser m.v., der uddyber,  

 supplerer eller ændrer tidligere skøn over lovforslags økonomiske eller  

 administrative konsekvenser eller ændrer forudsætningerne for lovforslags  

 økonomiske eller administrative virkninger, skal senest samtidig med  

 afgivelsen til folketinget, folketingsudvalg eller offentligheden sendes til  

 budgetdepartementet, administrationsdepartementet og statsministeriet til  

 orientering.
 Stk. 2  Tilsvarende gælder beregninger, redegørelser  

 m.v., der udarbejdes i forbindelse med den administrative gennemførelse af  

 lovgivning, og som afgives til folketinget, folketingsudvalg eller  

 offentligheden.
 § 4.  Udkast til bekendtgørelser m.v., der  

 gennemfører, supplere eller kundgør EF-retsakter, og som har økonomiske eller  

 administrative konsekvenser for staten, amtskommunerne eller kommunerne, skal  

 forelægges budgetdepartementet og administrationsdepartementet til udtalelse.  

 Dette gælder dog ikke bekendtgørelser m.v., der angår prisfastsættelser inden  

 for rammerne af EF's markedsordninger for landbrugsvarer, toldmæssige  

 præferenceordninger eller ændring af toldsatser.
 § 5.  Dette cirkulære træder i stedet for  

 statsministeriets cirkulæreskrivelse af 9. februar 1973 om oversendelse af  

 lovforslag til administrationsdepartementet og budgetdepartementet og  

 statsministeriets cirkulæreskrivelse af 20. februar 1975 om visse  

 bekendtgørelser, der gennemfører eller supplerer EF-retsakter og  

 statsministeriets cirkulæreskrivelse af 10. februar 1976 om finansielle  

 beregninger udarbejdet efter fremsættelsen af lovforslag.
