Bekendtgørelse om finansiering af Bygnings- og Boligregistret (BBR) og bemyndigelse til Kombit A/S I medfør af § 1, stk. 3, og § 1 a, stk. 1, 5 og 6, i lov om bygnings- og boligregistrering, jf. lovbekendtgørelse nr. 1080 af 5. september 2013, fastsættes:
Kapitel 1 Bemyndigelsens vilkår § 1. Kombit A/S bemyndiges til at varetage den løbende drift og udvikling af Bygnings- og Boligregistret (BBR).
 Stk. 2. De nærmere betingelser vedrørende Kombit A/S udførelse af den bemyndigede opgave reguleres ved kontrakt mellem Kombit A/S og SKAT.
 § 2. Bemyndigelsen udløber den 30. juni 2021.
 Stk. 2. SKAT er berettiget til at ophæve bemyndigelsen, hvis Kombit A/S ikke overholder bestemmelserne i denne bekendtgørelse, hvis Kombit A/S væsentligt misligholder kontrakten, jf. § 1, stk. 2, eller hvis Kombit A/S ophører med at være en selvstændig juridisk enhed, der ejes 100 pct. af KL.
Kapitel 2 Den bemyndigede opgave § 3. Kombit A/S varetager den løbende drift og udvikling af BBR, jf. § 1, stk. 1.
 Stk. 2. Kombit A/S er som ordregivende myndighed ansvarlig for, at Kombit A/S opgaver vedrørende BBR, der vil kunne udføres af eksterne leverandører, med jævne mellemrum sendes i udbud efter fællesskabsretlige regler for tildeling af offentlige kontrakter, der gælder for offentligretlige organer omfattet af udbudsloven.
 Stk. 3. Opgaver, der er fundet uegnede til udbud, kan udføres internt af Kombit A/S.
§ 4. SKAT anviser, hvilke drifts- og udviklingsopgaver, Kombit A/S skal udføre på BBR-området.
Beslutninger om anvisning af nye opgaver, herunder udvikling af it-systemet, træffes af SKAT.
 Stk. 2. Kombit A/S skal håndtere alle fejlmeddelelser til systemet.
 Stk. 3. Kombit A/S skal modtage, belyse og rangordne kommunale ændringsønsker til systemet, mens andre, herunder statslige, ændringsønsker modtages, belyses og rangordnes af SKAT.
Stk. 4. Alle ændringsønsker til systemet kravspecificeres af Kombit A/S og skal efterfølgende godkendes af SKAT.
Funktionelle krav samt den overordnede løsningsarkitektur for BBR udarbejdes dog i samarbejde med SKAT.
SKAT beslutter, om et ændringsønske skal efterkommes.
 Stk. 5. KL kan udpege en faglig følgegruppe, som bistår Kombit A/S med kravspecifikation af ændringsønsker til systemet.
 § 5. Kombit A/S skal sikre, at den enkelte kommune har fri og uhindret online adgang til at ajourføre BBR-data fra kommunens eget område og til at forespørge og udtrække data fra det landsdækkende BBR til brug for løsning af kommunens forvaltningsopgaver.
 Stk. 2. Kombit A/S skal sikre, at eksterne parter, der er berettiget hertil, vederlagsfrit kan indberette til BBR via de snitflader, som BBR stiller til rådighed.
 Stk. 3. Kombit A/S skal efter anmodning vederlagsfrit levere arkivversioner af BBR samt dokumentation til Rigsarkivet i henhold til arkivlovens til enhver tid gældende retningslinjer.
Stk. 4. Kombit A/S skal efter anmodning vederlagsfrit levere udtræk af BBR til Danmarks Statistik, SKAT og Transport-, Bygnings- og Boligministeriet.
Kombit A/S skal sikre, at udtrækkets form lever op til modtagernes krav.
 Stk. 5. Kombit A/S skal vederlagsfrit levere data til Den Offentlige InformationsServer (OIS), Datafordeleren, GeoDanmark og offentlige myndigheder m.v. efter regler fastsat af SKAT.
§ 6. Bemyndigelsen omfatter ikke dataansvar for BBR-oplysninger.
SKAT er dataansvarlig myndighed.
Kapitel 3 Finansiering af BBR § 7. Driften og udviklingen af BBR finansieres fuldt ud af årlige bidrag fra kommunerne, jf. dog stk. 4 og 5.
Stk. 2. Hver kommune indbetaler bidrag efter en fordelingsnøgle, hvor summen af antal bygninger over 10 m2 og antal boligenheder i den enkelte kommune ved kalenderårets begyndelse er den enkelte kommunes fordelingstal i forhold til landets øvrige kommuner.
Hvert år inden 1. juni skal Kombit A/S udarbejde og udmelde fordelingen af de enkelte kommuners bidrag for det følgende kalenderår.
Stk. 3. Al form for dataudveksling imellem kommunerne og BBR er inkluderet i kommunernes årlige bidrag.
Kommunerne betaler således ikke særskilt for indberetning, sagsbehandling, administration, datakontrol, udlevering af oplysninger m.v.
Kommunale ønsker til maskinelle ændringer af BBR-data fra kommunens eget område behandles efter § 4, stk. 3.
 Stk. 4. SKAT, eller andre efter SKATs godkendelse, kan uanset stk. 1 i særlige tilfælde vælge at bidrage til realisering af udvalgte udviklingsinitiativer.
 Stk. 5. Den udvikling, som gennemføres med udgangspunkt i Grunddataprogrammets delaftale 1 Effektiv ejendomsforvaltning og genbrug af ejendomsdata, finansieres uanset stk. 1 via den bevilling, som SKAT har fået stillet til rådighed via Grunddataprogrammet til BBR-opgaver, der løses af Kombit A/S inden for bemyndigelsen.
§ 8. Bidragene efter § 7, stk. 1 og 4, administreres af Kombit A/S efter nærmere anvisning fra SKAT.
Bidragene må ikke benyttes til andet end til drift, udvikling og vedligeholdelse af BBR.
 Stk. 2. Kombit A/S kan ikke skabe fortjeneste på opgaver omfattet af bemyndigelsen.
Stk. 3. De samlede kommunale bidrag til Kombit A/S må ikke overstige de nødvendige omkostninger, der er forbundet med driften og udviklingen af BBR.
Der må ikke anvendes mere end 5 mio. kr. årligt af de kommunale bidrag efter § 7, stk. 1, til løbende udvikling.
 Stk. 4. Et eventuelt driftsoverskud medfører, at de kommunale bidrag efter § 7, stk. 1, skal sænkes tilsvarende det efterfølgende kalenderår, jf. dog § 9. Et eventuelt driftsunderskud må Kombit A/S dække ved optagelse af lån frem til næste regnskabsår, hvor den kommunale finansiering opreguleres tilsvarende.
§ 9. Kombit A/S kan på vegne af kommunerne oparbejde en arbejdskapital til brug for løsningen af den bemyndigede opgave på op til 20 pct. af indeværende kalenderårs kommunale bidrag efter § 7, stk. 2. Overskrides det tilladte niveau, skal de kommunale bidrag sænkes tilsvarende det efterfølgende regnskabsår.
Arbejdskapitalen reserveres til realisering af kommunale BBR-ændringsønsker, dog således at SKAT bevarer anvisningsretten efter § 4, stk. 1.
Kapitel 4 Regnskab, revision og tilsyn § 10. Konkurrencefordele fra bemyndigelsen efter denne bekendtgørelse må ikke anvendes i forbindelse med øvrige konkurrenceudsatte aktiviteter.
Kombit A/S øvrige aktiviteter skal være klart adskilt såvel økonomisk som opgave- og driftsmæssigt fra administrationen af bidragene efter § 7, stk. 1 og 4. Kombit A/S eventuelle kommercielle ydelser må kun anvende data fra it-systemets alment tilgængelige grænseflade.
Kombit A/S opererer på dette område på samme markedsvilkår som andre it-virksomheder.
§ 11. Kombit A/S økonomi, drift og opgaveløsning i øvrigt er, for så vidt angår den bemyndigede opgave, underlagt tilsyn fra SKAT.
Tilsynet omfatter alle Kombit A/S aktiviteter, der vedrører BBR.
Stk. 2. Kombit A/S skal være opbygget på en sådan måde, at aktiviteterne vedrørende BBR er tydeligt adskilt fra den øvrige virksomhed.
Selskabets økonomi, opgaveløsning og grænsefladerne mellem de BBR-relaterede opgaver og selskabets øvrige aktiviteter skal være umiddelbart gennemsigtige for SKAT.
§ 12. Kombit A/S skal give SKAT uhindret adgang til alle oplysninger, data og dokumenter vedrørende BBR.
Dette gælder også oplysninger om Kombit A/S funktion, administration af udbud, kontraktstyring m.v.
Stk. 2. Kombit A/S skal aflægge et detaljeret og revideret årsregnskab for administrationen af bidragene efter § 7, stk.1 og 4, inden udgangen af det følgende års første kvartal.
Revisors forpligtelser fastlægges af SKAT i en revisionsinstruks.
Kapitel 5 Ikrafttrædelse m.v.
 § 13. Bekendtgørelsen træder i kraft den 1. juli 2017.
 Stk. 2. Samtidig ophæves bekendtgørelse nr. 522 af 27. maj 2013 om finansiering af bygnings- og boligregistret (BBR) og bemyndigelse til Kombit A/S.
