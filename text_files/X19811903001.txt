 Ministeriet for skatter og afgifter, departementet for told- og  

 forbrugsafgifter, har afgivet udtalelse til socialministeriet om  

 registreringsafgift, dels af servostyringsudstyr i invalidemotorkøretøjer,  

 dels af invalidemotorkøretøjsudstyr i almindelighed.
 MEDDELELSE OM AFGØRELSEN:
 En kommune havde forelagt spørgsmålet om registreringsafgift af  

 servostyringsudstyr for socialstyrelsen.
 Tolddepartementet har hertil meddelt, at et særskilt monteret  

 servostyringsudstyr, som et invalidemotorkøretøj forsynes med efter krav fra  

 politiet, og som skal afmonteres ved køretøjets videresalg, vil kunne holdes  

 uden for den afgiftspligtige værdi ved beregning af registreringsafgift.
 Fritaget for registreringsafgift er i øvrigt efter de gældende regler  

 udgifterne ved levering og montering af anden af politiet krævet særlig  

 indretning i invalidemotorkøretøjer, eksempelvis aggregater til overførsel af  

 speeder- og bremsefunktion fra fod- til håndbetjening, montering af  

 glideskinner, patientløfter m.v.
 Derimod fritages hverken almindelige former for automobiludstyr,  

 indretninger af motorkøretøjer eller udstyr, der er indbefattet i en anmeldt  

 standardpris.
Automatisk transmission er herefter ikke fritaget for registreringsafgift,  

 uanset indretningen foretages efter krav fra politiet.
I henhold til § 11,  

 stk. 2, i socialministeriets bekendtgørelse nr. 471 af 22. oktober 1980 om  

 støtte til erhvervelse af motorkøretøj efter bistandslovens § 58 udgør  

 tilskuddet til automatisk transmission for tiden kr. 9.000,-, således at  

 beløbet normalt vil dække levering, montering og registreringsafgift.
