Bekendtgørelse om kriterier m.v. for naturprojekter på kulstofrige lavbundsjorder I medfør af § 55, stk. 5 i lov om naturbeskyttelse, jf. lovbekendtgørelse nr. 951 af 3. juli 2013, fastsættes:
 § 1. Bekendtgørelsen fastsætter regler om behandlingen af ansøgninger om tilskud til naturprojekter på kulstofrige lavbundsjorder.
 Stk. 2. Formålet med naturprojekter på kulstofrige lavbundsjorder er at fremme naturens kvalitet, sammenhæng og robusthed og bidrage til at forbedre vandmiljøet ved ekstensivering af drift af landbrugsarealer på kulstofrige lavbundsjorder.
 § 2. Naturstyrelsens lokale naturforvaltningsenheder og kommunerne kan søge om tilskud til forundersøgelse og til etablering af naturprojekter på kulstofrige lavbundsarealer.
 Stk. 2. Naturstyrelsens centrale enhed i København indstiller og prioriterer ansøgninger om tilskud på grundlag af kriterierne, fastsat i denne bekendtgørelse.
 § 3. Naturstyrelsens lokale naturforvaltningsenheder og kommunerne kan kun søge om tilskud til forundersøgelse af naturprojekter på kulstofrige lavbundsarealer, når forundersøgelsen er tilrettelagt, således at den muliggør en vurdering af:
1) projektets opfyldelse af de i § 4 nævnte kriterier og forhold, og 2) projektets gennemførlighed, herunder lodsejertilslutning.
 § 4. Naturstyrelsens lokale naturforvaltningsenheder og kommunerne kan kun søge om tilskud til etablering af naturprojekter på kulstofrige lavbundsarealer, når følgende kriterier er opfyldt:
 1) Projektområdet er beliggende på organogene jorder med mindst 12 % organisk kulstof, dog må op til 25 % af projektområdet ligge uden for organogene jorder med mindst 12 % organisk kulstof.
 2) Projektet indebærer, at der sker en ekstensivering af landbrugsdriften.
 3) Projektet er omkostningseffektivt (kr. pr. ton CO2 ækvivalenter), jf. bilag 1.
 4) Projektet skal fremme en naturlig hydrologisk tilstand i projektområdet.
 5) Projektet må ikke føre til en forøget fosforudledning, der har negativ effekt.
 6) Projektet må ikke medføre en merudvaskning af okker.
 7) Projektets samlede effekt på det vilde plante- og dyreliv skal være positiv.
 8) Projektet må ikke medføre skade på Natura 2000-områder, beskadigelse eller ødelæggelse af yngle- og rasteområder for beskyttede arter, omfattet af lovens bilag 3, eller ødelæggelse af beskyttede plantearter, omfattet af lovens bilag 5.
 Stk. 2. Udover de i stk. 1 nævnte kriterier skal Naturstyrelsens lokale naturforvaltningsenheder og kommunerne ved udvælgelse af projekter, som der søges om tilskud til, tillige lægge vægt på følgende forhold:
 1) Natur-, miljø- og klimamål.
 2) Projektets bidrag til at fremme naturens kvalitet og til at skabe sammenhængende og robuste naturområder.
 3) Projektets bidrag til et renere vandmiljø.
 Stk. 3. Kriterierne i stk. 1, nr. 1 og nr. 4 kan fraviges i særlige tilfælde.
Stk. 4. De vejledende referenceværdier i bilag 1 anvendes som udgangspunkt for en vurdering af omkostningseffektiviteten, jf. stk. 1, nr. 3. Naturstyrelsen bemyndiges til at justere de vejledende referenceværdier på baggrund af nye erfaringstal.
Nye vejledende referenceværdier offentliggøres på www.vandprojekter.dk.
 § 5. Ansøgninger om tilskud til forundersøgelse af naturprojekter på kulstofrige lavbundsjorder, der opfylder kriterierne i § 3, prioriteres efter bedste omkostningseffektivitet.
 Stk. 2. Ansøgninger om tilskud til etablering af naturprojekter på kulstofrige lavbundsjorder, der opfylder kriterierne i § 4, prioriteres efter følgende prioriteringskriterier:
 1) Bedste omkostningseffektivitet.
 2) Største gennemsnitlige reducerede mængde CO2 ækvivalenter pr. hektar.
 3) Projektets bidrag til fremme af naturens kvalitet og til at skabe sammenhængende og robuste naturområder.
 4) Projektets bidrag til forbedring af vandmiljøet ved reduktion af kvælstoftilførslen.
 Stk. 3. Der gives point for hvert kriterie i stk. 2. Kriteriet i stk. 2, nr. 1, indgår i afvejningen med 35 %. Kriteriet i stk. 2, nr. 2, indgår i afvejningen med 15 %. Kriterierne i stk. 2, nr. 3 og nr. 4, indgår i afvejningen med hver 25 %.
 Stk. 4. Såfremt flere ansøgninger opnår samme antal point, prioriteres ansøgningerne efter omkostningseffektivitet.
 § 6. Ansøgning om tilskud til forundersøgelse af naturprojekter på kulstofrige lavbundsarealer, jf. § 3, og ansøgning om tilskud til etablering af naturprojekter på kulstofrige lavbundsarealer, jf. § 4, sendes til NaturErhvervstyrelsen inden for de af NaturErhvervstyrelsen fastsatte ansøgningsperioder.
 Stk. 2. Naturstyrelsens centrale enhed modtager ansøgninger om tilskud til forundersøgelser af naturprojekter på kulstofrige lavbundsarealer, jf. § 3, og ansøgninger om tilskud til etablering af naturprojekter på kulstofrige lavbundsarealer, jf. § 4, fra NaturErhvervstyrelsen.
 Stk. 3. Naturstyrelsens centrale enhed vurderer ansøgningerne i forhold til kriterierne i § 3 henholdsvis § 4, samt de vejledende referenceværdier i bilag 1. Ansøgninger, der opfylder kriterierne, indstilles til et tilsagn og prioriteres i henhold til § 5. Ansøgninger, der ikke opfylder kriterierne i § 3 henholdsvis § 4, indstilles til afslag.
 § 7. Bekendtgørelsen træder i kraft den 20. april 2015.
