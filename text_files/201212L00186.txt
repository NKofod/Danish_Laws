Fremsat den 13. marts 2013 af finansministeren (Bjarne Corydon) Forslag til Lov om ændring af lov om Statstidende (Bemyndigelse til at fastsætte regler om obligatorisk digital levering af meddelelser til optagelse i Statstidende) § 1 I lov nr. 419 af 31. maj 2000 om Statstidende foretages følgende ændringer:
 1. I § 3 indsættes som stk. 6:
»Stk. 6. Finansministeren kan fastsætte regler om, at levering af meddelelser til optagelse i Statstidende skal ske digitalt.« § 2 Loven træder i kraft den 1. juli 2013.
§ 3 Loven gælder ikke for Færøerne og Grønland, men kan ved kongelig anordning helt eller delvist sættes i kraft med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning Lovforslaget har til formål at gøre det muligt for finansministeren at fastsætte regler om obligatorisk digital levering af meddelelser til optagelse i Statstidende.
Det fremgår af regeringsgrundlaget Et Danmark, der står sammen (oktober 2011), at det er regeringens mål, at al kommunikation mellem borgere, virksomheder og det offentlige skal foregå digitalt inden udgangen af 2015. Det foreliggende lovforslag er et af elementerne i opnåelsen af dette mål.
Med digitaliseringsstrategien for 2011-2015, som er aftalt mellem regeringen, regionerne og kommunerne, er der skabt enighed om, at der for alvor skal sættes skub i at anvende digitalisering til at forny den offentlige sektor og gøre den mere effektiv.
 Det fremgår også af digitaliseringsstrategien, at et fortsat fokus på central koordinering skal sikre, at danskerne oplever, at alle offentlige myndigheder arbejder effektivt digitalt sammen  herunder bruger fælles løsninger, undgår dobbeltarbejde og genbruger de relevante data.
 Med vedtagelse af loven skabes der hjemmel til, at finansministeren efterfølgende kan udstede en bekendtgørelse, der gør det obligatorisk at levere meddelelser digitalt til Statstidende.
I forbindelse med forberedelse af lovforslaget, sendte Digitaliseringsstyrelsen et udkast til lovforslag i høring i februar 2012. De indkomne høringssvar var positive over for forslaget.
Dog foreslog Erhvervsstyrelsen, at der indføres en implementeringsperiode.
Dette ønske vil blive imødekommet i forbindelse med udarbejdelse af bekendtgørelsen, der efterfølgende skal fastsætte regler om obligatorisk digital indrykning i Statstidende.
 Digitaliseringsstyrelsen har i forbindelse med forberedelse af lovforslaget samarbejdet med Domstolsstyrelsen om en analyse af, hvorvidt retternes systemer kan indrettes således, at indrykning i Statstidende kan ske automatisk.
2. Lovforslagets hovedpunkter I Statstidende optages alle meddelelser, som i henhold til lovgivningen skal offentliggøres i Statstidende.
Ved en meddelelse forstås eksempelvis meddelelse om dekret i forbindelse med konkursboer og dødsboproklamaer.
Digital indrykning i Statstidende foregår via en hjemmeside på internettet, hvor Statstidende også offentliggøres.
Meddelelser kan indrykkes ved, at indrykkeren bliver oprettet som bruger.
På nuværende tidspunkt kan der foretages indrykninger i Statstidende på tre måder.
Indrykning kan foretages ved fremsendelse af manuskript til manuel indtastning, ved indsendelse af elektronisk manuskript fx via email og ved inddatering via internettet.
Ved anvendelse af en af de to førstnævnte metoder skal redaktionen hos Statstidende efterfølgende foretage en manuel indtastning af indrykningerne i systemet.
Såfremt der fremover kun kan indrykkes digitalt, undgår man den manuelle indtastning af meddelelserne, hvilket vil billiggøre driften af Statstidende.
Siden 2005 er Statstidende kun udkommet elektronisk, hvorfor en obligatorisk digital indrykning vil betyde, at Statstidende er fuldt digitaliseret.
På nuværende tidspunkt foretages ca. 32 pct. af alle indrykninger i Statstidende digitalt, mens 68 pct. kræver efterfølgende manuel indtastning hos Statstidendes redaktion.
Borgere står for en meget begrænset del af indrykningerne i Statstidende, men de borgere, der har brug for assistance til at anvende digitale løsninger, kan gratis få hjælp af Statstidendes brugerservice.
Statstidende.dk indeholder offentlige meddelelser med retsvirkning (juridiske konsekvenser) for borgere, virksomheder og myndigheder.
Det er fx dødsboproklamaer, konkurser, tvangsauktioner og gældssaneringer.
Informationsleverandørerne til Statstidende er i høj grad domstolene, advokater og offentlige institutioner.
Ved dødsboskiftesager er det dog arvingerne, der har ansvaret for at indrykke proklama.
Der indrykkes ca. 40.000 proklamaer om året.
Skifteretten har tilsynspligt med, at proklama er indrykket, og skal sikre sig dette.
I praksis indrykker mange retter for borgerne ved, at de sender en udfyldt formular pr. fax.
Der er ca. 15.000 indrykninger i forbindelse med insolvensskiftesager.
Retterne står for indrykningerne i disse sager.
Der er i alt ca. 74.000 indrykninger i Statstidende pr. år.
En analyse foretaget af Digitaliseringsstyrelsen og Domstolsstyrelsen har vist, at det vil være muligt at foretage en ændring i retternes system således, at data kan overføres til digital indrykning i Statstidende.
Denne ændring vil blive iværksat, hvis der er flertal for lovforslaget.
Lovforslaget lægger op til, at finansministeren kan udstede en bekendtgørelse, der gør det obligatorisk at indrykke digitalt i Statstidende.
Dette vil enten kunne ske via online indtastning eller via system-til-system løsninger fra fx retternes fagsystemer.
Dermed skabes der mulighed for at private firmaer, offentlige institutioner og borgere lettere kan indrykke meddelelser i Statstidende, samtidig med at kvaliteten af indholdet i Statstidende øges, fordi risikoen for fejl ved manuel indtastning fjernes.
Lovforslaget medfører ligeledes en effektivisering af sagsgangen for Statstidende redaktionen og dermed en billigere drift.
Det forventes, at bekendtgørelsen udstedes i slutningen af 2013, og at der vil være en implementeringsperiode, således at de virksomheder, der ikke indrykker digitalt i dag, har mulighed for administrativt at tilpasse sig de nye regler.
Det forventes, at ministeren med bekendtgørelsen overvejer muligheden for undtagelse fra kravet om digitale indrykninger i Statstidende.
3. Økonomiske og administrative konsekvenser for det offentlige Indførelse af obligatorisk digital indrykning i Statstidende vil betyde, at det manuelle arbejde udover korrekturlæsning i Statstidende redaktion forsvinder.
Statstidendes redaktion er udliciteret til et privat firma.
Det indgår i aftalen, at prisen for driften af Statstidende er afhængig af, om der skal foretages manuelle indtastninger af meddelelser, eller om indrykninger kun foregår digitalt.
Når alle indrykninger foregår digitalt, vil der derfor være en besparelse på driften, der vil betyde lavere priser for indrykninger i Statstidende, hvor en del af indrykningerne foretages af offentlige institutioner.
På den redaktionelle drift af Statstidende kan der årligt spares 600.000 kr. på grundudgiften.
Derudover kan spares 65 kr. pr. manuel indrykning, hvis der indføres udelukkende digital indrykning.
Der er i alt ca. 74.000 indrykninger i Statstidende pr. år.
På nuværende tidspunkt foretages ca. 32 pct. af alle indrykninger i Statstidende digitalt, mens 68 pct. kræver efterfølgende manuel indtastning hos Statstidendes redaktion.
Det fremgår af bemærkningerne til lov om Statstidende, at Statstidende økonomisk skal hvile i sig selv, og indtægterne fra Statstidende, der i høj grad stammer fra pligtmæssige meddelelser, hvilket vil sige meddelelser, som ifølge lovgivningen skal offentliggøres, ikke må anvendes til andre formål end drift og videreudvikling af det elektroniske Statstidende.
En besparelse opnået ved overgangen til digital indrykning vil således resultere i lavere priser for indrykninger.
 Ved digital indrykning i Statstidende bliver der mulighed for lettere og mere effektive arbejdsgange hos de private firmaer, offentlige institutioner og borgere, der indrykker meddelelser i Statstidende samtidig med, at kvaliteten af indholdet i Statstidende øges, fordi risikoen for fejl ved manuel indtastning fjernes.
Forslaget medfører en mindre systemtilpasning i retternes it-systemer, så indrykning i Statstidende fremover kan ske digitalt.
Omkostningerne hertil afholdes af Statstidende, mens udgifterne til driften afholdes af Domstolsstyrelsen.
For retterne, hvor mange foretager ikke-elektroniske indrykninger, skal indrykningspraksis ændres.
Digitaliseringsstyrelsen har i samarbejde med Domstolsstyrelsen analyseret området, og der arbejdes nu på en løsning, hvor data fra domstolenes it-systemer kan overføres direkte til Statstidende, så indrykninger fra retterne kan automatiseres.
4. Økonomiske og administrative konsekvenser for erhvervslivet Den estimerede besparelse på driften af Statstidende som følge af digitaliseringen er i størrelsesordenen 35 pct. og vil medføre tilsvarende lavere priser for indrykninger i Statstidende, hvilket også vil komme de dele af erhvervslivet, som foretager indrykninger i Statstidende, til gode.
De dele af erhvervslivet, som foretager ikke-digitale indrykninger i Statstidende, kan omlægge deres indrykningspraksis til digitale arbejdsgange.
Statstidendes brugerservice vil være behjælpelig overfor de virksomheder, som har brug for hjælp til at foretage digital indrykning, ligesom der vil blive sikret en implementeringsperiode, før digital indrykning bliver gjort obligatorisk.
 Ved digital indrykning i Statstidende bliver der mulighed for lettere og mere effektive arbejdsgange hos de private firmaer, der indrykker meddelelser i Statstidende, samtidig med at kvaliteten af indholdet i Statstidende øges, fordi risikoen for fejl ved manuel indtastning fjernes.
5. Administrative konsekvenser for borgerne I de tilfælde, hvor der efter et dødsfald og i forbindelse med skifteretten behandling af sagen, skal indrykkes dødsproklama i Statstidende, er det arvingerne, der har pligt til at indrykke meddelelsen i Statstidende.
I praksis er det ofte skifteretterne, der indrykker meddelelsen med efterladtes underskrift på indrykningen.
Retterne har tilsynspligt og skal sikre, at proklama bliver indrykket.
Digitaliseringsstyrelsen har i samarbejde med Domstolsstyrelsen analyseret området og arbejder på en løsning, hvor indrykningen sker direkte fra retternes fagsystemer.
I de få tilfælde, hvor borgerne selv skal indrykke, vil de skulle indrykke meddelelser til Statstidende digitalt.
Statstidendes brugerservice vil dog være behjælpelige over for borgere, der har behov for assistance til at foretage digitale indrykninger.
 Som det er gældende for virksomheder og offentlige myndigheder, der indrykker meddelelser i Statstidende, bliver det også lettere for borgerne at indrykke meddelelser.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Et udkast til lovforslag har været i høring hos:Advokatrådet, Advokatsamfundet, Ankestyrelsen, Arbejderbevægelsens Erhvervsråd, Dansk Blindesamfund, Dansk Byggeri, Dansk ejendomsmæglerforening, Dansk Industri, Danske Advokater, Danske Handicaporganisationer, Danske Pengeinstitutters Forening, Danske Regioner, Datatilsynet, Den Danske Dommerforening, Det centrale handicapråd, Det kongelige bibliotek, Dommerfuldmægtigforeningen, Domstolsstyrelsen, Erhvervsstyrelsen, Finansrådet  Danske Pengeinstitutters forening, Finanstilsynet, Forbrugerombudsmanden, Foreningen Danske Revisorer, Foreningen af Statsautoriserede revisorer, KL, Rigsrevisionen, Statens Arkiver.
Bemærkninger til lovforslagets enkelte bestemmelser Til § 1 Til nr. 1:
 Det foreslås, at finansministeren får hjemmel til at udstede en bekendtgørelse, der gør det obligatorisk at indrykke digitalt i Statstidende.
 Det er således hensigten, at en virksomhed, offentlig myndighed eller borger, der skal indrykke meddelelse i Statstidende, kun kan indrykke meddelelsen digitalt.
 Det foreslås, at ministeren kan fastsætte regler om, at digital indrykning skal ske ved at bruge de dertil indrettede systemer fx online indtastning eller system-til-system løsninger fra fx retternes fagsystemer.
 Det forventes, at ministeren med bekendtgørelsen overvejer muligheden for undtagelse fra kravet om brugen af de dertil indrettede systemer til digitale indrykninger i Statstidende.
 Der vil ligesom i dag være mulighed for at hente hjælp til indrykning hos Statstidendes borgerservice.
Til § 2 Loven foreslås at træde i kraft den 1. juli 2013.
Til § 3 Det foreslås, at loven ikke gælder for Færøerne og Grønland, men kan ved kongelig anordning helt eller delvist kan sættes i kraft med de ændringer, som de færøske og grønlandske forhold tilsiger.
Det skal dog bemærkes, at Færøerne og Grønland på nuværende tidspunkt ikke har et Statstidende, som loven kan gælde for.
