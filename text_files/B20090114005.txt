Bilag 1 Bilag 2 Bekendtgørelse om tilladelser til at anvende radiofrekvenser I medfør af §§ 19 og 20, § 21, stk. 3, § 31, § 54, stk. 2, og § 58, stk. 6, i lov nr. 475 af 12. juni 2009 om radiofrekvenser fastsættes:
Varighed af tilladelser § 1. En tilladelse udstedes med en varighed, der omfatter resten af det kalenderår, hvori tilladelsen udstedes, og de 15 derpå følgende kalenderår, medmindre der er ansøgt om en kortere varighed, jf. dog stk. 2-6.
 Stk. 2. En forsøgstilladelse, jf. lovens § 13, stk. 1, udstedes med en varighed på 1 år, medmindre der er ansøgt om en kortere varighed.
 Stk. 3. Uanset stk. 1 kan varigheden for en tilladelse udstedt efter auktion eller offentligt udbud fastsættes i medfør af auktionen eller det offentlige udbud, jf. lovens § 10, stk. 3, nr. 1, § 11, stk. 3, nr. 1 og § 12, stk. 3.
 Stk. 4. Uanset stk. 1 og 2 kan en tilladelse udstedes med kortere varighed, hvis det fremgår af frekvensplanen, jf. lovens § 4, at der skal ske anden anvendelse af de radiofrekvenser, tilladelsen vedrører.
 Stk. 5. Uanset stk. 1 og 2 kan en tilladelse udstedes med en anden varighed, hvis en sådan følger af det internationale frekvenssamarbejde eller samarbejdet i EU.
 Stk. 6. Fastsættelse af varigheden for tilladelser til at anvende radiofrekvenser i visse frekvensbånd fremgår af bilag 1 og 2.
 § 2. For tilladelser, som er udstedt før 1. oktober 1997, og som er udstedt uden varighed, fastsættes en varighed på 15 år fra den 1. januar 2010, medmindre andet er fastsat i bekendtgørelsens bilag 1.
 § 3. En tilladelse har gyldighed fra udstedelsesdagen, medmindre andet er fastsat i tilladelsen.
Fornyelse af tilladelser § 4. Gyldigheden af en tilladelse udstedt efter lovens § 7, stk. 1, eller § 12, stk. 4, ophører ved den førstkommende termin for betaling af frekvensafgiften efter udløbet af tilladelsens varighed.
En sådan tilladelse kan efter dens udløb fornys ved, at tilladelsesindehaveren rettidigt betaler IT- og Telestyrelsens opkrævning af frekvensafgift for tilladelsen.
Tilladelsen fornys med en varighed på 15 år, medmindre andet er fastsat i bekendtgørelsens bilag 1.
Stk. 2. Fornyelse efter stk. 1 kan ikke ske, hvis 1) IT- og Telestyrelsen inden udløbet af tilladelsens varighed har meddelt tilladelsesindehaveren, at tilladelsen ikke kan fornys, eller 2) det fremgår af frekvensplanen, jf. lovens § 4, at der skal ske anden anvendelse af de radiofrekvenser, tilladelsen vedrører.
Meddelelse af planer om overdragelse af tilladelser § 5. Tilladelsesindehavere, der er omfattet af lov om det centrale virksomhedsregister, skal meddele IT- og Telestyrelsen deres planer om at overdrage en tilladelse eller dele heraf, inden overdragelsen finder sted.
 Stk. 2. IT- og Telestyrelsen offentliggør oplysninger om tilladelsesindehaveres planer om overdragelse modtaget efter stk. 1.
Tavshedspligt for tilladelsesindehavere § 6. Indholdet og eksistensen af radiosignaler, som modtages af andre end den, for hvem de er bestemt, må ikke bruges, offentliggøres eller videregives til uvedkommende.
 Stk. 2. Tavshedspligten i stk. 1 gælder ikke radiokommunikation, der er beregnet til almindelig brug for offentligheden, f.eks. nødsignaler, navigationssignaler, amatørradio og radio- eller tv-programmer (broadcast).
Straffebestemmelser § 7. Med bøde straffes den, der overtræder § 5, stk. 1, eller § 6, stk. 1.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 Ikrafttræden m.v.
 § 8. Bekendtgørelsen træder i kraft den 1. januar 2010.
 Stk. 2. Bekendtgørelse nr. 1006 af 10. december 2002 om anvendelse af radiofrekvenser med tilladelse ophæves.
 Stk. 3. Bekendtgørelse nr. 1157 af 25. november 2004 om varigheden af frekvenstilladelser i radiofrekvensbåndet 410,0-430,0 MHz ophæves.
 Stk. 4. Bekendtgørelse nr. 738 af 26. juni 2008 om udstedelse af tidsbegrænsede tilladelser til de radiofrekvenser, der er omfattet af de to landsdækkende sendenet MUX 7 og 8 ophæves.
 Stk. 5. Bekendtgørelse nr. 883 af 26. august 2008 om udstedelse af tidsbegrænsede tilladelser i frekvensbåndene 2010-2020 MHz og 2500-2690 MHz ophæves.
 Stk. 6. Bekendtgørelse nr. 1125 af 25. november 2008 om varigheden af tilladelser til andre formål end broadcast formål i radiofrekvensbåndet 470-862 MHz ophæves.
IT- og Telestyrelsen, den 4. december 2009 Jørgen Abild Andersen / Søren Johansen Bilag 1 1) Tilladelser til at anvende radiofrekvenser i frekvensbåndene 2010-2020 MHz og 2500-2690 MHz udstedes med en begrænset varighed og bortfalder uden yderligere varsel på tidspunktet for ikrafttræden af nye tilladelser udstedt på baggrund af afholdelse af auktion vedrørende de nævnte radiofrekvenser, jf. lovens § 10, dog senest den 31. maj 2010.
 2) Tilladelser til at anvende radiofrekvenser omfattet af de to landsdækkende sendenet MUX 7 og 8, jf. bilag 2, udstedes med begrænset varighed og bortfalder uden yderligere varsel på det tidspunkt, som fastsættes i en politisk beslutning om den endelige anvendelse af frekvenserne, dog senest den 31. december 2010.
 3) Ved fornyelse af tilladelser til at anvende radiofrekvenser i frekvensbåndet 854-862 MHz til andre formål end broadcast formål, som er udstedt inden den 1. januar 2010, fastsættes en varighed til senest den 31. december 2012, hvorefter tilladelserne bortfalder.
 4) Tilladelser til at anvende radiofrekvenser i frekvensbåndet 470-790 MHz til andre formål end broadcast formål udstedes med en varighed på op til 1 år fra udstedelsesdatoen, dog senest til udløb den 3. april 2020, hvorefter tilladelserne bortfalder.
5) Tilladelser til at anvende radiofrekvenser i frekvensbåndet 790-862 MHz, der ikke er omfattet af MUX 7, jf. bilag 2, til andre formål end broadcast formål udstedes med en varighed på op til 1 år fra udstedelsesdatoen, dog senest til udløb den 31. december 2012, hvorefter tilladelserne bortfalder.
Herefter udstedes tilladelser i frekvensbåndet efter denne bekendtgørelses § 1, stk. 1-5.
 6) Tilladelser til at anvende radiofrekvenser i frekvensbåndene 410-430 MHz og 440-445 MHz, som ifølge tilladelsen har en varighed indtil den 31. december 2008, forlænges indtil den 31. december 2011.
 7) Tilladelser til at anvende radiofrekvenser i frekvensbåndene 1980-2010 MHz og 2170-2200 MHz, der udstedes i henhold til Kommissionens beslutning nr. 449/2009/EF af 13. maj 2009 om udvælgelse af operatører af fælleseuropæiske systemer, der leverer mobile satellittjenester, udstedes med en varighed på 18 år fra datoen for beslutningen og udløber den 12. maj 2027, hvorefter tilladelserne bortfalder.
 8) Ved fornyelse af tilladelser til at anvende radiofrekvenser i frekvensbåndene 882,0-882,4625 MHz og 927,0-927,4625 MHz kan varigheden maksimalt fastsættes til den 12. juni 2017.
Bilag 2 Radiofrekvenser til brug for de to landsdækkende sendenet MUX 7 og 8, jf. bilag 1:
