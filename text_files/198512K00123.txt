Nr LSF 123 Forslag til lov om høstpant Fremsat af landbrugsministeren den 22. januar 1986 § 1. Ejeren eller brugeren af en landbrugsejendom kan stifte pant i ejendommens afgrøder til sikkerhed for betalingen af gæld opstået i forbindelse med køb af de rå- og hjælpestoffer, der er nævnt i § 2.
Stk. 2. Har ejeren bortforpagtet eller udlejet en del af landbrugsejendommen, finder lovens regler tilsvarende anvendelse på den del af ejendommen, som ejeren driver.
Stk. 3. Loven finder endvidere tilsvarende anvendelse på den del af landbrugsejendommen, som brugeren driver.
Stk. 4. Ejeren eller brugeren af en landbrugsejendom kan ikke gyldigt fraskrive sig retten efter stk. 1.
 § 2. Pantsætning efter loven kan ske i forbindelse med indkøb af:
1) sædekorn, 2) læggekartofler, 3) stikløg, 4) markfrø og grønsagsfrø, 5) småplanter af etårige grønsager til plantning, 6) handelsgødning, 7) voksemedier, 8) bekæmpelsesmidler, hvis formål er beskyttelse eller fremme af høsten, 9) flydende og fast brændsel til opvarmning af væksthuse med etårige grønsager.
Stk. 2. I det beløb, der kan sikres ved pant efter § 1, kan ud over købesummen for rå- og hjælpestofferne indregnes alle afgifter samt sædvanlige leverings- og udbringningsomkostninger.
§ 3. Rå- og hjælpestoffer leveret efter denne lov må alene anvendes på den ejendom, hvis afgrøder er pantsat.
§ 4. Rå- og hjælpestoffer leveret efter denne lov kan ikke gøres til genstand for arrest, udlæg eller anden retsforfølgning på grundlag af andre tilgodehavender.
Stk. 2. Afgrøder omfattet af et høstpantebrev må ikke overdrages uden kreditors forudgående samtykke.
Såfremt afgrøderne overdrages til kreditor, eller kreditor betinger sit samtykke af en modydelse, skal afregningsbeløbet eller modydelsen afskrives på gælden ifølge høstpantebrevet.
Stk. 3. Uanset bestemmelsen i stk. 2, 1. pkt., kan sukkerroer, der dyrkes i henhold til en kontrakt med en sukkerfabrik, leveres til sukkerfabrikken.
Stk. 4. Afgrøder omfattet af et høstpantebrev må ikke uden kreditors forudgående samtykke anvendes til opfodring i større omfang, end at der er dækning for gælden ifølge høstpantebrevet.
§ 5. Panteretten stiftes ved oprettelse af et høstpantebrev på en pantebrevsformular godkendt hertil af justitsministeren.
Stk. 2. Pantebrevet skal angive, at det er udstedt efter denne lov, og skal indeholde en erklæring afgivet af udstederen om, at de indkøbte rå- og hjælpestoffer udelukkende vil blive anvendt på ejendommen.
 Stk. 3. Pantebrevet skal indeholde oplysning om:
1) ejendommens matr.nr., 2) leverandørens navn og adresse, 3) rå- og hjælpestoffernes art, mængde og pris, 4) den aftalte leveringsperiode, 5) den aftalte dato for første leverance.
§ 6. Høstpantebrevet skal anmeldes til tinglysning senest 2 uger efter den dato for første leverance, der er angivet i pantebrevet.
Såfremt pantebrevet ved anmeldelsen til tinglysning lider af en mangel, der medfører afvisning, skal det efter berigtigelse af mangelen på ny anmeldes til tinglysning senest 2 uger fra datoen for afgørelsens meddelelse til anmelderen.
Stk. 2. Et høstpantebrev tinglyses efter reglerne for tinglysning af underpant i løsøre.
Såfremt pantsætteren er ejer af ejendommen, skal der tillige foretages notering om pantebrevet på ejendommens blad i tingbogen.
§ 7. Leverancer af rå- og hjælpestoffer efter denne lov skal ske i tiden 1. august til 31. juli.
Stk. 2. Panteretten efter et høstpantebrev, der vedrører leverancer i tiden 1. januar til 31. juli, omfatter alle afgrøder, der høstes på ejendommen det pågældende år.
Panteretten efter et pantebrev, der vedrører leverancer i tiden 1. august til 31. december, omfatter alle afgrøder, der høstes det følgende år.
Stk. 3. Panteretten går forud for alle tidligere stiftede panterettigheder i den faste ejendom med tilbehør og for panterettigheder efter tinglysningslovens § 47 b, stk. 2.
Stk. 4. Såfremt de pantsatte afgrøder omfatter sukkerroer dyrket i henhold til en kontrakt med en sukkerfabrik, går sukkerfabrikkens kontraktmæssige krav på dækning af udgiften til frø, handelsgødning, bekæmpelsesmidler, de i § 2, stk. 2, nævnte afgifter og sædvanlige leverings- og udbringningsomkostninger samt forskud og fragt forud for kreditors krav på fyldestgørelse i sukkerroerne.
Stk. 5. Såfremt flere høstpantebreve tinglyses med pant i den samme ejendoms afgrøder, er pantebrevene ligestillede.
§ 8. Et høstpantebrev, der vedrører leverancer i tiden 1. januar til 31. juli, forfalder til indfrielse den herefter førstkommende 1.
oktober.
Et høstpantebrev, der vedrører leverancer i tiden 1.
august til 31. december, forfalder til indfrielse den 1. oktober det følgende år.
Stk. 2. Såfremt begæring om udlæg ikke er indgivet til fogden inden den førstkommende 1. januar efter forfaldsdagen, bortfalder fortrinsretten.
En måned efter fortrinsrettens bortfald sletter dommeren pantebrevet af personbogen samt noteringen i tingbogen foretaget i medfør af § 6, stk. 2, sidste pkt.
§ 9. Med bøde straffes den, som forsætligt overtræder bestemmelsen i § 3.
 § 10. Loven træder i kraft den 1. august 1986.
Stk. 2. Lov nr. 50 af 14. februar 1951 om fortrinsret i høsten ophæves.
Loven finder dog fortsat anvendelse på pantegæld stiftet senest 1. juni 1986.
Stk. 3. Lov nr. 242 af 8. juni 1966 om belåning af salgsafgrøder ophæves.
 § 11. Loven gælder ikke for Færøerne og Grønland.
Oprindeligt fremsat lovforslag Blad nr 401 § 1. Ejeren eller brugeren af en landbrugsejendom kan stifte pant i ejendommens afgrøder til sikkerhed for betalingen af gæld opstået i forbindelse med køb af de rå- og hjælpestoffer, der er nævnt i § 2.
Stk. 2. Har ejeren bortforpagtet eller udlejet en del af landbrugsejendommen, finder lovens regler tilsvarende anvendelse på den del af ejendommen, som ejeren driver.
Stk. 3. Loven finder endvidere tilsvarende anvendelse på den del af landbrugsejendommen, som brugeren driver.
Stk. 4. Ejeren eller brugeren af en landbrugsejendom kan ikke gyldigt fraskrive sig retten efter stk. 1.
 § 2. Pantsætning efter loven kan ske i forbindelse med indkøb af:
1) sædekorn, 2) læggekartofler, 3) stikløg, 4) markfrø og grønsagsfrø, 5) småplanter af et-årige grønsager til plantning, 6) handelsgødning, 7) voksemedier, 8) bekæmpelsesmidler, hvis formål er beskyttelse eller fremme af høsten, 9) flydende og fast brændsel til opvarmning af væksthuse med et-årige grønsager.
Stk. 2. I det beløb, der kan sikres ved pant efter § 1, kan ud over købesummen for rå- og hjælpestofferne indregnes alle afgifter samt sædvanlige leverings- og udbringningsomkostninger.
§ 3. Rå- og hjælpestoffer leveret efter denne lov må alene anvendes på den ejendom, hvis afgrøder er pantsat.
§ 4. Rå- og hjælpestoffer leveret efter denne lov kan ikke gøres til genstand for arrest, udlæg eller anden retsforfølgning på grundlag af andre tilgodehavender.
Stk. 2. Afgrøder omfattet af et høstpantebrev må ikke overdrages uden kreditors forudgående samtykke.
Såfremt afgrøderne overdrages til kreditor, eller kreditor betinger sit samtykke af en modydelse, skal afregningsbeløbet eller modydelsen afskrives på gælden ifølge høstpantebrevet.
Stk. 3. Uanset bestemmelsen i stk. 2, 1. pkt., kan sukkerroer, der dyrkes i henhold til en kontrakt med en sukkerfabrik, leveres til sukkerfabrikken.
Stk. 4. Afgrøder omfattet af et høstpantebrev må ikke uden kreditors forudgående samtykke anvendes til opfodring i større omfang, end at der er dækning for gælden ifølge høstpantebrevet.
§ 5. Panteretten stiftes ved oprettelse af et høstpantebrev på en pantebrevsformular godkendt hertil af justitsministeren.
Stk. 2. Pantebrevet skal angive, at det er udstedt efter denne lov, og skal indeholde en erklæring afgivet af udstederen om, at de indkøbte rå- og hjælpestoffer udelukkende vil blive anvendt på ejendommen.
 Stk. 3. Pantebrevet skal indeholde oplysning om:
1) ejendommens matr.nr., 2) leverandørens navn og adresse, 3) rå- og hjælpestoffernes art, mængde og pris, 4) den aftalte leveringsperiode, 5) den aftalte dato for første leverance.
§ 6. Høstpantebrevet skal anmeldes til tinglysning senest 2 uger efter den dato for første leverance, der er angivet i pantebrevet.
Såfremt pantebrevet ved anmeldelsen til tinglysning lider af en mangel, der medfører afvisning, skal det efter berigtigelse af manglen på ny anmeldes til tinglysning senest 2 uger fra datoen for afgørelsens meddelelse til anmelderen.
Stk. 2. Et høstpantebrev tinglyses efter reglerne for tinglysning af underpant i løsøre.
Såfremt pantsætteren er ejer af ejendommen, skal der tillige foretages notering om pantebrevet på ejendommens blad i tingbogen.
§ 7. Leverancer af rå- og hjælpestoffer efter denne lov skal ske i tiden 1. august til 31. juli.
Stk. 2. Panteretten efter et høstpantebrev, der vedrører leverancer i tiden 1. januar til 31. juli, omfatter alle afgrøder, der høstes på ejendommen det pågældende år.
Panteretten efter et pantebrev, der vedrører leverancer i tiden 1. august til 31. december, omfatter alle afgrøder, der høstes det følgende år.
Stk. 3. Panteretten går forud for alle tidligere stiftede panterettigheder i den faste ejendom med tilbehør og for panterettigheder efter tinglysningslovens § 47 b, stk. 2.
Stk. 4. Såfremt de pantsatte afgrøder omfatter sukkerroer dyrket i henhold til en kontrakt med en sukkerfabrik, går sukkerfabrikkens kontraktmæssige krav på dækning af udgiften til frø, handelsgødning, bekæmpelsesmidler, de i § 2, stk. 2, nævnte afgifter og sædvanlige leverings- og udbringningsomkostninger samt forskud og fragt forud for kreditors krav på fyldestgørelse i sukkerroerne.
Stk. 5. Såfremt flere høstpantebreve tinglyses med pant i den samme ejendoms afgrøder, er pantebrevene ligestillede.
§ 8. Et høstpantebrev, der vedrører leverancer i tiden 1. januar til 31. juli, forfalder til indfrielse den herefter førstkommende 1.
oktober.
Et høstpantebrev, der vedrører leverancer i tiden 1.
august til 31. december, forfalder til indfrielse den 1. oktober det følgende år.
Stk. 2. Såfremt begæring om udlæg ikke er indgivet til fogeden inden den førstkommende 1. januar efter forfaldsdagen, bortfalder fortrinsretten.
En måned efter fortrinsrettens bortfald sletter dommeren pantebrevet af personbogen samt noteringen i tingbogen foretaget i medfør af § 6, stk. 2, sidste pkt.
§ 9. Med bøde straffes den, som forsætligt overtræder bestemmelsen i § 3.
 § 10. Loven træder i kraft den 1. august 1986.
Stk. 2. Lov nr. 50 af 14. februar 1951 om fortrinsret i høsten ophæves.
Loven finder dog fortsat anvendelse på pantegæld stiftet senest 1. juni 1986.
Stk. 3. Lov nr. 242 af 8. juni 1966 om belåning af salgsafgrøder ophæves.
 § 11. Loven gælder ikke for Færøerne og Grønland.
BEMÆRKNINGER TIL LOVFORSLAGET Almindelige bemærkninger 1. Ved lov nr. 25 af 16. februar 1932 om fortrinsret i høsten for året 1932 for gæld, der stiftes af ejere og brugere af landbrugsejendomme til anskaffelse af såsæd, frø og kunstgødning etableredes første gang en ordning, hvorefter ejere og brugere af landbrugsejendomme til sikkerhed for betalingen af visse rå- og hjælpestoffer indkøbt til ejendommens drift kunne stifte pant med fortrinsret i ejendommens høst.
Den for 1932 indførte ordning fornyedes med visse mindre ændringer gennem en længere årrække ved årlige love, bortset fra årene 1945-46 og 1946-47. I rigsdagssamlingen 1949-50 fremsatte landbrugsministeren et forslag til lov om fortrinsret i høsten for året 1950, og under Rigsdagens behandling af lovforslaget rejstes spørgsmål om ønskeligheden af at gøre ordningen permanent.
Landbrugsministeriet modtog i den følgende tid flere henvendelser til støtte herfor og iværksatte en undersøgelse af antallet af høstpantebreve.
Under Rigsdagens behandling af et forslag til lov om fortrinsret i høsten for året 1951 fremsatte landbrugsministeren ændringsforslag, således at ordningen blev gjort permanent, og lovforslaget gennemførtes som lov nr. 50 af 14. februar 1951 om fortrinsret i høsten.
Forslagets behandling findes i Rigsdagstidende 1950-51: Landstingstidende sp.
302, 385, 390, 394, 457; Folketingstidende sp. 1816, 2010, 2019; tillæg A, sp. 3655; tillæg C, sp. 297, 311 og 325. I 1954 og 1957 gennemførtes midlertidige ændringer af loven, hvorved fristen for fortrinsrettens bortfald forlængedes med 2 måneder.
 Lovens tekst med senere ændringer er optaget som bilag 1.
I forbindelse med bestræbelserne på bekæmpelse af såkaldt dobbeltadministration, jfr. også lov nr. 311 af 19. juni 1974 om ændringer af forskellige lovbestemmelser om kommunal og amtskommunal administration m.v., fremkom der ønske om ændringer i høstpantebrevsordningen således, at den i lovens § 2 indeholdte ordning, hvorefter kommunalrådene skulle afgive erklæring i forbindelse med udstedelse af høstpantebreve, ophævedes.
Denne ændring blev gennemført ved lov nr. 537 af 17. november 1976 om ændringer af lov om fortrinsret i høsten.
Desuden ophævedes efter henstilling fra justitsministeriet lovens § 7, stk. 2, om fritagelse for tinglysningsafgift, idet det omhandlede gebyr var afskaffet.
Lovens § 7, stk. 1, om fritagelse for stempelafgift, ophævedes derimod ikke, uanset at denne afgiftsfritagelse måtte anses for bortfaldet ved § 90, stk. 3, i lov nr. 174 af 30. april 1969 om stempelafgift.
Forslagets behandling findes i Folketingstidende 1976/77: Folketingets forhandlinger sp. 399, 962, 1077, 1321; tillæg A sp. 749; tillæg C sp. 17.
I 1981 fremsatte medlemmer af Venstre og Det konservative Folkeparti forslag til lov om ændringer i lov om fortrinsret i høsten (L 176), hvorefter »sprøjtemidler« skulle omfattes af loven, og  

 hvor tillige foresloges en udskydelse af forfaldstiden og fristen for indgivelse af begæring om udpantning til fogeden.
Forslaget blev ikke gennemført.
Der henvises til Folketingstidende 1980/81:
 Folketingets forhandlinger sp. 6737, 8630; tillæg A sp. 4049.
I 1980-81 fremførtes fra forskellige sider ønsker om at afskaffe stempelafgiften for høstpantebreve.
Stempelafgiften udgjorde på dette tidspunkt 15 promille af den pålydende værdi.
I begyndelsen af 1981 fremsatte medlemmer af Venstre og Det konservative Folkeparti forslag til lov om ændring af lov om stempelafgift (L 177), hvorefter dokumenter oprettet i medfør af lov om fortrinsret i høsten påny skulle være stempelfri.
Dette forslag kom til behandling i folketinget sammen med et af regeringen fremsat lovforslag ( L 189) om nedsættelse af stempelafgiften på høstpantebreve til 3 promille.
Regeringens forslag gennemførtes som lov nr. 158 af 10. april 1981 om ændring af lov om stempelafgift.
Der henvises til Folketingstidende 1980/81:
Folketingets forhandlinger sp. 8026, 8621, 9405, 9812; tillæg A sp. 4513; tillæg B sp. 551, 593; tillæg C sp. 471. Nedsættelsen af stempelafgiften blev imidlertid, jfr. også bemærkningerne til lovforslaget, begrænset til de hidtidige områder for lov om fortrinsret i høsten, det vil sige såsæd, frø, kunstgødning og læggekartofler og omfatter således ikke bekæmpelsesmidler bestemt til beskyttelse af høsten, der indføjedes i høstpantebrevsloven ved den nedenfor nævnte ændring af denne i 1984.
Ved lov nr. 563 af 7. december 1983 om ændring af lov om retsafgifter indførtes en tinglysningsafgift på 400 kr., der også omfatter høstpantebreve, der anmeldes til tinglysning.
I foråret 1984 fremsatte regeringen forslag til ændring af høstpantebrevsloven (L 135), hvorefter stiftelsesperioden for høstpantebreve ændredes fra perioden 1. december til 1. juni til perioden 1. august til 1. juni.
Forslaget, der under folketingets behandling suppleredes med en udvidelse af loven til også at omfatte »bekæmpelsesmidler bestemt til beskyttelse af høsten« og en regel om leverandørers regnskabsføring, gennemførtes som lov nr. 225 af 16. maj 1984 om ændring af lov om fortrinsret i høsten og lov om belåning af salgsafgrøder.
Der henvises herom til Folketingstidende 1983/84 (2. samling) Folketingets forhandlinger sp. 2103, 3168, 5512, 6083; tillæg A sp. 3147; tillæg B sp. 353, 563; tillæg C sp. 283.
2. Med baggrund i, at høstpantebrevsordningen i sin tid blev indført som en hjælpeforanstaltning over for landbruget i en helt speciel nødsituation, og ordningen på en række punkter griber ind i etablerede retsforhold, har det ved flere lejligheder gennem årene været overvejet, om landbrugets økonomiske situation og landmændenes faktiske udnyttelse af ordningen fortsat kunne begrunde en opretholdelse af denne.
Dette var således tilfældet omkring 1950, inden høstpantebrevsordningen blev gjort permanent, og kommissionen vedrørende landbrugets kreditforhold foreslog i 1956 en afvikling af ordningen over en 5-årig periode.
Også i forbindelse med lovens revision i 1976 var spørgsmålet om ordningens fortsatte berettigelse fremme.
Efter at høstpantebrevsordningen i en årrække kun havde været lidet udnyttet, har den imidlertid i 1980'erne fået fornyet betydning.
Ifølge Danmarks Statistik anmeldtes således til tinglysning i 1983 ialt 3.503 høstpantebreve til et samlet beløb af 193.859.000 kr.
 og i 1984 4.132 pantebreve til et samlet beløb på 260.717.000 kr.
For perioden januar til september 1985 inclusive udgjorde tallene 3.064 og 240.200.000 kr.
Udnyttelsen af høstpantebrevsordningen er meget forskellig fra landsdel til landsdel, og høstpantebreve er mest udbredt i Nord-, Vest- og Sønderjylland.
3. Som nævnt i bemærkningerne til lov nr. 225/1984 havde der fra erhvervslivets side været fremsat en række ønsker og forslag om ændringer i høstpantebrevsordningen, og loven var iøvrigt på en række punkter forældet, hvorfor landbrugsministeriet havde indledt et revisionsarbejde med henblik på udarbejdelse af forslag til en helt ny lov.
Ved det foreliggende lovforslag tilsigtes en ajourføring, tydeliggørelse og bedre systematisering af lovens bestemmelser.
Lovforslaget indeholder derudover en række reelle ændringer i forhold til den hidtidige lovgivning, hvoraf følgende mere væsentlige punkter skal nævnes:
a.
Ved lov nr. 225/1984 ændredes stiftelsesperioden for høstpantebreve til tiden mellem 1. august og 1. juni.
Det foreslås nu, at høstpantebreve kan oprettes hele året.
b.
Efter den hidtidige ordning er det alene høsten på den enkelte landbrugsejendom, der kan panstsættes ved et høstpantebrev.
Under hensyn til nutidens betydelige udbredelse af samdriftsforhold er det fundet rimeligt at ændre lovens affattelse, således at den ikke er til hinder for, at høstpantebrevet omfatter f.eks. et tilforpagtet areal, til hvilket der leveres rå- og hjælpestoffer.
c.
Der foreslås under ordningen medtaget yderligere en række rå- og hjælpestoffer, hvorved der skabes reelle muligheder for, at også gartnerierhvervet kan udnytte høstpantebrevsordningen.
Landbrugsministeriet har derimod ikke fundet det muligt at imødekomme de fra forskellige sider fremsatte ønsker om, at også drivmidler og maskinstationsarbejde skulle kunne medtages under høstpantebrevsordningen.
d.
Der har hidtil ikke været nogen egentlig pligt til at anmelde et høstpantebrev til tinglysning, og bl.a. på baggrund af foreliggende statistisk materiale må det antages, at der ofte er gået meget lang tid fra gældsforholdets stiftelse til pantebrevets anmeldelse til tinglysning, eventuelt således, at kreditor har ventet med tinglysningen, indtil det kunne blive aktuelt at gøre panteretten gældende.
Under hensyn til, at der er tale om pant med fortrinsret, må det anses for yderst uheldigt, at der ikke gennem tinglysning sker underretning af de øvrige kreditorer om, at deres debitor har pantsat høsten, og der foreslås derfor fastsat en frist for høstpantebrevets anmeldelse til tinglysning.
e.
Efter den hidtidige ordning har brugere (forpagtere m.fl.) af landbrugsejendomme skullet indhente ejendommens ejers samtykke til tinglysning af et høstpantebrev.
Det har fra landbrugets side været gjort gældende, at det i en række tilfælde skulle være forekommet, at ejendommens ejer over for forpagteren har nægtet at give et sådant samtykke, og man har derfor ønsket en ligestilling af ejere og brugere.
Dette ønske er nu imødekommet, ved at der ikke længere skal samtykke fra ejendommens ejer ved tinglysning af et pantebrev udstedt af en bruger.
f.
Lov nr. 242 af 8. juni 1966 om belåning af salgsafgrøder gennemførtes i forbindelse med bortfaldet af den siden 1958 gældende brødkornsordning, der gav en landmand ret til at aflevere sit brødkorn til en i loven garanteret pris.
Loven foreslås nu ophævet som led i regeringens regelsaneringsprogram og på baggrund af, at ordningen kun har været udnyttet i yderst begrænset omfang efter Danmarks indtræden i De europæiske Fællesskaber.
Statistisk materiale til belysning heraf forefindes ikke, idet høstpantebreve og pantebreve udstedt i henhold til lov om belåning af salgsafgrøder registreres under et.
Ved en af landbrugsministeriet foretagen høring af landets tinglysningsdommere i sommeren 1984 blev det imidlertid oplyst, at man på de fleste tinglysningskontorer ikke mindedes at have set sådanne pantebreve, og de steder, hvor sådanne havde været ekspederet, havde der kun været tale om nogle enkelte.
 Lovens tekst er optaget som bilag 2.
4. Lovforslaget har været forelagt for De danske Landboforeninger, Danske Husmandsforeninger, Tolvmandsforeningerne, Dansk Erhvervsgartnerforening, De samvirkende danske Frøavlerforeninger, De samvirkende danske Sukkerroedyrkerforeninger, Nykøbing Kontraktavlerforening, De danske Sukkerfabrikker, Sukkerfabrikken Nykøbing, Dansk Landbrugs Grovvareselskab, Landsforeningen af Andels-Grovvareforeninger, Landsforeningen af Grovvarehandlende - den frie grovvarehandel, Danske Korn- og Foderstof-Im- og Eksportørers Fællesorganisation (DAKOFO), Dansk Frøhandlerforening, Provinshandelskammeret, De samvirkende Købmandsforeninger i Danmark, Den danske Bankforening, Danmarks Sparekasseforening og Realkreditrådet.
5. Lovforslagets gennemførelse vil ikke have udgifts- eller personalemæssige konsekvenser for staten eller kommunerne.
Bemærkninger til lovforslagets enkelte bestemmelser Til § 1 Efter at der i § 7, stk. 2, er taget stilling til, hvilken høst et pantebrev vedrørende leverancer inden for en bestemt periode har fortrinsret i, synes der ikke længere begrundelse for at opretholde den nuværende lovs bestemmelse, om at høstpantebreve ikke kan oprettes for gæld stiftet i juni og juli måneder.
Det foreslås derfor nu ved den ændrede affattelse af § 1, stk. 1, at høstpantebreve kan oprettes hele året.
Bestemmelsen i stk. 1, om, at kun ejere og brugere af landbrugsejendomme kan udstede høstpantebreve, svarer til den gældende lov.
Det anses nødvendigt at opretholde denne bestemmelse, da det ellers ikke er muligt at afgrænse de jordarealer, på hvilke afgrøderne kan pantsættes ved et høstpantebrev.
Begrebet »landbrugsejendom« er fastlagt ved § 2, stk. 2, i lov om landbrugsejendomme.
 Reglen i stk. 2 har ikke tidligere fundet udtryk i loven.
Bestemmelsen supplerer stk. 1 og fastslår, at ejeren af en landbrugsejendom, der på grund af et brugsforhold ikke driver hele ejendommen, kun er berettiget til at udstede et høstpantebrev med pant i høsten på den del af ejendommen, som han driver.
Bestemmelsen i stk. 3 er ny.
Gennem en årrække har samdriftsforhold fundet meget stor udbredelse i dansk landbrug, ikke mindst i form af delforpagtninger, hvor landmanden ejer en eller flere af de ejendomme, der indgår i bedriften, medens resten af bedriftens jordtilliggende udgøres af tilforpagtede arealer.
Statens jordbrugsøkonomiske Institut har således i Rapport nr. 17:
Delforpagtning i landbruget (1984) anslået antallet af delforpagtninger i 1982 til ca. 29.000 omfattende over 40.000 forpagtningsforhold.
Det har derfor været overvejet at udvide pantsætningsretten til også at omfatte de med en landbrugsejendom samdrevne ejendomme og arealer (bedriften), men efter drøftelser med Realkreditrådet og justitsministeriet har landbrugsministeriet ikke fundet det hensigtsmæssigt at foreslå en så vidtgående løsning.
Der foreslås derfor ved stk. 3 åbnet mulighed for, at panteretten kan omfatte et tilforpagtet areal, hvortil der i henhold til loven leveres rå- og hjælpestoffer.
Panteretten ifølge et høstpantebrev vil således ikke automatisk omfatte tilforpagtede arealer.
 Bestemmelsen i stk. 4 svarer til gældende lov.
Til § 2 I § 2, stk. 1, svarer nr. 1), 2), 4), 6) og 8) i princippet til den nuværende lov, men »frø« i nr. 4) er præciseret som markfrø og grønsagsfrø. Havefrø (dvs. frø af prydplanter) er således ikke omfattet af loven.
De i nr. 3), 5), 7) og 9) nævnte rå- og hjælpestoffer har ikke tidligere været omfattet af høstpantebrevsordningen, men foreslås nu medtaget for at også gartnerierhvervet kan udnytte høstpantebrevsordningen.
De i nr. 7) nævnte »voksemedier« er i § 1, nr. 4), i lov nr. 41 af 26. januar 1977 om handel med gødning og grundforbedringsmidler m.m. defineret som: teknisk behandlede faste stoffer, som med eller uden tilsætning af plantenæringsstoffer er bestemt til anvendelse som voksebund for planter.
Bestemmelsen i stk. 2 er ny.
Der har i praksis bl.a. været tvivl om, hvorvidt merværdiafgiften har kunnet indregnes i gælden ifølge et høstpantebrev, ligesom der har foreligget spørgsmål om, hvorvidt udgifterne ved nedfældning af flydende ammoniak i marken eller ved udspredning af faste gødningsstoffer kunne anses omfattet af et høstpantebrev.
For ikke at låse udviklingen fast og for at skabe ensartede retningslinier foreslås der i forbindelse med udvidelsen af de grupper af rå- og hjælpestoffer, som omfattes af loven, en generel regel, hvorefter alle afgifter samt sædvanlige leverings- og udbringningsomkostninger kan indregnes i det pantsikrede beløb.
Til § 3 § 3 og § 4 tilsigter at samle en række bestemmelser om dispositioner over henholdsvis rå- og hjælpestofferne og de pantsatte afgrøder under gældsforholdets løbetid.
Reglen i § 3 fremgår af den nuværende lovs § 3, stk. 1, 1. pkt.
Til § 4 § 4, stk. 1, svarer til den nuværende lovs § 5.
Stk. 2, 1. pkt., og stk. 4 svarer i princippet til den nuværende lovs § 3, stk. 2, sidste pkt.
I forslagets stk. 2, 2. pkt., er der optaget en ny regel, hvorefter en kreditor, såfremt debitor leverer afgrøderne til ham, eller kreditor betinger sit samtykke af en modydelse, skal afskrive afregningsbeløbet eller værdien af modydelsen på gælden ifølge høstpantebrevet.
Efter dansk rets almindelige regler er dette i øjeblikket kun tilfældet, når debitor over for kreditor udtrykkeligt har angivet dette, og kreditor har således i almindelighed fri adgang til at afskrive på ældre fordringer, som han måtte have på debitor.
Bestemmelsens formulering tilsigter at tydeliggøre, at også andre end leverandører af rå- og hjælpestoffer kan være kreditor ifølge et høstpantebrev, hvilket er i overensstemmelse med nyere retspraksis.
Bestemmelsen i stk. 3 svarer til den nugældende lovs § 3, stk. 4, dog er »skal« ændret til »kan«.
Det har herved fundet  

 udtryk, at reglen alene er en modifikation til stk. 2, 1. pkt., medens loven ikke tager stilling til, om der er pligt til at levere til sukkerfabrikken, idet dette er et kontraktmæssigt spørgsmål.
Det har i forbindelse med bestemmelsen i stk. 3 og de foreslåede bestemmelser i § 7, stk. 4, været overvejet, om der fortsat var tilstrækkelig begrundelse for at opretholde disse særbestemmelser for sukkerroedyrkningen, eller om reglerne eventuelt burde udvides til at omfatte andre former for kontraktavl.
Under Rigsdagens behandling af forslag til lov om fortrinsret i høsten for året 1933 stilledes af landstingsudvalget ændringsforslag, tiltrådt af landbrugsministeren, hvorefter sukkeroer, hvorom der er kontraheret med en sukkerfabrik, uanset fortrinsretten skal leveres til fabrikken, og fordringshaveren ifølge høstpantebrevet først kan gøre sin fortrinsret gældende, når sukkerfabrikken er dækket for sine udlæg.
Det har ikke været muligt at opklare den reelle begrundelse for dette forslag, idet det alene er ledsaget af en bemærkning om, at man tilsigtede at tydeliggøre forholdet, hvor pantsætter har kontrakt med en sukkerfabrik.
Denne regel har siden været gældende uændret.
Allerede i 1955 fremførtes der fra frøhandlerside ønske om en ligestilling med sukkerfabrikkerne for så vidt angik kontraktavl af frø, og også i forbindelse med de senere års overvejelser om revision af høstpantebrevsordningen har landbrugsministeriet modtaget flere henvendelser med ønske om ligestilling med sukkerfabrikkerne med hensyn til kontraktavl af mark- og havefrø samt raps.
Kontraktavl har i dag meget stor udbredelse inden for dansk landbrug og omfatter ud over den egentlige frøavl f.eks. også i et vist omfang dyrkning af kartofler og ærter, og det vil næppe være muligt i lovteksten at afgrænse de former for kontraktavl, hvor der skulle gælde en særregel.
Hertil kommer, at der ville være tale om et yderligere brud på lovens princip om, at høstpanteretten går forud for alle tidligere stiftede rettigheder.
Når særordningen for sukkerfabrikkerne foreslås opretholdt, er det begrundet i, at det i mere end 50 år har været praksis, at sukkerfabrikkerne leverer sukkerroefrø, handelsgødning m.m. på kredit til deres kontraktavlere, samt at der i juni måned udbetales forskud til avlerne på i alt 155-165 mill. kr.
På grundlag af den lovfæstede sikkerhed for disse krav har sukkerfabrikkerne ikke følt behov for at kræve anden sikkerhed.
Sukkerfabrikkerne har anført, at det næppe vil være muligt at opretholde denne praksis, hvis den hidtidige særordning for kontraktavl af sukkerroer bortfalder.
Til § 5 Bestemmelsen i § 5, stk. 1, er i overensstemmelse med tinglysningsbekendtgørelsens § 6, hvorefter pantebreve, der anmeldes til tinglysning, skal være oprettet på blanketter, der er godkendt af justitsministeren.
 Bestemmelserne i stk. 2 svarer til den nuværende ordning.
Stk. 3, nr. 1) til nr. 3) er en præcisering af den hidtil gældende ordning.
Nr. 4) skal ses i sammenhæng med de foreslåede bestemmelser i § 7, stk. 1 og stk. 2, samt § 8. Nr. 5) er en forudsætning for beregningen af tinglysningsfristen i § 6, stk. 1, 1. pkt.
Til § 6 Ved § 6, stk. 1, foreslås fastsat en frist for pantebrevets anmeldelse til tinglysning.
Som redegjort for under Almindelige bemærkninger, d, må det anses for nødvendigt, at der under hensyn til den fortrinsret, der er tillagt pantebrevet, fastsættes en frist for tinglysning af dette.
Ifølge tinglysningsloven medfører en række nærmere angivne mangler ved et dokument, der anmeldes til tinglysning, at dette skal afvises fra dagbogen, f.eks. hvis et pantebrev mangler underskrift af vitterlighedsvidner, eller der mangler genpart af pantebrevet.
Medens en sådan afvisning i almindelighed ikke vil have alvorligere konsekvenser, ville en afvisning af et høstpantebrev medføre rettighedstab, idet anmelderen på grund af den fastsatte frist for anmeldelse til tinglysning typisk ville være afskåret fra påny at anmelde høstpantebrevet til lysning efter afhjælpning af manglen.
Der foreslås derfor i stedet fastsat en 2-ugers frist til afhjælpning af mangler.
Ved stk. 2 fastsættes en ændret tinglysningsmåde således, at alle høstpantebreve skal tinglyses efter reglerne for tinglysning af underpant i løsøre. Ændringen er en konsekvens af den foran under bemærkningerne til § 1 omtalte udvidelse af pantsætningsretten, således at høstpantebreve for fremtiden i et vist omfang vil kunne omfatte høsten på arealer, som pantsætter ikke har ejendomsret til.
Samtidig indskrænkes kravet om notering på ejendommens blad i tingbogen til de tilfælde, hvor pantsætter er ejer af ejendommen, således at en forpagter ikke længere kan risikere, at ejendommens ejer ikke vil give samtykke til pantebrevets tinglysning uanset, at han har afstået brugsretten til det pågældende areal.
Den foreslåede ordning svarer i det store og hele til de før 1938 gældende regler.
Den foreslåede ændring tilsigter desuden at modvirke den udbredte opfattelse, at en høstpanthaver har fortrinsret i den faste ejendom.
Til § 7 Som nævnt foran under Almindelige bemærkninger, 3.a., og i bemærkningerne til § 1, vil høstpantebreve efter forslaget kunne oprettes hele året.
For fastsættelsen af, hvilken høst der gives pant i, og for fastsættelsen af forfaldsdagen i § 8 er en tidsmæssig skillelinie imidlertid fortsat nødvendig, og det foreslås derfor ved § 7, stk. 1, at de af høstpantebrevet omfattede leverancer skal finde sted i tiden 1. august til 31.
 juli.
Efter den i 1984 gennemførte lovændring har panthaver, når gældsforholdet er stiftet mellem 1. januar og 1. juni, pant i den førstkommende høst efter gældsstiftelsen, og når gældsforholdet er stiftet mellem 1. august og 31. december, omfatter høstpanteretten det følgende års høst.
I konsekvens af, at høstpantebreve for fremtiden vil kunne oprettes hele året, foreslås i stk. 2, at et høstpantebrev, der vedrører leverancer i perioden 1. januar til 31. juli giver pant i alle afgrøder, der høstes på ejendommen i det pågældende år, medens pantebreve, der vedrører leverancer i perioden 1. august til 31. december giver pant i de afgrøder, der høstes det følgende år.
Det er ved den foreslåede ændring tydeliggjort, at et høstpantebrev giver panteret i hele høsten, således at f.eks. leverandøren af læggekartofler også har pant i kornhøsten.
 Bestemmelsen i stk. 3 svarer til den nuværende lovs § 3, stk. 2, 1.
 pkt.
 Vedrørende stk. 4 henvises til bemærkningerne til § 4, stk. 3.
Bestemmelsen giver i realiteten sukkerfabrikkerne den samme beskyttelse for deres krav som hidtil, idet bekæmpelsesmidler dog nu også er medtaget blandt de udgifter, som kan kræves dækket forlods.
Bestemmelsens formulering er imidlertid ændret, således at en høstpanthaver, kan gøre panteretten gældende, før sukkerfabrikkens krav er opfyldt.
 Bestemmelsen i stk. 5 svarer til den nuværende lovs § 3, stk. 5, 2.
 pkt.
Til § 8 Efter den nuværende lovs § 4 forfalder et høstpantebrev den påfølgende 1. oktober, undtagen ved gæld stiftet i august og september måneder, hvor forfaldsdagen er 1. oktober i det følgende år.
I konsekvens af, at høstpantebreve nu efter forslaget vil kunne oprettes hele året, foreslås det ved stk. 1, at forfaldsdagen for et høstpantebrev, der vedrører leverancer i perioden 1. januar til 31. juli fastsættes til den førstkommende 1. oktober, medens forfaldsdagen for et høstpantebrev, der vedrører leverancer i perioden 1. august til 31. december, fastsættes til 1. oktober det følgende år.
 Stk. 2 svarer i princippet til reglerne i den nuværende lovs § 4, 3.
 pkt. og § 6.
Efter den nuværende lovs § 3, stk. 5, 1. pkt., finder de i retsplejeloven § 507, stk. 3, og § 509, stk. 3, hjemlede undtagelser fra udlæg ikke anvendelse ved udlæg efter høstpantebrevsloven.
Disse henvisninger til retsplejeloven er nu forældede.
Medens der tidligere efter retsplejelovens § 507, stk.
3, ikke kunne foretages særskilt udlæg i bl.a. foder- og sædekorn, foderroer og foderkartofler, der var fornødent til ejendommens drift, kan der nu efter retsplejelovens § 510, stk. 2, af en panthaver, som har særskilt pant i tilbehøret til en fast ejendom foretages udlæg i dette, hvis ingen bedre stillede rettigheder er til hinder herfor.
En undtagelsesbestemmelse i forhold til retsplejeloven er således på dette punkt ikke længere nødvendig.
Den tidligere i retsplejelovens § 509, stk. 3, indeholdte regel findes nu i retsplejelovens § 509, stk. 2. Herefter kan udlæg ikke foretages i aktiver af indtil 3.000 kroners værdi, som er nødvendige til skyldnerens eller hans husstands erhverv eller uddannelse.
Under hensyn til den lave beløbsgrænse set i forhold til den typiske fordring ifølge et høstpantebrev synes der ikke at være behov for at gøre undtagelse fra denne regel ved udlæg foretaget i medfør af et høstpantebrev.
Til § 9 Bestemmelsen er ny.
En straffehjemmel foreslås optaget, da det nævnte forhold ikke er dækket af bestemmelser i borgerlig straffelov.
Bilag 1 LOV Nr. 50 af 14. februar 1951 om fortrinsret i høsten (med de af § 90, stk. 3, i lov nr. 174 af 30. april 1969 om stempelafgift, lov nr. 537 af 17. november 1976 om ændring af lov om fortrinsret i høsten samt lov nr. 225 af 16. maj 1984 om ændring af lov om fortrinsret i høsten og lov om belåning af salgsafgrøder følgende ændringer) § 1. Til sikkerhed for betaling af gæld, der stiftes mellem 1. august og 1. juni til anskaffelser i dette tidsrum af såsæd, frø, kunstgødning og læggekartofler samt af bekæmpelsesmidler bestemt til beskyttelse af høsten, kan ejere og brugere af landbrugsejendomme give kreditor fortrinsret i den førstkommende høst efter gældsstiftelsen.
For gæld, der stiftes i perioden 1.
august-31. december, kan fortrinsret dog kun gives i det følgende års høst.
Stk. 2. De nævnte ejere og brugere kan ikke gyldigt fraskrive sig denne ret.
 § 2. (Ophævet).
§ 3. Fortrinsretten stiftes ved et pantebrev, hvori udstederen efter en af landbrugsministeren foreskreven formular på tro og love erklærer, at den bestilte mængde af såsæd, frø, kunstgødning og læggekartofler vil blive tilført ejendommen og udelukkende anvendt på dens jorder.
Pantebrevet oprettes på den af justitsministeriet foreskrevne formular for pantebreve i fast ejendom og lyses efter de derom gældende regler.
I de tilfælde, hvor udstederen er forpagter eller lejer af ejendommen, udstedes pantebrevet efter den af justitsministeriet foreskrevne formular for løsørepantebreve og lyses efter reglerne derfor, idet det dog er en betingelse for lysningen, at ejendommens ejer har givet samtykke til denne.
Notering foretages i dette tilfælde tillige på vedkommende ejendoms blad i tingbogen.
Tinglysning kan ske uden den begrænsning, der iøvrigt gælder for skyldnere, der har modtaget saneringslån.
Stk. 2. Den herved stiftede panteret nyder samme retsbeskyttelse som underpant i fast ejendom, men går forud for alle tidligere stiftede panterettigheder i den faste ejendom med tilbehør og, forsåvidt angår bortforpagtede eller bortlejede ejendomme, endvidere forud for den ejeren i henhold til lov om konkurs m.m.
af 25. marts 1872 § 152 tilkommende panteret.
Uden panthaverens samtykke kan pantsætteren, sålænge fortrinsretten består, ikke sælge høsten, hverken helt eller delvis, og heller ikke opfodre mere af høsten end således, at panthaverens krav til enhver tid er fuldt dækket.
Stk. 3. Kreditor skal føre særligt regnskab over tilgodehavender, der er sikret ved pant med fortrinsret efter denne lov.
Stk. 4. Sukkerroer, hvorom der er kontraheret med en sukkerfabrik, skal uanset fortrinsretten leveres til sukkerfabrikken, og fortrinsretten kan først gøres gældende, efter at sukkerfabrikken er dækket for sine udlæg til frø, gødning, forskud og fragt.
Stk. 5. Den i retsplejelovens § 507, stk. 3, og § 509, stk. 3, hjemlede undtagelse fra udlæg kan ikke gøres gældende med hensyn til høsten efter nærværende lov.
Såfremt der tinglyses flere pantebreve i henhold til nærværende lov, er disse at betragte som ligestillede.
Ethvert pantebrev, som tinglyses efter denne lov, skal derfor ved tinglysningen forsynes med påtegning om, at det må respektere andre pantebreve i henhold til samme lov som sideordnede med sig.
Stk. 6. Genparterne af pantebrevene opbevares i et særligt omslag i rækkefølge efter lysningen.
§ 4. Det ifølge pantebrevet skyldige beløb, der kan inddrives ved udpantning, forfalder til betaling den efter gældsstiftelsen nærmest påfølgende 1. oktober.
For gæld stiftet i august og september måneder er forfaldsdagen dog 1. oktober i det følgende år.
Fortrinsretten bortfalder, såfremt begæring om udpantning ikke er indgivet til fogeden inden den efter forfaldstid førstkommende 1. januar.
Udpantningen skal uanset fordringens størrelse på landet foretages af sognefogeden, medmindre ganske særlige grunde, navnlig sognefogedens inhabilitet, i enkelte tilfælde taler herimod.
§ 5. Varer, leveret på de i denne lov angivne vilkår, kan ikke for andre tilgodehavender gøres til genstand for arrest, udlæg eller anden retsforfølgning.
§ 6. Efter forløbet af 1 måned fra fortrinsrettens bortfald, jfr. § 4, udsletter dommeren de tinglyste pantebreve, uden at fremsættelse af begæring i så henseende er fornøden.
 § 7. (Ophævet).
 § 8. Denne lov, der ikke gælder for Færøerne, træder straks i kraft.
Bilag 2 LOV Nr. 242 af 8. juni 1966 om belåning af salgsafgrøder (som ændret ved § 2 i lov nr. 225 af 16. maj 1984 om ændring af lov om fortrinsret i høsten og lov om belåning af salgsafgrøder) § 1. Ejere og brugere af landbrugsejendomme, på hvilke der ikke er tinglyst høstpantebreve med fortrinsret i årets høst, kan i tiden mellem 1. august og 15. oktober pantsætte ejendommens afgrøder til sikkerhed for lån, som bevilges i samme tidsrum.
§ 2. Panteretten stiftes ved et pantebrev, hvori udstederen efter en af landbrugsministeren foreskrevet formular på tro og love erklærer, at lånet udelukkende vil blive anvendt til dækning af udgifter til opretholdelse og forbedring af ejendommens drift.
Erklæringen skal tillige indeholde en specifikation af ejendommens besætning.
Stk. 2. Panteretten går forud for alle tidligere stiftede panterettigheder i den faste ejendom med tilbehør og for panterettigheder i henhold til konkurslovens § 152, stk. 2. Uden panthaverens samtykke må pantsætteren ikke afhænde de pantsatte afgrøder eller forbruge en større del heraf, end hvad der - under hensyn til tilstedeværende rimelige beholdninger af andre fodermidler - er nødvendigt til fodring af en besætning af samme størrelse som den, der fandtes på ejendommen ved panterettens stiftelse.
Stk. 3. Uanset bestemmelsen i stk. 2 kan sukkerroer, hvorom der er kontraheret med en sukkerfabrik, leveres til sukkerfabrikken, hvis krav for udlæg til frø, gødning, forskud og fragt går forud for panthaverens krav.
Stk. 4. Pantebreve, der udstedes af ejendommens ejer, affattes på pantebrevsformular I og tinglyses som underpant i fast ejendom.
Pantebreve, der udstedes af en forpagter eller lejer, affattes på pantebrevsformular II og tinglyses som underpant i løsøre, ligesom der foretages notering på vedkommende ejendoms blad i tingbogen.
Stk. 5. Ved pantebrevets anmeldelse til tinglysning skal medfølge dokumentation for, at meddelelse om pantebrevets udstedelse er tilsendt samtlige panthavere i ejendommen mindst 8 dage før anmeldelsen.
Er pantebrevet udstedt af en forpagter eller lejer, skal det tillige dokumenteres, at tilsvarende meddelelse inden samme frist er tilsendt ejendommens ejer.
Landbrugsministeren fastsætter efter forhandling med justitsministeren nærmere regler om meddelelsens form og indhold samt om beviset for dens afgivelse.
§ 3. Det efter pantebrevet skyldige beløb forfalder til betaling senest den efter udstedelsesdagen nærmest følgende 15. januar og kan inddrives ved udpantning.
Panteretten bortfalder, såfremt begæring om udpantning ikke er indgivet til fogeden inden den efter nævnte dato førstkommende 1. marts.
Stk. 2. Udpantningen, der ikke kan udstrækkes til andet end den pantsatte afgrøde, kan ikke foretages i den del heraf, der skal anvendes til såsæd, eller som under hensyn til en forsvarlig drift af den pågældende ejendom ud over tilstedeværende rimelige beholdninger af andre fodermidler er nødvendig til fodring af en besætning på samme størrelse som den, der fandtes på ejendommen ved panterettens stiftelse.
Det skal af fogeden afgøres, hvilke beholdninger der skal reserveres til disse formål.
Stk. 3. På landet kan udpantningen uden hensyn til fordringens størrelse foretages af sognefogeden.
§ 4. Efter forløbet af 1 måned fra panterettens bortfald udsletter dommeren de tinglyste pantebreve, uden at fremsættelse af begæring i så henseende er fornøden.
 § 5. Loven træder i kraft den 1. august 1966.
 § 6. Loven gælder ikke for Færøerne og Grønland.
