Nr LSF 193 Forslag til Lov om ændring af lov om mineralske råstoffer i Grønland  

 (råstofloven) , lov om beskyttelse af havmiljøet og lov om kontinentalsoklen  

 (Overførelse af råstofforvaltningen til Grønlands Hjemmestyre) Fremsat af miljø- og energiministeren (Svend Auken) den 18. februar 1998 § 1 I lov om mineralske råstoffer i Grønland (råstofloven), jf.  

 lovbekendtgørelse nr. 49 af 21. januar 1994, som ændret ved lov nr. 303 af  

 24. april 1996, foretages følgende ændringer:
 1. I § 4, stk. 1, 1. pkt., ændres  

 »råstofforvaltningen« til: »Råstofdirektoratet«.
 2. I § 4, stk. 4, ændres »Råstofforvaltningen«  

 til: »Råstofdirektoratet«.
 3. § 5 affattes således:
 »§ 5. Forvaltningen vedrørende mineralske råstoffer i  

 Grønland varetages af Råstofdirektoratet under Grønlands Landsstyre.
Stk. 2. Råstofdirektoratets chef udnævnes af Grønlands Landsstyre  

 efter aftale mellem regering og hjemmestyre.« 4. I § 6, stk. 1, 3 og 4, § 7, stk. 1, 1. pkt., § 7,  

 stk. 6, § 11, stk. 2, 4. pkt., § 15, stk. 2, 5. pkt., § 18, stk. 2, § 24, §  

 25, stk. 2, 1. og 2. pkt., § 25, stk. 3, 2. pkt., § 25, stk. 5, 2.  

 pkt., og § 31 a, stk. 1, ændres »Energiministeren« til:  

 »Landsstyret«.
 5. I § 10, § 11, stk. 3, § 13, stk. 1, 2. og 3. pkt., §  

 13, stk. 2, § 14, 1. og 3. pkt., § 15, stk. 3, § 18, stk. 3, § 19, stk. 3, 1.  

 pkt., § 19, stk. 4, 3. pkt., § 20, stk. 1, 1. pkt., § 20, stk. 2, § 25, stk.  

 1, 1. pkt., § 28 og § 29 ændres »energiministeren« til:  

 »landsstyret«.
 6. § 12 affattes således:
 »§ 12. Inden indgåelse af aftale med landsstyret om offentlig  

 indkaldelse af ansøgninger om tilladelse efter § 7 til efterforskning og  

 udnyttelse af kulbrinter forelægger miljø- og energiministeren for et af  

 Folketinget nedsat udvalg en redegørelse for, hvilke områder der agtes  

 udbudt, og de generelle vilkår, hvorunder tilladelser agtes meddelt.
Stk. 2. Tilladelser, der ikke meddeles efter offentlig indkaldelse  

 af ansøgninger, forelægges af miljø- og energiministeren for det i stk. 1  

 nævnte udvalg inden indgåelse af aftale i henhold til § 3.« 7. I § 13, stk. 2, ændres »med« til: »mellem  

 regeringen og«.
 8. I § 21 og § 27, stk. 1, ændres  

 »energiministerens« til: »landsstyrets«.
 9. I § 22, stk. 3, nr. 1, og § 31 b ændres  

 »råstofforvaltningens« til: »Råstofdirektoratets«.
§ 2 I lov nr. 476 af 30. juni 1993 om beskyttelse af havmiljøet som ændret ved  

 § 2 i lov nr. 207 af 29. marts 1995, § 2 i lov nr. 902 af 29. november 1995,  

 § 1 i lov nr. 394 af 22. maj 1996 og lov nr. 435 af 10. juni 1997 foretages  

 følgende ændring:
 1. I § 68, stk. 2, 1. pkt., ændres  

 »energiministeren« til: »Grønlands Landsstyre«.
 2. I § 68, stk. 2, 2. pkt. , ændres  

 »Energiministeren« til: »Grønlands Landsstyre«.
§ 3 I lov om kontinentalsoklen, jf. lovbekendtgørelse nr. 182 af 1. maj 1979,  

 som ændret ved § 46 i lov nr. 357 af 6. juni 1991, § 2 i lov nr. 484 af 12.  

 juni 1996 og lov nr. 187 af 12. marts 1997 foretages følgende ændring:
 1. I § 6, 2. pkt., ændres »Ministeren for  

 Grønland« til: »Grønlands Landsstyre«.
§ 4 Stk. 1. Loven træder i kraft den 1. juli 1998.
 Stk. 2. Tilladelser til forundersøgelse, efterforskning eller  

 udnyttelse af mineralske råstoffer i Grønland, der er meddelt i medfør af  

 råstofloven inden den 1. juli 1998, bevarer deres gyldighed med de ændringer  

 vedrørende forvaltningsmyndigheden, der følger af denne lov.
 Stk. 3. Sager vedrørende tilladelser i henhold til råstofloven,  

 der ikke er færdigbehandlet den 1. juli 1998, viderebehandles efter denne  

 dato af Råstofdirektoratet under Grønlands Landsstyre.
 Stk. 4. De den 1. juli 1998 gældende forskrifter for  

 råstofaktiviteter samt ansøgningsprocedurer og standardvilkår for tilladelser  

 efter råstofloven forbliver i kraft med de ændringer vedrørende  

 forvaltningsmyndigheden, der følger af denne lov, indtil de ophæves eller  

 afløses af nye forskrifter m.v. i medfør af denne lov.
Bemærkninger til lovforslaget Almindelige bemærkninger Aftale mellem regeringen og Grønlands Landsstyre 1. Regeringen og Grønlands Landsstyre indgik den 8. januar 1998 en  

 aftale om overførelse af den forvaltning vedrørende mineralske råstoffer i  

 Grønland, der inden for rammerne af den for Grønland gældende råstofordning  

 hidtil har været varetaget i statsligt regi, til Grønlands Hjemmestyre.
 I overensstemmelse hermed foreslås det i nærværende lovforslag, at den  

 kompetence vedrørende meddelelse af tilladelser og de forvaltningsmæssige  

 opgaver, der på grundlag af råstofloven hidtil har påhvilet miljø- og  

 energiministeren og Råstofforvaltningen for Grønland (herefter benævnt RFG)  

 under Miljø- og Energiministeriet, med virkning fra 1. juli 1998 overføres  

 til Grønlands Landsstyre og et til RFG svarende råstofdirektorat under  

 landsstyret.
 Sekretariatsopgaverne for Fællesrådet vedrørende Mineralske Råstoffer i  

 Grønland foreslås ligeledes overført til Råstofdirektoratet under  

 landsstyret.
Aftalen mellem regeringen og landsstyret og nærværende lovforslag  

 indebærer ikke andre ændringer af den grønlandske råstofordning, der således,  

 bortset fra overførelsen af forvaltningen, videreføres uændret.
Meddelelse af  

 tilladelser til forundersøgelse, efterforskning og udnyttelse af mineralske  

 råstoffer i Grønland samt forvaltningen i tilknytning hertil vil ligeledes  

 fortsat skulle foregå på grundlag af råstofloven.
Råstofordningen for Grønland 2. Ved indførelsen af Grønlands Hjemmestyre i 1979 blev der  

 etableret en særlig ordning på råstofområdet (råstofordningen).
 Denne råstofordnings hovedprincipper er fastlagt i lov nr. 577 af 29.  

 november 1978 om Grønlands Hjemmestyre, og de nærmere bestemmelser blev  

 fastsat i lov nr. 585 af 29. november 1978 om mineralske råstoffer i Grønland  

 (råstofloven) med ændringer i 1988, 1991 og 1993, jf. lovbekendtgørelse nr.  

 49 af 21. januar 1994, som ændret ved lov nr. 303 af 24. april 1996.
 Råstofordningens hovedelementer er:
a.
Anerkendelse af at den fastboende befolkning i Grønland har  

 grundlæggende rettigheder til Grønlands naturgivne ressourcer.
b.
En fælles beslutningskompetence (gensidig vetoret) for hjemmestyret og  

 staten vedrørende de væsentlige dispositioner på råstofområdet.
c.
Fordeling mellem staten og hjemmestyret af offentlige indtægter fra  

 råstofvirksomhed i Grønland.
d.
Et paritetisk sammensat dansk/grønlandsk Fællesråd vedrørende  

 Mineralske Råstoffer i Grønland, som har til opgave at følge udviklingen på  

 råstofområdet og afgiver indstillinger og udtalelser til regering og  

 landsstyre.
e.
En Råstofforvaltning for Grønland under miljø- og energiministeren til  

 varetagelse af de centrale administrative opgaver på råstofområdet, herunder  

 opgaverne som sekretariat for fællesrådet.
Tidligere råstofaftale 3. Regeringen og Grønlands Landsstyre indgik i november 1994 en  

 aftale om udviklingen med hensyn til administrationen på råstofområdet.
Aftalen sigtede mod en stadig stigende kompetenceopbygning i Grønland med  

 henblik på, at det grønlandske råstofkontor kunne indgå i samarbejde om  

 forvaltningen på råstofområdet.
Aftalen medførte ikke ændringer i den  

 gældende lovgivning på området eller af opgaverne i RFG.
 Aftalen var gældende fra 1. januar 1995 til 31. december 1997.
Ny råstofaftale af 8. januar 1998 4. På dette grundlag og efter drøftelser mellem miljø- og  

 energiministeren og Grønlands Landsstyre i efteråret 1997 indgik regeringen  

 og Grønlands Landsstyre den 8. januar 1998 en ny aftale om forvaltningen  

 vedrørende mineralske råstoffer i Grønland fra den 1. juli 1998.
Aftalen indebærer, at regeringen fremsætter lovforslag med henblik på  

 overførelse af forvaltningen vedrørende mineralske råstoffer i Grønland til  

 Grønlands Landsstyre, herunder den udøvende kompetence med hensyn til  

 meddelelse af tilladelser til forundersøgelse, efterforskning og udnyttelse  

 af mineralske råstoffer samt myndighedsbehandlingen af rettighedshaveres  

 virksomhed i henhold til sådanne tilladelser.
Aftalen tilsigter således, at  

 miljø- og energiministerens hidtidige kompetence på disse områder overføres  

 til landsstyret, og at RFG's hidtidige opgaver overføres til  

 Råstofdirektoratet under Grønlands Landsstyre.
De øvrige elementer i råstofordningen for Grønland opretholdes uændrede.  

 Den fælles beslutningskompetence for regeringen og hjemmestyret med hensyn  

 til de væsentlige beslutninger på råstofområdet, herunder, at meddelelse af  

 de nævnte tilladelser i henhold til råstofloven forudsætter aftale mellem  

 regeringen og landsstyret, vil således fortsat være gældende.
Dette gælder  

 ligeledes de hidtidige regler om fordelingen af offentlige indtægter fra  

 råstofvirksomhed fastlagt i den gældende lov samt opgaverne for Fællesrådet  

 vedrørende Mineralske Råstoffer i Grønland.
 I aftalen er overførelsen beskrevet således, at på den ene side  

 ministeren/RFG og på den anden side landsstyret og et til RFG svarende  

 grønlandsk råstofdirektorat »bytter roller« inden for  

 råstofordningens rammer.
 Aftalen indeholder herudover nærmere bestemmelser om:
a.
Råstofdirektoratet som et fælles administrativt/fagligt system inden  

 for råstofordningen, dets organisering m.v.
b.
Råstofdirektoratets forhold til Miljø- og Energiministeriet og dettes  

 institutioner.
c.
Forholdet til nuværende og tidligere rettighedshavere i henhold til  

 råstofloven.
 d. Økonomiske forhold.
e.
Tidligere aftaler på råstofområdet.
 Overførelse af forvaltningen vedrørende mineralske råstoffer i Grønland  

 til landsstyret vil kræve ændringer dels i råstofloven for Grønland, dels i  

 følgende andre love m.v., som relaterer sig hertil:
 - Lov nr. 476 af 30. juni 1993 om beskyttelse af havmiljøet med senere  

 ændringer.
 - Anordning nr. 1012 af 15. december 1994 om ikrafttræden for Grønland af  

 lov om beskyttelse af havmiljøet.
 - Lov om kontinentalsoklen, jf. lovbekendtgørelse nr. 182 af 1. maj 1979,  

 med senere ændringer.
Anden lovgivning 5. Flere andre love for Grønland henviser, for så vidt angår  

 regulering af råstofaktiviteter, til råstofloven som den lovgivning, der skal  

 finde anvendelse ved denne regulering.
Da der imidlertid ikke i disse love er  

 anført en bestemt ressortmyndighed for forvaltningen i henhold til  

 råstofloven, er der ikke behov for ændringer heraf i forbindelse med den  

 foreslåede opgaveoverførelse.
Henvisningerne i disse love til, at  

 reguleringen af råstofaktiviteter med hensyn til de af disse love omfattede  

 forhold skal foregå på grundlag af råstofloven og varetages af  

 forvaltningsmyndigheden i henhold til råstofloven, vil også være gældende  

 efter den i dette forslag omhandlede overførelse af forvaltningen af  

 råstofområdet til hjemmestyret.
 Det drejer sig om følgende love:
 - Lov nr. 612 af 23. december 1980 for Grønland om arealanvendelse,  

 byudvikling og bebyggelse med senere ændringer, jf. § 2, stk. 1 og 2.
 - Lov nr. 469 af 6. november 1985 for Grønland om forsyning, trafik,  

 postbesørgelse med senere ændringer, jf. § 6.
 - Lov nr. 943 af 23. december 1986 for Grønland om el, vand og varme,  

 brandvæsen, havne, veje, telekommunikation m.v., jf. § 10.
 - Lov nr. 850 af 21. december 1988 for Grønland om miljøforhold m.v. med  

 senere ændringer, jf. § 1, stk. 2.
 Indførelse af sprængstoffer og tændmidler, der foretages af  

 rettighedshavere efter råstofloven, reguleres desuden ved bekendtgørelse nr.  

 12 af 21. januar 1986 om indførsel, transport, overdragelse, opbevaring,  

 fremstilling og brug af eksplosivstoffer i Grønland, jf. lov nr. 513 af 21.  

 december 1979, Brandlov for Grønland, ophævet ved og afløst af lov nr. 943 af  

 23. december 1986 for Grønland om el, vand og varme, brandvæsen, havne, veje,  

 telekommunikation m.v.
Gældende tilladelser 6. Et stort antal tilladelser til forundersøgelse, efterforskning  

 og udnyttelse af mineralske råstoffer i Grønland er meddelt efter den  

 gældende råstoflov.
Disse tilladelser vil efter forslaget bevare deres  

 gyldighed med de ændringer, der følger af opgaveoverførelsen i henhold til  

 nærværende lovforslag.
Administrativ regulering 7. Inden for råstoflovens rammer gælder følgende administrativt  

 fastsatte regulering:
 - Ansøgningsprocedurer for efterforsknings- og forundersøgelsestilladelser  

 for mineraler i Grønland af januar 1996.
 - Standardvilkår for efterforsknings- og forundersøgelsestilladelser for  

 mineraler i Grønland af november 1992.
 Disse ansøgningsprocedurer og standardvilkår hviler på aftale mellem  

 regeringen og landsstyret på grundlag af råstofordningens fælles  

 beslutningskompetence og forudsættes bevaret uændret, indtil ny aftale herom  

 indgås.
 Herudover gælder standardvilkår for forundersøgelsestilladelser for  

 kulbrinter samt følgende forskrifter: »Regler for feltarbejde og  

 rapportering vedrørende mineralske råstoffer (excl. kulbrinter) i  

 Grønland« af januar 1996.
 Efter lovforslaget vil de nævnte ansøgningsprocedurer, standardvilkår og  

 forskrifter bevare deres gyldighed, indtil de ophæves eller afløses af nye.
Rådgivning og bistand fra statslige institutioner og styrelser 8. Med henblik på at sikre en fagligt forsvarlig varetagelse af  

 forvaltningsopgaverne omfatter aftalen af 8. januar 1998 bestemmelser om det  

 grønlandske råstofdirektorats anvendelse af rådgivning og bistand fra  

 institutioner og styrelser under Miljø- og Energiministeriet.  

 Råstofdirektoratets myndighedsbehandling af kulbrinteaktiviteter baseres  

 således på faglig bistand fra Danmarks og Grønlands Geologiske Undersøgelse  

 (GEUS), Danmarks Miljøundersøgelser (DMU), Energistyrelsen (ENS) og  

 Miljøstyrelsen (MST). Denne bistand skal omfatte forhold af miljømæssig,  

 teknisk, sikkerhedsmæssig, beredskabsmæssig og ressourcemæssig karakter og  

 skal vedrøre kulbrinteaktiviteter på land, på søterritoriet (inden for  

 3-sømilegrænsen) og uden for dette.
 Det grønlandske råstofdirektorat vil endvidere kunne rekvirere  

 rådgivning/bistand fra de nævnte institutioner vedrørende  

 myndighedsbehandling af mineralaktiviteter og vedrørende andre  

 forvaltningsmæssige opgaver end myndighedsbehandling.
 Den nævnte rådgivning/bistand fra GEUS og DMU vil være vederlagsfri i  

 samme omfang som gældende for RFG før 1. juli 1998 og fra ENS inden for en  

 ramme svarende til det hidtidige ressourceforbrug i RFG's tekniske sektion.
Økonomiske og administrative konsekvenser 9. Lovforslaget medfører nedlæggelse af den administrative  

 styrelse RFG med 21 årsværk den 1. juli 1998. Der vil imidlertid samtidig ske  

 en overførelse til Energistyrelsen af de opgaver inden for råstofordningen,  

 der efter overførelsen af forvaltningen fortsat vil skulle varetages i  

 statsligt regi.
Disse opgaver indebærer et personalebehov på 6 årsværk.
Det samlede  

 statslige mindrepersonaleforbrug vil således være på 15 årsværk.
 Lovforslaget indebærer imidlertid ikke besparelser på statsbudgettet, idet  

 midler svarende til RFG's hidtidige bevillingsramme vil skulle anvendes dels  

 til finansiering af de opgaver, der overføres til Energistyrelsen, dels til  

 et statsligt tilskud til drift af Råstofdirektoratet i hjemmestyrets regi og  

 fællesrådets virksomhed efter 1. juli 1998.
Erhvervs- og miljømæssige konsekvenser 10. Lovforslaget har ikke erhvervsmæssige eller miljømæssige  

 konsekvenser.
Den integrerede myndighedsbehandling af råstofaktiviteter, som  

 efter den gældende lov har fundet sted i statsligt regi i RFG, vil efter  

 forslaget finde sted i landsstyrets regi i Råstofdirektoratet.
 Miljø-, sikkerheds- og ressourcemæssige hensyn vil fortsat være  

 overordnede og centrale elementer i myndighedsbehandlingen, og lovforslaget  

 tilsigter ingen ændringer i det hidtidige grundlag for fastsættelse af regler  

 om beskyttelse af miljøet samt regulering af og tilsyn med forhold af  

 miljømæssig betydning i forbindelse med råstofaktiviteter.
Forholdet til EU-retten 11. Lovforslaget indeholder ikke EU-retlige aspekter.
Bemærkninger til de enkelte bestemmelser Til § 1 Til nr. 1, 2, 3 og 9 De her nævnte forslag vedrører overførelsen af opgaver fra den  

 administrative styrelse RFG under miljø- og energiministeren til  

 Råstofdirektoratet under Grønlands Landsstyre.
Vedrørende overførelse af det  

 overordnede politiske ansvar henvises til bemærkningerne nedenfor til nr. 4,  

 5 og 8.
Forslaget medfører, at de forvaltningsmæssige opgaver inden for rammerne  

 af den gældende råstofordning vedrørende meddelelse af tilladelser i henhold  

 til råstofloven og vedrørende myndighedsbehandlingen af råstofaktiviteter,  

 som hidtil har henhørt under RFG, overføres til og varetages af et dertil  

 svarende råstofdirektorat, der oprettes under landsstyret.
Overførelsen  

 omfatter også sekretariatsopgaverne for fællesrådet.
Råstofdirektoratet under landsstyret vil i lighed med den hidtidige  

 Råstofforvaltning for Grønland være til rådighed for både hjemmestyret og  

 staten som et fælles administrativt/fagligt system, der dels skal medvirke  

 til at udarbejde grundlaget for de dansk/grønlandske politiske drøftelser,  

 herunder materiale til fællesrådets drøftelser, dels skal varetage  

 gennemførelsen af de fælles beslutninger, der træffes af regeringen og  

 landsstyret som resultat af disse drøftelser.
Råstofdirektoratet vil blive  

 organiseret og afgrænset i forhold til hjemmestyrets øvrige administration på  

 en måde, der giver begge parter i råstofordningen mulighed for fuld indsigt i  

 direktoratets virksomhed med hensyn til bevillinger, personale,  

 opgavevaretagelse m.m.
Chefen for Råstofdirektoratet udnævnes af Grønlands  

 Landsstyre efter aftale mellem regeringen og landsstyret.
 Hjemmestyrets hidtidige rettigheder og beføjelser i forhold til RFG  

 vedrørende adgang til fuld indsigt i forvaltningens virksomhed m.v.  

 forudsættes efter opgaveoverførelsen i uændret omfang at gælde for staten i  

 forhold til Råstofdirektoratet under landsstyret.
Til nr. 4, 5 og 8 De her nævnte forslag vedrører overførelse af forvaltningen på  

 råstofområdet inden for råstofordningens rammer fra miljø- og  

 energiministeren til landsstyret.
Denne overførelse omfatter ligeledes  

 kompetencen med hensyn til dels meddelelse af tilladelser i henhold til  

 råstofloven, dels myndighedsbehandlingen af rettighedshaveres virksomhed på  

 grundlag af tilladelserne.
Forslaget om overførelse af forvaltningen af råstofområdet til landsstyret  

 vil indebære, at det overordnede politiske ansvar for varetagelsen af de  

 forvaltningsmæssige opgaver inden for råstofordningen ikke længere vil  

 påhvile miljø- og energiministeren, men landsstyret.
Dette gælder bl.a.  

 behandlingen af ansøgninger om tilladelser i henhold til råstofloven og  

 forhandlinger med ansøgere samt myndighedsbehandlingen af rettighedshaveres  

 virksomhed.
Myndighedsbehandlingen omfatter især godkendelsesprocedurer,  

 tilsyn, rapportering og monitering samt i nogle tilfælde  

 baggrundsundersøgelser.
Som anført vil staten have adgang til fuld indsigt i Råstofdirektoratets  

 virksomhed.
Landsstyret har imidlertid med hensyn til forvaltningsopgaverne  

 det fulde økonomiske, politiske og juridiske ansvar og således også  

 instruktionsbeføjelserne i disse henseender over for Råstofdirektoratet.  

 Miljø- og energiministeren har således ingen instruktionsbeføjelser over for  

 landsstyret ved dettes forvaltning af råstofområdet.
Miljø- og  

 energiministeren vil blandt andet på den baggrund ikke kunne drages til  

 ansvar for landsstyrets forvaltning af råstofområdet.
Som anført i de almindelige bemærkninger indebærer råstofordningen, at  

 alle beslutninger vedrørende de væsentlige dispositioner på råstofområdet  

 træffes af regeringen og Grønlands Landsstyre i fællesskab og i alt  

 væsentligt på grundlag af drøftelser i og indstillinger fra det  

 dansk/grønlandske Fællesråd vedrørende Mineralske Råstoffer i Grønland.
Denne  

 fælles beslutningskompetence og dermed en vetoret for begge parter omfatter  

 dels fastlæggelsen af de overordnede målsætninger og principper, som  

 tilsammen udgør en råstofpolitik, dels en række konkrete dispositioner af  

 væsentlig karakter.
Disse vil typisk være meddelelse af  

 forundersøgelsestilladelser (§ 6), efterforskningstilladelser (§ 7) og  

 udnyttelsestilladelser (§ 7) samt godkendelse af samlede, konkrete planer for  

 udnyttelsesvirksomhed (§ 10).
Forslaget om, at det fremover skal være landsstyret, der meddeler disse  

 tilladelser inden for råstofordningens rammer, medfører ingen ændringer i den  

 gældende fælles beslutningskompetence.
Meddelelse af sådanne tilladelser og  

 vilkårene heri samt andre dispositioner af væsentlig karakter vil således som  

 hidtil forudsætte aftale herom mellem regeringen og landsstyret, jf.  

 råstoflovens § 3. Miljø- og energiministerens ansvar i relation til indgåelse  

 af aftaler med landsstyret om meddelelse af tilladelser i henhold til  

 råstofloven og vilkårene i disse samt aftaler om andre dispositioner af  

 væsentlig karakter på råstofområdet vil således være uændret.
 For så vidt angår forholdet mellem regeringen og Folketinget vil  

 Folketinget i overensstemmelse med sædvanlig parlamentarisk praksis kunne  

 gøre et ansvar gældende over for regeringen i relation til miljø- og  

 energiministerens udøvelse af den statslige del af den fælles  

 beslutningskompetence på råstofområdet gennem indgåelse eller ikke-indgåelse  

 af aftaler med landsstyret.
Den lovgivningsmæssige kompetence på råstofområdet vil som hidtil ligge  

 hos Folketinget.
Landsstyret kan dog i henhold til § 24 i råstofloven med  

 respekt af lovgivning, hvorved kompetence er henlagt til andre myndigheder,  

 fastsætte nærmere forskrifter for udførelse af virksomhed omfattet af  

 forundersøgelses-, efterforsknings- og udnyttelsestilladelser.
Til nr. 6 Den foreslåede bestemmelse har til hensigt at sikre, at Folketinget i  

 forhold til miljø- og energiministeren fortsat har indseende med på hvilke  

 vilkår, der agtes indgået aftale om afholdelse af udbudsrunder vedrørende  

 kulbrinter eller om meddelelse af tilladelser til efterforskning og  

 udnyttelse af kulbrinter, uden at der forud har været foretaget offentlig  

 indkaldelse af ansøgninger herom.
Baggrunden herfor er, at regeringens ansvar  

 i relation til indgåelse af aftale om afholdelse af kulbrinteudbudsrunder  

 eller meddelelse af kulbrintetilladelser vil være uændret, også efter den  

 foreslåede overførelse af forvaltningen af råstofområdet fra regeringen til  

 landsstyret.
Til nr. 7 Forslaget tilsigter udelukkende en præcisering og medfører ikke ændringer  

 i den gældende kompetencefordeling, hvorefter det er regeringen, som  

 varetager forhandlinger og indgåelse af aftaler med andre lande.
Til § 2 Forslagene til de pågældende ændringer følger alene af, at forvaltningen  

 vedrørende råstofaktiviteter i Grønland, der hidtil har været varetaget i  

 statsligt regi, overføres til Grønlands Hjemmestyre.
Til § 3 Ændringen er en konsekvens af, at forvaltningen vedrørende  

 råstofaktiviteter overføres til Grønlands Hjemmestyre.
Til § 4 Den i stk. 1 foreslåede ikrafttrædelsesdato er i overensstemmelse med det  

 tidspunkt for overførelse af forvaltningen, der indgår i aftalen af 8. januar  

 1998 mellem regeringen og landsstyret.
I stk. 2 foreslås det præciseret, at de tilladelser, der pr. 1. juli 1998  

 er meddelt i medfør af råstofloven, forbliver i kraft alene med de ændringer  

 vedrørende forvaltningsmyndigheden, der følger af denne lov.
Dette gælder  

 ligeledes indholdet af tilladelser, der er ophørt inden 1. juli 1998, men som  

 efter deres indhold har retsvirkninger efter denne dato, f.eks. vedrørende  

 rapportering, datafortrolighed, oprydningsforpligtelser etc.
 Efter forslaget i stk. 3 vil behandling af sager i RFG, herunder  

 ansøgninger, der ikke er afsluttet før den 1. juli 1998, blive videreført i  

 det grønlandske råstofdirektorat.
 For at muliggøre kontinuitet i myndighedsbehandlingen ved  

 forvaltningsopgavernes overgang til hjemmestyret, foreslås det i stk. 4, at  

 de hidtil gældende ansøgningsprocedurer, standardvilkår og forskrifter  

 opretholdes med de ændringer, der følger af denne lov, indtil de ophæves  

 eller afløses af nye.
Skriftlig fremsættelse (18. februar 1998) Miljø- og energiministeren (Svend Auken):
 Jeg skal herved tillade mig at fremsætte:
 Forslag til lov om ændring af lov om mineralske råstoffer i Grønland  

 (råstofloven), lov om beskyttelse af havmiljøet og lov om kontinentalsoklen.  

 (Overførelse af råstofforvaltningen til Grønlands Hjemmestyre).
(Lovforslag nr.
L 193).
 Lovforslaget tilsigter at overføre den kompetence til meddelelse af  

 tilladelser til forundersøgelse, efterforskning og udnyttelse af mineralske  

 råstoffer i Grønland samt de hertil knyttede forvaltningsmæssige opgaver, der  

 på grundlag af råstofloven hidtil har påhvilet miljø- og energiministeren og  

 Råstofforvaltningen for Grønland til henholdsvis Grønlands Landsstyre og et  

 nyoprettet råstofdirektorat under landsstyret med virkning fra 1. juli 1998.
Regeringen og Grønlands Landsstyre indgik den 8. januar 1998 en aftale om  

 en sådan overførelse, der også kan beskrives på den måde, at staten og  

 hjemmestyret »bytter roller« inden for rammerne af den gældende  

 fælles råstofordning vedrørende Grønland.
Bortset fra overførelsen af  

 forvaltningen videreføres denne ordning uændret.
I aftalen af 8. januar 1998  

 indgår, at regeringen fremsætter lovforslag om overførelsen.
 De forvaltningsmæssige opgaver, landsstyret ifølge forslaget vil få  

 ansvaret for, omfatter bl.a. behandlingen af ansøgninger om tilladelser i  

 henhold til råstofloven, forhandlinger med ansøgere samt myndighedsbehandling  

 i form af f.eks. godkendelsesprocedurer, tilsyn, rapportering og monitering.  

 En række institutioner og styrelser under Miljø- og Energiministeriet vil  

 medvirke i den faglige varetagelse af opgaverne i form af bistand til og  

 samarbejde med det grønlandske råstofdirektorat.
Forslaget medfører som nævnt ingen andre ændringer i råstofordningen for  

 Grønland end overførelsen af forvaltningen.
Den fælles beslutningskompetence  

 for regeringen og hjemmestyret med hensyn til væsentlige beslutninger på  

 råstofområdet, herunder at meddelelse af de nævnte tilladelser i henhold til  

 råstofloven forudsætter aftale mellem regeringen og landsstyret, vil således  

 fortsat være gældende.
De hidtidige regler om fordelingen mellem staten og  

 hjemmestyret af offentlige indtægter fra råstofvirksomhed som fastlagt i den  

 gældende lov samt opgaverne for Fællesrådet vedrørende Mineralske Råstoffer i  

 Grønland vil ligeledes være uændrede.
Sekretariatsfunktionerne for  

 fællesrådet overgår dog ligesom forvaltningen iøvrigt til hjemmestyret.
 Den lovgivningsmæssige kompetence på råstofområdet vil som hidtil ligge  

 hos Folketinget.
 Forslaget har været forelagt Grønlands Hjemmestyre til udtalelse, og  

 Grønlands Landsting har på sin samling i februar 1998 eenstemmigt indstillet,  

 at forslaget vedtages i den foreliggende form.
 Nærværende lovforslag fremsættes nu med henblik på om muligt at kunne  

 vedtages i tingets indeværende samling, således at overførelsen af  

 forvaltningen kan ske den 1. juli 1998 som planlagt.
