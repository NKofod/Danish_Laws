Skriftlig fremsættelse (28. maj 2013) Miljøministeren (Pia Olsen Dyhr, fg):
 Herved tillader jeg mig for Folketinget at fremsætte:
Lov om ændring af lov om betalingsregler for spildevandsforsyningsselskaber m.v. (Betalingsstruktur for vandafledningsbidrag, bemyndigelse til opgørelse af særbidrag for behandling af særligt forurenet spildevand m.v.) (Lovforslag nr.
L 222) Lovforslaget udmønter en del af Aftale om en vækstplan fra april 2013, som regeringen har indgået med Venstre, Liberal Alliance og Det Konservative Folkeparti.
Formålet med lovforslaget er at skabe mere konkurrencedygtige vilkår for store vandforbrugende virksomheder.
Lovforslaget indfører en mere kostægte betaling for spildevandsafledning.
Spildevandsomkostninger for virksomheder med højt vandforbrug sænkes til et niveau, som i højere grad svarer til de reelle omkostninger, hvilket er til gavn for virksomhedernes konkurrenceevne og muligheden for at fastholde produktion og arbejdspladser i Danmark.
Dette sker på en måde, så der samlet set opretholdes et væsentligt incitament til vandbesparelser for ejendomme, der afleder spildevand.
Det foreslås, at miljøministeren skal fastsætte de nærmere rammer for udmøntning af den nye betalingsstruktur, idet det ligger fast, at der skal være en degressiv trappemodel, dvs. at den kubikmetertakst, der betales efter, bliver lavere jo højere vandforbruget er.
Det er hensigten, at miljøministeren fastsætter krav om forholdet mellem de tre trin, men niveauet for taksterne vil fortsat skulle fastsættes lokalt med henblik på at overholde hvile-i-sig-selv-princippet.
Den kommende udmøntning af lovforslaget vil medføre lettelser for op til ca. 700 mio. kr. årligt for store vandforbrugere fra 2018. Indfasningstakten af trappemodellen fastsættes i forbindelse med de udmøntende regler på baggrund af de forventede effektiviseringer i spildevandsforsyningsselskaberne.
Indfasningen vil således betyde, at virkningen for mindre vandforbrugere ved fuld indfasning alt andet lige er neutraliseret på landsplan.
I de enkelte spildevandsforsyningsselskaber kan der dog være visse forskydninger i priserne.
Det gælder særligt i forsyninger med mange store vandforbrugere.
Forskydningerne i sådanne forsyninger vil ofte ikke kunne opvejes af effektiviseringer.
Miljøministeren kan i forbindelse med fastsættelse af de nærmere rammer for udmøntning af forslaget fastsætte, at de degressive kubikmetertakster, dvs. takster, der falder med stigende vandforbrug, alene gælder for ejendomme, hvorfra der drives erhverv på markedsmæssige vilkår.
Ministeren kan desuden fastsætte, at vandafledningsbidraget på konkrete områder ikke skal beregnes efter trappemodellen.
På disse områder vil taksten i givet fald være ensartet, uanset om vandmængden efter trappemodellen kunne medføre en lettelse.
Dette kan for eksempel få betydning for boliger, der har et ekstraordinært højt vandforbrug.
Endeligt får miljøministeren en række bemyndigelser, der er nødvendige med henblik på at implementere den nye betalingsstruktur.
Den nye degressive betalingsstruktur vil træde i kraft den 1. januar 2014.
 Lovforslaget er endvidere en udmøntning af Regeringens Vækstplan for vand, bio og miljøløsninger fra marts 2013. Miljøministeren bemyndiges til at kunne fastsætte regler, der bidrager til at sikre en mere kostægte betalingsstruktur for virksomhedernes betaling for særligt forurenet spildevand (særbidrag). Gennemsigtigheden i opgørelsen af særbidragets størrelse øges herved, hvilket medfører, at efterspørgslen efter nye forbedrede decentrale renseløsninger på de enkelte tilsluttede virksomheder øges til gavn for miljøet.
 Tidspunktet for lovforslagets fremsættelse er begrundet i, at forslaget udmønter Aftale om en vækstplan fra april 2013. Lovforslaget ønskes vedtaget i indeværende folketingsår, idet den nye degressive betalingsstruktur skal virke fra 1. januar 2014. Dette forudsætter udstedelse af en udmøntende bekendtgørelse samt forberedelse hos de af lovforslaget omfattede parter.
 Idet jeg i øvrigt kan henvise til lovforslaget med tilhørende bemærkninger, skal jeg anbefale forslaget til Folketingets velvillige behandling.
