Nr BTL 32 Betænkningover Forslag til lov om garantier for lån til skibsfinansiering  

  

 Nr L 32 1985-86, 1. samling Blad nr 176 Afgivet af erhvervsudvalget Afgivet: 19851114 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret dels skriftligt, dels i samråd.
Udvalget har endvidere modtaget skriftlig henvendelse fra Skibsværftsforeningen/CO-Metal, som tillige har haft foretræde for udvalget.
Henvendelsen er uden de ledsagende bilag optrykt som bilag til betænkningen tillige med industriministerens kommentar hertil.
 Herefter indstiller udvalget lovforslaget til vedtagelse uændret.
Udvalget ønsker at gøre opmærksom på, at udvalget betragter lovforslaget som et af flere midler i arbejdet for at forbedre værfternes vilkår, og på baggrund af den meget alvorlige værftskrise er udvalgets medlemmer enige om at fortsætte arbejdet med de aktuelle værftsproblemer, for at samfundet sammen med værfterne og deres medarbejdere kan medvirke effektivt til at sikre de konkurrencedygtige værfters overlevelse.
Med henblik på mere langsigtede overvejelser om skibsværfternes fremtid har udvalget med tilfredshed noteret sig, at industriministeren over for udvalget har erklæret sig indforstået med snarest at afholde en konference herom med deltagelse af folketingets erhvervsudvalg, industriministeriets kontaktudvalg for skibsværftsindustrien, repræsentanter for rederne samt repræsentanter for de implicerede ministerier.
Et mindretal (socialdemokratiets medlemmer af udvalget) peger på, at der inden for de industripolitiske tiltag stadig er behov for bl.a. en mere omfattende og mere smidig matchingordning, en udvidelse af hjemmemarkedsordningen for større ombygninger samt en hurtig gennemførelse af en samlet »skibspakke« med fremrykning  

 af statsordrer på nybygninger og større ombygninger.
Et andet mindretal (socialistisk folkepartis medlemmer af udvalget) vil især gøre opmærksom på, at en holdbar løsning på værfternes problemer yderligere vil nødvendiggøre følgende foranstaltninger:
ændring af skattereglerne, så kunstige begrænsninger i antallet af parthavere undgås, uden at der derved lukkes op for skattetænkning, midlertidig indførelse af direkte statstilskud til delvis udligning af de meget store statstilskud, der ydes i konkurrerende lande, støtte til modernisering og omstilling af værfternes produktionsapparat, en statslig ordning, der kan finansiere en »Landskronaløsning«  

 på eventuelt lukkede værfters grunde, så nye arbejdsløshedsøer undgås, og inddragelse af værfternes medarbejdere i planlægningen.
Til finansiering af ovenstående foranstaltninger skal mindretallet pege på det meget store overskud, der er opsamlet i Skibskreditfonden.
Henning Andersen (KF) nfmd.
Flemming Hansen (KF) Jette Thomsen (KF) Aagaard (KF) Svend Heiselberg (V) Jens Peter Jensen (V) Brusvang (CD) Inger Stilling Pedersen (KrF) Svend Andersen (S) Erling  

 Jensen (S) fmd.
Kelm-Hansen (S) Tove Lindbo Larsen (S) Lissa Mathiasen (S)  

 Bjørn Westh (S) Jes Lunde (SF) Rahbæk Møller (SF) Aase Olesen (RV) Partierne VS, FP og FD havde ikke medlemmer i udvalget.
Bilag 1 SKIBSVÆRFTSFORENINGEN/CO-METAL 21. oktober 1985 Til Folketingets erhvervsudvalg Skibsværfternes finansieringsvilkår Et sammenfald af flere forhold - med negativ virkning for danske værfters konkurrenceevne - har medført, at der ikke i 1985 er indgået nogen kommerciel nybygningsordre til værfterne bortset fra enkelte fiskerfartøjer.
Denne udvikling er bl.a. en følge af en reduceret ordretilgang i verden som helhed på grund af den aktuelle skibsfartskrise.
Uanset den generelle afmatning i beordringsaktiviteten globalt set har der dog for en række skibstyper, f.eks. krydstogtskibe, færger og andre specialskibe, som hidtil fortrinsvis er bygget i Vesteuropa, været et mere aktivt marked.
For det generelle marked for tank- og bulkskibe har den fjernøstlige dumpingkonkurrence ført til et prisfald på ca. 30 pct. fra 1982/83 til 1985, og der kan konstateres en yderligere reduktion på 5-10 pct. i priserne i løbet af 1985.
Folketingets lovindgreb i december 1984 indebar også en forringelse af de hidtidige fordele ved finansiering af skibe på basis af anpartsfinansiering.
Med lovforslaget om beskatning af kursgevinster og forliget om en skattereform begrænses incitamentet for private personers investering i anparter yderligere.
EF-Kommissionens godkendelse i juli d.å. af udvidet statsstøtte til en række medlemslande har påført dansk værftsindustri en yderligere ulighed i konkurrencen.
Ved mødet med regeringen den 27. august 1985 i statsministeriet fremlagde Skibsværftsforeningen en henvendelse indeholdende forslag til foranstaltninger til fremme af værfternes muligheder for at opnå nye ordrer.
Denne henvendelse er fulgt op med brev af 20.9. 1985 (vedlagt) fra Skibsværftsforeningen og CO-Metal til statsminister Poul Schlueter og industriminister Ib Stetter.
Med brevet fremsendtes en indstilling fra Skibsværftsforeningens og CO-Metals repræsentanter i Kontaktudvalget til regeringen.
Med brev af 23. september 1985 (vedlagt) fra Skibsværftsforeningen og CO-Metal fremsendtes yderligere til statsministeren og industriministeren et dokumentarisk materiale vedrørende værftsindustriens betydning for samfundsøkonomien i Danmark og beskatning af skibsinvestorer.
I det følgende skal kort gøres rede for den hidtidige udvikling med hensyn til de forslag, der er fremsat fra erhvervenes side.
Finansiering af skibe til danske rederier Skibsværftsforeningen og CO-Metal har foreslået en forbedring af finansieringsordningen for nye skibe til danske rederier til 80 pct. finansiering over 14 år inklusive en afdragsfri periode på 4 år og til en årlig rente på 8 pct.
Efter det foreliggende har regeringen tiltrådt forslaget om at gennemføre en forbedring af hjemmemarkedsordningen, dog først med virkning fra 1. januar 1986. Forbedringen er notificeret over for EF-Kommissionen med anmodning om dennes godkendelse af ordningen.
Organisationerne skal henstille, at regeringen gennemfører ændringen snarest muligt, idet den ansøgte ikrafttrædelsesdato, 1. januar 1986, vil udsætte eventuelle kontraktafslutninger til efter dette tidspunkt.
Dette vil være til stor skade for de værfter, der allerede står uden nybygningsarbejde eller i øvrigt har fået et alvorligt afbræk i produktionen som følge af det aktuelle ordrestop.
Forhåndslån Skibsværftsforeningen og CO-Metal har foreslået at nedsætte renten på forhåndslån med 1 pct.
Efter det foreliggende har regeringen besluttet at foreslå en sænkning af renten for forhåndslån med 1 pct., men forhandlingerne herom med Nationalbanken er endnu ikke afsluttet.
Sikkerhedsstillelse Organisationerne har i den henvendelse, der med brev af 27. august 1985 blev afleveret til regeringen, stillet forslag om en lempelse af kravene til sidesikkerhed, således at disse kommer mere på linie med de krav, der stilles ved beordring på udenlandske værfter.
Skibskreditfonden har medio august 1985 liberaliseret kravene til sidesikkerhed i den udstrækning, dette var muligt inden for fondens vedtægter.
Den 24. september 1985 vedtog Skibskreditfondens repræsentantskab ændringer i fondens vedtægter med henblik på en yderligere lempelse af kravene til sidesikkerhed.
Vedtægtsændringerne er ultimo september måned fremsendt til industriministeriet med anmodning om godkendelse.
Skibskreditfonden har modtaget mundtligt forhåndstilsagn om godkendelse, men de nye reglers ikrafttræden afventer industriministeriets skriftlige godkendelse heraf.
Garantiordning Organisationerne har foreslået, at der etableres en særlig garantiordning for danske rederier, der i lighed med eksportkreditordningen mod en passende præmie gør det muligt at stille garanti til opfyldelse af Skibskreditfondens krav om supplerende sikkerhed.
Industriministeren har den 9. oktober 1985 fremsat forslag til lov om etablering af en sådan garantiordning gældende foreløbig for 1986 og med en garantiramme på kr. 500 mill.
Første behandling af lovforslaget fandt sted den 15. oktober 1985, og samme dag drøftede erhvervsudvalget lovforslaget.
Næste behandling i erhvervsudvalget vil finde sted torsdag den 24. oktober 1985, ved hvilken lejlighed Skibsværftsforeningen og CO-Metal har anmodet om foretræde for udvalget.
Det bemærkes, at ovennævnte garantisum på kr. 500 mill. forudsættes i tillæg til garantirammen på årligt kr. 120 mill. i henhold til lov om garantier for lån til bygning af mindre fragtskibe.
Afskrivning på skibsanparter Organisationerne har endvidere indstillet, at der sker en suspendering af lovindgrebet fra december 1984 vedrørende afskrivning på skibsanparter, ligesom det er påpeget, at der hurtigst muligt må ske en afklaring omkring skattereformens virkning for investorer i skibe.
Mere konkret er det organisationernes opfattelse, at rederivirksomhed og investering heri i relation til skattereformen bør betragtes som aktiv virksomhedsdrift.
Matching Det er af organisationerne foreslået, at man fra de danske myndigheders side åbner op for matching af de specielle kreditvilkår, der ad hoc tilbydes i andre lande.
Der er i denne forbindelse tale om matching i henhold til OECDs aftale vedrørende eksportkreditfinansiering af skibe (jfr. bilag 1), og som kan anvendes over for alle skibsbygningslande.
For så vidt angår ordrer, hvor danske værfter er i konkurrence med EF-lande, der med den danske regerings accept inden for det seneste år har øget subsidieniveauet, er det endvidere foreslået, at der gennem en forbedret eksportfinansiering ydes en kompensation herfor, der modsvarer den støtteforhøjelse, som i juli 1985 er godkendt for de enkelte lande i EF.
Med forslaget om kompensation for de seneste forhøjelser af subsidieordninger i EF - i form af en forbedret finansiering - er der selvsagt tale om en støtte ad hoc til danske værfters muligheder for at sikre ordrer ved at kunne tilbyde konkurrencedygtige vilkår.
Det forekommer, som om forslaget om kompensation for subsidieordninger i første omgang har blokeret for en saglig drøftelse af forslaget om finansiel matching i overensstemmelse med OECD-aftalen.
En pragmatisk administration af den »traditionelle«  

 matchingordning kombineret med mulighed for finansiering i fremmed valuta (valutakurssikring) kan vise sig af afgørende betydning for værfternes mulighed for at sikre sig nye ordrer (jfr. det efterfølgende afsnit herom).
Det bemærkes, at en matchingordning efter organisationernes vurdering ikke vil indebære et »ubegrænset« forbrug af statslige midler.
Det er organisationernes opfattelse, at det er nødvendigt, at danske værfter gives denne mulighed for at kunne opnå eksportordrer i de kommende to år, 1986 og 1987.
Henset til, at værfterne under de givne forhold er klar over, at de er nødsaget til at indskrænke deres nybygningsaktivitet, hvilket vil indebære en økonomisk belastning af værfternes økonomi, anslås det, at et beløb på kr. 0,8 mia. vil være tilstrækkeligt for 1986 og 1987. Finansieringen heraf kan eksempelvis tilvejebringes ved bidrag fra Danida og Skibskreditfondens reservefond, som er opbygget på basis af bidrag fra erhvervenes side.
Kurssikring I det materiale, organisationerne den 27. august 1985 afleverede til regeringen, foresloges, at det overvejes at yde skibsfinansieringslån i fremmed valuta eller at etablere en kurssikringsordning for skibskreditfondslån.
Der foreligger ikke nogen reaktion fra regeringen vedrørende dette forslag, men udgifterne til en eventuel valutakurssikring vil med regeringens valutakurspolitik være af en mindre størrelsesorden, som bør kunne afholdes af Skibskreditfonden.
Internationale forhold Organisationerne har henstillet, at man fra officiel dansk side øger indsatsen for at nedtrappe støtteordningerne, såvel inden for EF som i andre lande, således at alene den enkelte industris og virksomheds konkurrenceevne er afgørende for eksistensberettigelsen.
Endvidere opfordres regeringen til at arbejde for indførelse af en EF-hjemmemarkedsordning.
Effekt Det er af Skibsværftsforeningen anført, at dansk værftsindustri under henvisning til det aktuelle internationale marked for nye skibe må påregne en reduceret produktion og beskæftigelse de nærmeste år, også selv hvis alle de foreslåede foranstaltninger effektueres.
Særligt skal det understreges, at en forbedring af finansieringsmulighederne for eksport er helt afgørende for beskæftigelsen og valutaindtjeningen.
Beskæftigelsesudviklingen Med den aktuelle konkurrencesituation er det klart, at værfterne også må bidrage med deres egen økonomi til at opnå yderligere ordrer.
Afleveringstermin for sidste nybygning i ordre ved de større værfter var i øvrigt medio oktober 1985 som følger:
