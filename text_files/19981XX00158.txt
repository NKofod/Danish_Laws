Skriftlig fremsættelse (9. december 1998) Sundhedsministeren (Carsten Koch):
 Herved tillader jeg mig for Folketinget at  

 fremsætte:
 Forslag til lov lov om ændring af lov om  

 sygehusvæsenet. (Behandling af livstruende sygdomme).
(Lovforslag nr.
L 132).
Med lovforslaget foreslår regeringen med henblik  

 på udmøntning af finanslovsaftalen for 1999 med Venstre, Det  

 Konservative Folkeparti, Centrum-Demokraterne og Kristeligt Folkeparti en  

 ændring i lov om sygehusvæsenet.
Herefter indføres en  

 maksimal ventetid for, hvor længe patienter med livstruende sygdomme  

 skal vente på behandling, herunder undersøgelse og  

 efterbehandling.
Formålet er at sikre disse patienter behandling uden  

 unødig ventetid.
Med lovforslaget forpligtes amtskommunerne til at yde  

 behandling  inden for de maksimale ventetider, som Sundhedsstyrelsen har  

 fastsat.
Det drejer sig om de mest alvorlige hjerte- og kræftsygdomme.  

 Det betyder i praksis, at bopælsamtskommunen snarest efter henvisningen  

 af en patient skal bekræfte, om den kan overholde den fastsatte  

 maksimale ventetid for forundersøgelsen.
Tilsvarende gælder fra  

 forundersøgelse til behandling og fra behandling til eventuel  

 efterbehandling.
 Kan amtskommunen ikke overholde den fastsatte maksimale  

 behandlingstid på sine egne sygehuse, skal den tilbyde patienten  

 behandling på et sygehus i en anden amtskommune, på  

 privathospital eller på et sygehus i udlandet.
 Hvis amtskommunen kan tilbyde patienten den forventede  

 undersøgelse, behandling og efterbehandling inden for de fastsatte  

 ventetider, har amtskommunen således opfyldt sin forpligtelse efter  

 lovforslaget.
Jeg går ud fra, at amterne vil påtage sig et  

 fælles ansvar for, at Sundhedsstyrelsens fastsatte maksimale ventetider  

 for behandlingen af disse højrisikopatienter bliver fulgt over hele  

 landet.
Det vil eksempelvis kunne ske gennem de regionale  

 samarbejdsstrukturer, der allerede eksisterer.
Der er således behov for  

 fælles planlægning af den nødvendige kapacitet på  

 hjerte- og kræftområdet, og behov for i konkrete  

 nødstilfælde at stå hinanden bi.
 Kan en amtskommune ikke tilvejebringe et behandlingstilbud  

 inden for den fastsatte maksimale ventetid, overgår visiteringen til  

 Sundhedsstyrelsen, hvis patienten ønsker det.
Det betyder, at Sundhedsstyrelsen skal forsøge at  

 finde et behandlingstilbud her i landet eller i udlandet på offentligt  

 eller privat sygehus.
Hvis det ikke kan lade sig gøre, og kan  

 patienten selv finde et privat sygehus her eller i udlandet, der kan varetage  

 behandlingen forsvarligt, får patienten ret til et tilskud til  

 behandlingen.
Det er patientens bopælsamtskommune, der i alle  

 tilfælde afholder udgifterne til behandling.
Desuden skal amtskommunen  

 betale et gebyr til Sundhedsstyrelsen, som skal dække udgifterne til  

 Sundhedsstyrelsens sagsbehandling.
 De fastsatte maksimale ventetider får virkning  

 snarest muligt og inden udgangen af 1999.
 Idet jeg henviser til bemærkningerne til  

 lovforslaget, skal jeg anbefale det til Folketingets velvillige  

 behandling.
