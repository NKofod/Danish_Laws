 Ankenævnet fandt at deltagelse i pensionistomsorgsarbejde, der bestod  

 i at passe lille kiosk med beskeden omsætning og deltagelse i støttegruppe,  

 der hjalp til i pensionistcentrets cafe, måtte anses for socialt  

 hjælpearbejde af en sådan art, at det ikke skulle medregnes ved opgørelsen af  

 erhvervsarbejde i henhold til arbejdsløshedsforsikringlovens § 75 c.
 Et medlem var gennem pensionistomsorgsarbejdet i et omsorgscenter blevet  

 spurgt, om hun ville arbejde i en gruppe, der dels betjente en lille kiosk og  

 dels hjalp til i centrets cafe, der benyttedes af pensionister i  

 lokalområdet.
Medlemmet anførte, at hun deltog i de pågældende aktiviteter primært for  

 at holde sig i gang og for at være sammen med andre på en aktiv måde.
Hun  

 mente ikke, at aktiviteterne realistisk set kunne overtages af en  

 lønmodtager.
Kiosken, der solgte varer videre for den lokale Kvickly, havde åbent 3  

 timer daglig og blev betjent og administreret af pensionister.
Der var ca. 25  

 pensionister, der på skift passede kiosken.
Overskuddet var angiveligt på 5.  

 - 7.000 kr. årligt og omsætningen beskeden.
 Om arbejdet i cafeen var det oplyst, at det bestod dels i at bidrage til  

 det sociale samvær ved samtale med enlige pensionister, dels i at hjælpe  

 handicappede personer, f.eks. med at bære maden fra disken til spisepladsen.  

 Man aftalte selv i den frivillige støttegruppe, hvornår og hvor meget man  

 ville være med i denne aktivitet, og planlægningen blev således ikke  

 foretaget af centret.
 Arbejdsløshedskassen fandt, at beskæftigelsen i kiosken skulle medregnes  

 ved opgørelsen af de 200 timer, idet denne aktivitet klart havde karakter af  

 lønarbejde.
For så vidt angår aktiviteten i cafeen fandt kassen, at den del, der har  

 karakter af egentlig beskæftigelse, f.eks. afrydning af borde, skulle  

 medtages under 200 timers reglen.
Derimod fandt kassen, at frivilligt socialt  

 arbejde, f.eks. samtale med de øvrige brugere af cafeen eller hjælp til en  

 dårligt gående person, ikke skulle medregnes som arbejde.
 Direktoratet anførte, at det fremgår af arbejdsløshedsforsikringslovens §  

 75 c, jf. § 1 i direktoratets bekendtgørelse nr. 304 af 17. maj 1989 om  

 arbejde i efterlønsperioden, at en efterlønsmodtager højst må arbejde i  

 sammenlagt 200 timer inden for et kalenderår.
Direktoratet anførte videre, at det er fastsat i bekendtgørelsen, at  

 arbejdet skal medregnes i de 200 timer, selv om det ikke medfører indtægt, og  

 selv om det udføres uden for normal arbejdstid.
Endelig anførtes, at retten  

 til at udøve rene fritidsaktiviteter (hobby) ikke er begrænset i  

 efterlønsperioden.
Vejledningen til bekendtgørelsen indeholder retningslinier  

 for, hvordan det i grænsetilfælde og på særlige områder - f.eks. ved  

 humanitært og socialt hjælpearbejde - skal afgøres, om en aktivitet skal  

 betragtes som arbejde eller hobby.
Direktoratet fandt herefter, at beskæftigelsen både i kiosken og i cafeen  

 efter sin art ville kunne udbydes som lønnet arbejde, og at timerne derfor  

 skulle medregnes inden for 200 timers begrænsningen.
Direktoratet lagde bl.a.  

 vægt på, at der både i kiosken og cafeen var tale om betjening af betalende  

 kunder, og at der derfor ikke var tale om sædvanligt socialt eller humanitært  

 hjælpearbejde.
 Direktoratet tiltrådte således kassens afgørelse.
 Om kiosken anførte medlemmet i anken, at det udelukkende var lokalet, der  

 stilles til rådighed af kommunen samt at pensionisternes kontaktudvalg, der  

 var et selvstyrende udvalg sammensat af pensionister og efterlønsmodtagere,  

 selv indkøbte kioskens varer i den lokale brugs og videresolgte med en  

 fortjeneste på 5 %. Fortjenesten gik til humanitært arbejde blandt ældre og  

 handicappede.
 Om aktiviteten i kiosken anførtes, at den bestod ikke blot i salg, men  

 også i en samtale med den handlende ældre/handicappede samt hjælp til f.eks.  

 åbning af cigaretpakken, kikspakken m.v.
 Medlemmet fandt, at det med baggrund i et overskud på 5. - 7.000 kr./år  

 ville være urealistisk at tale om ansættelse af personale i denne aktivitet.
Om cafeen anførte medlemmet, at der her betales en pris, der svarer til  

 råvarens pris, og at der ikke var tale om nogen egentlig fortjeneste, og at  

 betalingen ordnes af cafeens personale.
Medlemmet medvirkede til, at det  

 sociale miljø var i orden.
 Generelt fandt medlemmet det bl.a. urimeligt, at efterlønsmodtagere kunne  

 arbejde i den lokale Røde Kors Butik, hvor der betales for varen, uden at  

 skulle registreres under 200 timers reglen.
 Ankenævnet fandt, at den omhandlede beskæftigelse måtte anses for socialt  

 hjælpearbejde af en sådan art, at det ikke skulle medregnes ved opgørelsen af  

 erhvervsarbejde i henhold til lov om arbejdsformidling og  

 arbejdsløshedsforsikring m.v., § 75 c.
 Ankenævnet ophævede således direktoratets afgørelse.
 Ingen.
