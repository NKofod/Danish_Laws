Klage over laserbehandling af rynker ved  

 mundvig og over mangelfuld information Patientklagenævnet fandt ikke grundlag for at kritisere den  

 behandling, som kvinden modtog af overlægen.
Nævnet lagde  

 vægt på, at forløbet umiddelbart efter indgrebet havde  

 været tilfredsstillende og uden infektioner.
Nævnet fandt  

 herefter, at det kosmetiske resultat også på længere sigt  

 måtte anses for tilfredsstillende, selvom et relativt stort  

 vægttab i efterforløbet vanskeliggjorde vurderingen heraf.
Den  

 lille indtrækning, der opstod efter indgrebet fandt nævnet var en  

 almindelig komplikation til den givne laserbehandling, der ikke kunne anses  

 for at skyldes manglende omhu og samvittighedsfuldhed fra overlægens  

 side.
Patientklagenævnet fandt ikke grundlag for at kritisere den  

 information, som kvinden modtog af overlægen.
Nævnet lagde  

 vægt på, at kvinden havde to længerevarende konsultationer  

 med henholdsvis en specialuddannet sygeplejerske og med overlægen, hvor  

 hun blev informeret om behandlingsmulighederne og fik udleveret pjecer og  

 oplysningssedler, hvor behandlingernes akutte forløb var beskrevet.  

 Nævnet fandt dog, at det havde været hensigtsmæssigt, om  

 der i det skrevne oplysningsmateriale, som kvinden fik udleveret, havde  

 været et særskilt afsnit om behandlingens langtidsvirkninger.
