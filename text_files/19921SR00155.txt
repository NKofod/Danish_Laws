Nr BR 155 Beretning over Forslag til lov om ændring af udlændingeloven og lov om  

 social bistand (Opholdstilladelse til mindreårige udlændinge m.v.)   

 Nr L 155 1992-93, 1. samling Afgivet af Retsudvalget Afgivet: 19930316 Udvalget har behandlet lovforslaget i nogle møder og har herunder stillet  

 spørgsmål til justitsministeren, som denne har besvaret skriftligt.
 Indenrigsministeren har over for Retsudvalget tilkendegivet følgende:
 1. Ved et "uledsaget flygtningebarn" forstås som udgangspunkt en  

 person under 18 år, der indrejser uden ledsagelse af sine forældre eller  

 andre myndigheder.
 En asylansøger, der er under 18 år, og som ved indrejsen er ledsaget af en  

 myndig person, vil imidlertid afhængig af de nærmere forhold tillige kunne  

 anses som uledsaget, således at behandlingen af den pågældendes ansøgning om  

 opholdstilladelse skal ske i overensstemmelse med de retningslinier, der  

 gælder for uledsagede asylansøgere, der er under 18 år.
Hvis den pågældende indrejser sammen med en eller flere voksne personer,  

 som reelt er trådt i forældrenes sted, idet de har påtaget sig ansvaret for  

 den pågældende, vil den pågældende ikke kunne anses som uledsaget.
Det vil  

 f.eks. kunne tænkes i tilfælde, hvor et forældrepar indrejser sammen med sine  

 egne børn samt et søskendebarn.
 Omvendt vil en person under 18 år, der indrejser sammen med en voksen,  

 naturligvis ikke kunne anses for ledsaget i det tilfælde, hvor den voksne  

 ikke har nogen nærmere tilknytning til den pågældende, men blot har påtaget  

 sig at tage sig af denne under rejsen hertil.
 Afgørelsen om, hvorvidt en person under 18 år skal anses for uledsaget, må  

 træffes på grundlag af en konkret vurdering af den pågældendes personlige  

 forhold, herunder navnlig tilknytningen til ledsageren.
 2. Vedrørende den hidtidige retstilstand for behandlingen af ansøgninger  

 om opholdstilladelse fra uledsagede asylansøgere under 18 år er det oplyst,  

 at ansøgningen om opholdstilladelse enten behandles i normal asylprocedure  

 eller efter den særlige praksis, hvorefter der kan meddeles opholdstilladelse  

 i medfør af udlændingelovens § 9, stk. 2, nr. 4.
Behandling efter den særlige praksis anvendes i tilfælde, hvor yngre  

 uledsagede asylansøgere, typisk børn under 15 år, har søgt asyl, men hvor  

 Direktoratet for Udlændinge på baggrund af ansøgerens alder sammenholdt med  

 den pågældendes udvikling og modenhed skønner, at der ikke med rimelighed vil  

 kunne gennemføres en sædvanlig asylretlig vurdering af sagen.
I disse  

 tilfælde er de pågældende sædvanligvis i stedet i løbet af kort tid blevet  

 meddelt opholdstilladelse (med henblik på varigt ophold) i medfør af  

 udlændingelovens § 9, stk. 2, nr. 4.
 En normal behandling af asylsagen gennemføres i tilfælde, hvor det efter  

 en konkret vurdering må antages, at ansøgeren er så moden, at det må anses  

 for ubetænkeligt at lade den pågældende gennemgå en asylretlig procedure og  

 vurdering.
Det vil ofte være tilfældet, hvor den pågældende er over 15 år, men det  

 kan også under særlige omstændigheder være tilfældet med asylansøgere under  

 denne alder.
Spørgsmålet afgøres konkret i de enkelte tilfælde, men i  

 almindelighed vil asylansøgere i 16-17-års-alderen gennemgå en sædvanlig  

 asylretlig procedure og vurdering.
Det er alderen på indrejsetidspunktet, der  

 er afgørende.
Det har ingen betydning, at en asylansøger fylder 18 år, mens  

 ansøgningen om opholdstilladelse er under behandling.
 Denne fremgangsmåde tjener til at sikre, at de personer, der er under 18  

 år, og som opfylder betingelserne for tildeling af asyl, formelt anerkendes  

 som flygtninge og opnår opholdstilladelse efter udlændingelovens § 7.
 Det kan konstateres, at det kun er ganske få af de personer under 18 år,  

 som har gennemgået en almindelig asylsagsbehandling, der ikke har opnået  

 opholdstilladelse som flygtning i medfør af udlændingelovens § 7 eller  

 opholdstilladelse på andet grundlag, jf. herved udlændingelovens § 9, stk. 2,  

 nr. 2, (humanitær opholdstilladelse), eller § 9, stk. 2, nr. 4, (særlige  

 grunde i øvrigt).
 Indenrigsministeren har i den forbindelse over for Retsudvalget  

 understreget, at udlændingemyndighederne ved behandlingen af sager vedrørende  

 uledsagede flygtningebørn lever op til Danmarks konventionsmæssige  

 forpligtelser, herunder forpligtelserne i henhold til FN's Børnekonvention.
 3. Indenrigsministeren har oplyst, at indrejsetallene for gruppen af  

 uledsagede flygtningebørn i årene 1989-1992 har været følgende:
 Det bemærkes, at der for så vidt angår tallene for 1992 er tale om en  

 foreløbig opgørelse.
Tallene viser, at der alene i 1992 er indrejst flere uledsagede  

 asylansøgere under 18 år end i de 3 foregående år tilsammen.
Det samme gælder  

 isoleret set gruppen af uledsagede asylansøgere over 15 år.
 Direktoratet for Udlændinge har oplyst, at den gennemsnitlige  

 sagsbehandlingstid for uledsagede asylansøgere under 15 år er godt en måned,  

 mens den for de uledsagede asylansøgere i alderen 15-17 år er godt fire  

 måneder.
 4. Vedrørende spørgsmålet om indkvartering af uledsagede asylansøgere, der  

 er under 18 år i perioden, mens ansøgningen om opholdstilladelse behandles,  

 har indenrigsministeren henvist til rapporten vedrørende "Uledsagede  

 flygtningebørn i Danmark". Indenrigsministeren har supplerende oplyst,  

 at Direktoratet for Udlændinge pr. 1. maj 1992 har etableret et særligt  

 asylcenter for uledsagede asylansøgere, der er under 18 år, i en ejendom i  

 Ringsted, ligesom der i asylcenter Sandholm er indrettet en børneafdeling.
Indenrigsministeren har oplyst, at indkvartering af asylansøgere ikke har  

 været praktiseret således, at en asylansøger, der fylder 18 år, i  

 almindelighed har måttet forlade det børneasylcenter, hvor den pågældende  

 hidtil har haft ophold.
Indenrigsministeren har samtidig tilkendegivet, at  

 man i fremtiden i videst muligt omfang vil tillade, at uledsagede  

 flygtningebørn også efter det fyldte 18. år vil kunne forblive på det  

 børneasylcenter, hvor de opholder sig.
Der vil kunne forekomme enkelte  

 tilfælde, hvor en uledsaget asylansøger, der er fyldt 18 år, navnlig som  

 følge af en øget tilstrømning til landet af uledsagede asylansøgere i denne  

 aldersgruppe, må forlade det børneasylcenter, hvor den pågældende har haft  

 ophold.
 For så vidt angår spørgsmålet om anvendelse af privat indkvartering af  

 uledsagede asylansøgere under 18 år har indenrigsministeren oplyst, at der i  

 de tilfælde, hvor den pågældende ved den første henvendelse om asyl til de  

 danske myndigheder er ledsaget af herboende familie eller bekendte,  

 almindeligvis anmodes om, at der sker indkvartering hos slægtninge eller  

 bekendte.
I 1991 aftalte Direktoratet for Udlændinge og Dansk Røde Kors en ordning,  

 hvorefter Dansk Røde Kors i sådanne tilfælde aflægger besøg hos  

 »plejefamilien«.
Dansk Røde Kors tager ligeledes kontakt med  

 kommunalbestyrelsen med henblik på vurdering af, hvorvidt den pågældende  

 familie kan opnå den efter lov om social bistand fornødne plejetilladelse.  

 Ifølge denne ordning bevarer organisationen i hele præasylfasen kontakten med  

 den pågældende og plejefamilien.
 Privat indkvatering finder således i et vist omfang sted, og  

 indenrigsministeren har tilkendegivet, at man også i fremtiden vil se med  

 velvilje herpå i de tilfælde, hvor det er muligt at finde passende  

 plejefamilier.
 5. Ifølge FN's konvention om barnets rettigheder (Børnekonventionen), som  

 er ratificeret af Danmark den 19. juli 1991, er Danmark forpligtet til at  

 respektere og sikre de rettigheder, der er fastsat i konventionen over for  

 enhver person under 18 år, der opholder sig her i landet.
Konventionen indeholder i artikel 22 en bestemmelse om flygtningebørn og  

 børn, der søger flygtningestatus.
Artiklen indeholder imidlertid ikke  

 bestemmelser, der tillægger de pågældende, der har fået afslag på asyl efter  

 en asylprocedure, nærmere rettigheder, herunder med hensyn til  

 opholdstilladelse.
6. På baggrund af drøftelse af lovforslaget har indenrigsministeren over  

 for Retsudvalget tilkendegivet, at der kan være behov for en klargøring og  

 nærmere fastlæggelse af den særlige praksis for meddelelse af  

 opholdstilladelse efter udlændingelovens § 9, stk. 2, nr. 4, der bør følges,  

 når det drejer sig om uledsagede asylansøgere, der er under 18 år, og som får  

 afslag på asyl.
De af dem, der ikke gennemgår en almindelig asylprocedure,  

 vil ikke blive berørt af en sådan ordning, men vil som hidtil få  

 opholdstilladelse efter udlændingelovens § 9, stk. 2, nr. 4, i  

 overensstemmelse med den allerede etablerede praksis.
 Den fastlagte praksis vil således kun angå de asylansøgere, der efter en  

 konkret vurdering af de pågældendes modenhed har gennemgået en normal  

 asylprocedure.
Indenrigsministeren har i den forbindelse anført, at en uledsaget  

 mindreårig asylansøger i overensstemmelse med hidtidig praksis fortsat bør  

 gennemgå en normal asylprocedure i de tilfælde, hvor det efter en konkret  

 vurdering må antages, at den pågældende er så moden, at det må anses for  

 ubetænkeligt.
Indenrigsministeren deler således forslagsstillernes  

 betænkeligheder ved en ordning, der afskærer tilstrækkeligt modne  

 asylansøgere fra en prøvelse af deres asylretlige status.
 For så vidt angår de uledsagede asylansøgere under 18 år, som har fået  

 afslag i asylproceduren, har indenrigsministeren tilkendegivet, at  

 retningslinierne for den særlige praksis bør være følgende:
Det skal sikres, at den pågældende ikke bringes i en reel nødsituation,  

 såfremt vedkommende ikke gives opholdstilladelse i Danmark.
Ved vurdering  

 heraf skal indgå, om den pågældendes situation adskiller sig væsentligt fra  

 den situation, der gælder for andre personer på samme alder i det land, den  

 pågældende kommer fra.
Der vil således skulle meddeles opholdstilladelse efter udlændingelovens §  

 9, stk. 2, nr. 4, i de tilfælde, hvor forældrene til den pågældende er døde  

 eller der foreligger sikre oplysninger om, at de ikke kan findes, og der ikke  

 i øvrigt findes et sikkert familiemæssigt eller andet lignende socialt  

 netværk.
Det samme vil gælde, hvis den pågældende er afskåret fra at få  

 kontakt med sine forældre, f.eks. fordi forældrene er fængslet.
 Det bør i vurderingen indgå, om der i hjemlandet eller det tidligere  

 opholdsland er et sådant socialt netværk, hvilket for eksempel vil være  

 tilfældet i en række europæiske lande, at den særlige omsorg, som de  

 pågældende har behov for, kan opfyldes i hjemlandet eller det tidligere  

 opholdsland.
 Det vil tillige kunne indgå i vurderingen, om den pågældende i længere tid  

 har været uden kontakt med sine forældre og derfor inden indrejsen til  

 Danmark har været undergivet offentlig omsorg, som vil kunne genetableres ved  

 en tilbagevenden.
Pågår der krigshandlinger eller lignende uroligheder i den pågældendes  

 hjemland eller det tidligere opholdsland, kan dette i visse tilfælde medføre,  

 at der gives opholdstilladelse.
Det vil gælde, hvor forholdene som følge af  

 krigshandlingerne eller urolighederne må anses for meget usikre, og hvor der  

 vil være en væsentlig risiko for, at den pågældende bringes i en reel  

 nødsituation ved en tilbagevenden.
 Hvis den pågældende på grund af sygdom har behov for særlig omsorg og  

 bistand, vil dette i sig selv i nogle tilfælde kunne føre til, at der vil  

 blive givet opholdstilladelse.
 Indenrigsministeren har i den forbindelse peget på, at der allerede i  

 medfør af udlændingelovens § 9, stk. 2, nr. 2, i visse tilfælde gives  

 opholdstilladelse, såfremt en person lider af en akut eller livstruende  

 sygdom, men at der kan være tilfælde, hvor sygdommen ikke er af en så  

 alvorlig karakter, at der efter praksis kan gives opholdstilladelse i medfør  

 af udlændingelovens § 9, stk. 2, nr. 2, men hvor der henset til, at der er  

 tale om en person under 18 år, bør gives den pågældende ret til fortsat  

 ophold i Danmark.
 I denne situation bør det indgå i vurderingen, om forholdene i hjemlandet  

 eller det tidligere opholdsland er sådan, at den pågældende der vil kunne  

 opnå den fornødne omsorg i form af den nødvendige behandling og pleje.
 Som det fremgår, vil man efter de angivne retningslinier både skulle  

 vurdere de individuelle forhold hos den pågældende samt de generelle forhold  

 i det land, som vedkommende eventuelt vil skulle sendes tilbage til.
 Retsudvalget har noteret sig indenrigsministerens tilsagn om at etablere  

 en særlig praksis efter de ovenfor angivne retningslinier og lægger vægt på,  

 at den omhandlede gruppe af uledsagede asylansøgere herved sikres den  

 nødvendige beskyttelse.
 Retsudvalget ønsker i den forbindelse at pege på, at en person, som ikke  

 oprindelig er blevet behandlet som en uledsaget asylansøger under 18 år,  

 fordi vedkommende er indrejst sammen med sine forældre eller en anden voksen  

 person, bør omfattes af den nævnte praksis, hvis forældrene eller den voksne  

 person, som har haft ansvaret for den pågældende, måtte afgå ved døden under  

 opholdet i Danmark.
 7. For så vidt angår spørgsmålet om frihedsberøvelse af personer under 18  

 år har indenrigsministeren over for Retsudvalget givet tilsagn om instruktion  

 af de relevante myndigheder vedrørende adgangen til frihedsberøvelse af  

 personer, der tilhører denne aldersgruppe.
Med hensyn til praksis har man oplyst, at politiet i almindelighed ikke  

 frihedsberøver asylansøgere, der er under 18 år.
Når en asylansøger i denne  

 aldersgruppe kommer i kontakt med politiet, vil den pågældende normalt kunne  

 identificeres tilstrækkeligt.
For så vidt angår asylansøgere i aldersgruppen  

 15-17 år, der er uidentificerede, foretages en konkret vurdering af, hvorvidt  

 den pågældende ganske åbenbart fremstår som ældre end oplyst.
Uanset om der  

 opstår tvivl om udlændingens alder, afstår politiet fra at foretage  

 frihedsberøvelse.
I Børnekonventionens art. 37, litra b, er det foreskrevet, at  

 deltagerstaterne skal sikre, at intet barn ulovligt eller vilkårligt berøves  

 sin frihed.
Anholdelse, tilbageholdelse eller fængsling af et barn skal  

 ifølge bestemmelsen følge lovens forskrifter og må kun bruges som en sidste  

 udvej og for det kortest mulige passende tidsrum.
Indenrigsministeren har på denne baggrund fundet det rettest på dette  

 område at sikre retsstillingen for udlændinge i denne aldersgruppe ved  

 udsendelse af egentlige retningslinier for frihedsberøvelse efter  

 udlændingelovens § 36, stk. 1 og 2, i form af en instruks til politiet.
Efter  

 disse retningslinier skal frihedsberøvelse af udlændinge, der er under 18 år,  

 alene kunne finde sted, såfremt helt særlige omstændigheder gør sig gældende.  

 Indenrigsministeren ønsker hermed at slå fast, at anvendelse af  

 frihedsberøvelse over for udlændinge, der er under 18 år, kun ganske  

 undtagelsesvis bør finde sted.
 Indenrigsministeren har imidlertid tilkendegivet, at der i visse ganske  

 særlige tilfælde efter en konkret vurdering kan være et sådant behov for at  

 foretage frihedsberøvelse, at dette bør kunne ske.
 For eksempel kan der efter indenrigsministerens opfattelse tænkes  

 tilfælde, hvor en udlænding, der er under 18 år, efter lang tids ulovligt  

 ophold her i landet skal udvises som følge heraf, og hvor de i § 34 nævnte  

 foranstaltninger ikke, uanset den pågældendes alder, efter en konkret  

 vurdering er tilstrækkelige til at sikre en praktisk mulighed for  

 gennemførelse af udvisningen.
Frihedsberøvelse bør efter indenrigsministerens opfattelse ligeledes kunne  

 finde sted i ganske særlige tilfælde omfattet af udlændingelovens § 36, stk.  

 2. Efter denne bestemmelse kan en udlænding frihedsberøves, såfremt den  

 pågældende ikke efterkommer Direktoratet for Udlændinges bestemmelse om at  

 tage ophold, jf. § 42 a, stk. 2, 3. pkt.
Det samme gælder den udlænding, der  

 gennem voldelig eller truende adfærd over for personer, der udfører opgaver  

 med driften af et indkvarteringssted for udlændinge, lægger hindringer i  

 vejen for udførelsen af disse personers hverv, jf. § 42 a, stk. 2, 4. pkt.
Navnlig for så vidt angår hensynet til beskyttelsen af den sidstnævnte  

 personkreds, der består af personale tilknyttet Dansk Røde Kors, har man  

 udtrykt betænkelighed ved helt at afskære adgangen til at frihedsberøve  

 personer under 18 år, der gennem voldelig eller truende adfærd over for  

 personale lægger hindringer i vejen for udførelsen af disse personers hverv  

 som ansatte hos Dansk Røde Kors.
Men der kan efter indenrigsministerens  

 opfattelse også i øvrigt være helt særlige tilfælde, hvor der som anført vil  

 kunne være behov for en adgang til frihedsberøvelse i de i udlændingelovens §  

 36, stk. 2, nævnte tilfældegrupper.
 Indenrigsministeren har herved givet udtryk for, at foretagelse af  

 frihedsberøvelse i sådanne ganske særlige tilfælde ikke vil være i strid med  

 art. 37, litra b, i Børnekonventionen.
 8. Med hensyn til spørgsmålet om etablering af en bisidderordning ved  

 afhøring af asylansøgere, der er under 18 år, har indenrigsministeren givet  

 tilsagn om at indføre en obligatorisk bisidderordning.
Som det er anført i bemærkningerne til lovforslaget, er der i den danske  

 retspleje og sociallovgivning regler om, at der skal tilkaldes en  

 repræsentant for de sociale myndigheder, når unge under 18 år afhøres af  

 politiet eller i retten.
Som det ligeledes fremgår af bemærkningerne, er der  

 ikke en lovfæstet beskyttelse for afhøringer af udenlandske personer under 18  

 år, selv om konsekvensen af de afhøringer, udlændingen bliver udsat for, kan  

 være meget vidtrækkende og være en voldsom psykisk belastning.
Der er imidlertid i 1991 på uformelt grundlag iværksat en ordning, således  

 at personale fortrinsvis fra Dansk Røde Kors' centrale asylafdeling fungerer  

 som bisiddere i forbindelse med asylafhøringer af uledsagede asylansøgere  

 under 18 år.
Efter ordningens etablering har politiet endvidere i nogle  

 tilfælde anmodet om, at der deltager en bisidder også i forbindelse med den  

 indledende registreringsafhøring af uledsagede udlændinge, der er under 18  

 år.
 Ifølge rapporten vedrørende "Uledsagede flygtningebørn i  

 Danmark" fandt arbejdsgruppen, at den allerede etablerede ordning bør  

 formaliseres ved politiets foranstaltning i form af en intern instruks.  

 Endvidere fandt man, at ordningen bør udvides til at omfatte  

 registreringsafhøringer i det omfang, det er muligt.
Det er oplyst, at Justitsministeriet i en skrivelse af 6. januar 1993 fra  

 Rigspolitichefen har modtaget underretning om, at Rigspolitiet har afholdt et  

 møde med Dansk Røde Kors og Direktoratet for Udlændinge, hvor etableringen af  

 en formaliseret bisidderordning med udgangspunkt i arbejdsgruppens  

 anbefalinger blev drøftet.
På baggrund af mødet er Rigspolitiet i gang med at  

 udarbejde udkast til en instruks, der skal forelægges for Dansk Røde Kors og  

 Direktoratet for Udlændinge.
Indenrigsministeren har imidlertid fundet det rettest at indføre en  

 obligatorisk bisidderordning.
Der vil herefter være krav om, at der i alle  

 tilfælde, hvor der sker afhøring af en uledsaget asylansøger, der er under 18  

 år, til brug for behandlingen af den pågældendes ansøgning om  

 opholdstilladelse er en bisidder til stede.
Dette skal også gælde  

 registreringsafhøringer.
Indenrigsministeren har på denne baggrund over for  

 Retsudvalget tilkendegivet, at man vil anmode Rigspolitichefen om at  

 udfærdige en instruks herom, og at Retsudvalget vil få tilsendt denne  

 instruks.
 Retsudvalget kan tilslutte sig indenrigsministerens synspunkter.
 P.u.v.
