 Styrelsen fandt, at boligydelsen kunne reguleres med tilbagevirkende  

 kraft til det tidspunkt, der lå forud for huslejenævnets afgørelse, og at  

 kommunen kunne kræve tilbagebetaling af den for meget udbetalte boligstøtte,  

 idet der ved boligstøtteberegningen var anvendt for høj en leje.
Man fandt endvidere, at det påhvilede boligstøttemodtageren at give  

 meddelelse om verserende huslejenævns- eller boligretssager om nedsættelse af  

 lejen.
Styrelsen lagde bl.a. vægt på, at støttemodtageren var klar over den  

 verserende sag, da denne selv var blandt de lejere, hvis protest over for  

 lejeforhøjelsen medførte, at sagen blev indbragt for huslejenævnet.
 »I skrivelse af 18.4.1985 (j. nr. 020315-1934) har Odense kommune  

 klaget over en afgørelse, der er truffet af Amtsankenævnet for Fyns amt,  

 vedrørende et af kommunen rejst krav om tilbagebetaling af for meget udbetalt  

 boligydelse.
 Det fremgår af sagen, at boligydelsesmodtageren i den konkrete sag i juni  

 1984 underrettede kommunen om, at huslejenævnet den 23.3. 1984 havde truffet  

 afgørelse om nedsættelse af lejen for hendes lejlighed med virkning fra  

 1.9.1982, og at hun ville få tilbagebetalt 8.684,50 kr. som for meget betalt  

 leje for perioden 1.9.1982 - 30.4.1984.
 Kommunen rejste herefter krav om tilbagebetaling af 11.338 kr., hvilket  

 beløb udgjorde for meget udbetalt boligydelse for perioden 1.9.1982 -  

 31.6.1984. Kommunen henviste til, at boligydelsesmodtageren ikke på noget  

 tidspunkt havde oplyst om, at der verserede en sag for huslejenævnet om  

 nedsættelse af lejen.
 Kommunens afgørelse blev herefter påklaget til amtsankenævnet, idet  

 boligydelsesmodtageren ikke kunne anerkende, at hun skulle tilbagebetale et  

 større beløb end hun havde modtaget i tilbagebetalt leje.
I skrivelse af 25.3.1985 meddelte amtsankenævnet herefter, at man fandt,  

 at boligydelsesmodtageren havde undladt at give oplysninger som krævet i §  

 23, stk. 3, i lov om boligydelse til pensionister og § 38, stk. 3, i lov om  

 individuel boligstøtte.
Under hensyn til at boligydelsesmodtageren efter det  

 oplyste først den 23.3.1984 modtog huslejenævnets endelige afgørelse, fandt  

 nævnet dog ikke, at kommunen kunne kræve tilbagebetaling af den forud for 1.  

 april 1984 udbetalte boligydelse.
I denne anledning skal man meddele, at ifølge § 63, stk. 2, i lov om  

 individuel boligstøtte kan amtsankenævnets afgørelser ikke indbringes for  

 anden administrativ myndighed.
Boligstyrelsen kan dog optage en sag til  

 behandling, når det skønnes, at sagen er af principiel betydning.
 Efter boligstyrelsens opfattelse er spørgsmålet, om boligydelsen kan  

 reguleres med tilbagevirkende kraft til et tidspunkt, der ligger forud for  

 huslejenævnets afgørelse i sagen, et principielt spørgsmål.
Det fremgår af § 11 i lov om individuel boligstøtte, at boligudgiften for  

 lejere ved beregning af boligstøtte som udgangspunkt opgøres på grundlag af  

 den leje, som efter lejeaftalen skal betales for boligarealet med tilhørende  

 sædvanlige udenomsrum.
Såfremt der i løbet af året sker nedsættelse af lejen,  

 skal boligstøtten omregnes med virkning fra begyndelsen af den måned, der  

 følger nærmest efter ændringens indtræden.
Indtræder ændringer med virkning  

 fra den 1. i en måned, anses ændringen for sket i den foregående måned.
 Efter boligstøttelovens § 38, stk. 3, påhviler det boligstøttemodtageren  

 at oplyse kommunalbestyrelsen om alle forhold, der kan medføre nedsættelse  

 eller bortfald af boligstøtten.
Det påhviler således boligstøttemodtageren at give meddelelse om, at der  

 verserer en huslejenævns- eller boligretssag om nedsættelse af lejen.
Dette  

 forudsætter naturligvis, at boligstøttemodtageren er klar over, eller burde  

 være klar over, at der verserer en sådan sag.
 Såfremt boligstøttemodtageren i et sådant tilfælde har undladt at give  

 meddelelse om, at lejen eventuelt vil blive nedsat, vil der efter  

 boligstyrelsens opfattelse kunne kræves tilbagebetaling af den for meget  

 udbetalte boligstøtte på grund af, at der ved boligstøtteberegningen er  

 anvendt en for høj leje.
Det fremgår af oplysningerne i den foreliggende sag, at  

 boligydelsesmodtageren selv var blandt de lejere, hvis protest over  

 lejeforhøjelsen medførte, at sagen blev indbragt for huslejenævnet.
Under  

 hensyn hertil er boligstyrelsen enig med Odense kommune i, at den for meget  

 udbetalte boligydelse også fra tiden før huslejenævnets afgørelse kan kræves  

 tilbagebetalt.
 Man skal imidlertid gøre opmærksom på, at boligstyrelsens afgørelse kun  

 vedrører tilbagebetalingskravet fra 1.1.1983, idet afgørelser om boligydelse,  

 der er ydet i henhold til den hidtidige lov om boligydelse til pensionister,  

 skal indbringes for Den Sociale Ankestyrelse.
 2. Der henvises til j.nr. 020315-1934 1-1186-1984.
