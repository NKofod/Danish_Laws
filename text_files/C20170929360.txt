 Vejledning om ansøgning om støtte i 2017 fra udlodningspuljen til særlige sociale formål (SærligSoc) § 07.18.19.50.
Ansøgningsfrist den 23. marts 2017 kl. 12.00 1. Indledning 2. Udlodningspuljens formål 3. Målgruppe 4. Ansøgerkreds 5. Forventede resultater 6. Støtteegnede projekter 7. Projektperiode 8. Udarbejdelse af projektbeskrivelse 9. Tildelingskriterier for tilskud fra udlodningspuljen 10. Tilskudsberettigede udgifter 11. Ikke tilskudsberettigede udgifter 12. Udarbejdelse af budget 13. Ansøgningsprocedure 14. Hvis projektet får tilskud 1. Indledning Der er 13,2 mio. kr.1) til fordeling i 2017 fra udlodningspuljen til særlige sociale formål (SærligSoc).
 Udmøntning af midler sker med udgangspunkt i lov om udlodning af overskud fra lotteri samt heste- og hundevæddemål, jf. lovbekendtgørelse nr. 115 af 31. januar 2015.
 Udlodningspuljen fremgår af finanslovens § 07.18.19.50.
2. Udlodningspuljens formål Formålet med udlodningspuljen er at yde tilskud til særlige sociale formål.
Den samlede sociale indsats i samfundet styrkes gennem tilskud til frivilligt socialt arbejde ved at støtte projekter, der styrker den frivillige ulønnede indsats og forebygger og afhjælper sociale problemer.
Dette nås ved at støtte projekter, der er målrettet mennesker med sociale problemstillinger eller i en svær livssituation.
3. Målgruppe Målgruppen er mennesker med sociale problemstillinger eller mennesker i en svær livssituation.
4. Ansøgerkreds Frivillige organisationer, foreninger, grupper samt enkeltpersoner med et socialt formål kan ansøge om støtte til projekter fra udlodningspuljen.
Der kan søges tilskud til projekter, der styrker den frivillige ulønnede indsats.
Det er en betingelse, at den frivillige ulønnede arbejdskraft indgår som et væsentligt element i projekterne.
 Frivilligt arbejde defineres her som en aktivitet eller en handling der:
  Er frivillig, dvs. uden tvang.
  Er ulønnet.
  Udføres overfor andre end familie og slægt.
  Er til gavn for andre end ansøger selv eller ansøgers familie.
  Er af formel karakter (til forskel fra almindelig hjælpsomhed).
5. Forventede resultater Det forventes, at projekterne bidrager til at afhjælpe og forebygge sociale problemstillinger blandt målgruppen.
Det forventes endvidere, at projekterne bidrager til forandring eller positive oplevelser for målgruppen gennem frivilligt arbejde.
Det kan eksempelvis være:
 deltagelse i aktiviteter, udflugter og ferier eller  forskellige former for netværksdannelse og andre sociale relationer, der giver målgruppen bedre livsbetingelser.
6. Støtteegnede projekter Udlodningspuljen giver mulighed for at yde støtte til såvel igangværende som nye projekter/indsatser.
Det vil sige, at der kan ydes støtte til indsatser, der allerede er etableret.
Uanset om projektet er nyt eller eksisterende, ydes der kun støtte til afgrænsede projektudgifter.
Der ydes således ikke støtte til fx foreningers generelle driftsudgifter.
 Der er en opdeling mellem udlodningspuljen til særlige sociale formål (SærligSoc-puljen) og ansøgningspuljen til frivilligt socialt arbejde (PUF-puljen), så hver projekttype udelukkende kan søges fra en af de to ansøgningspuljer.
 Uddybning af projekttyper:
 Krisecentre:
 Under denne projekttype hører krisecentre, der afholder forskellige former for sociale aktiviteter bl.a. for beboerne på centret.
 Brugerorganisering inden for sindslidende, hjemløse og misbrugsområdet:
Under denne projekttype hører forskellige former for brugerorganisering, der eksempelvis kan være at frivillige og brugerfrivillige sammen organiserer aktiviteter eller ture mv., eller at aktiviteterne er brugerstyrede.
Frivillige kan alene komme fra målgruppen.
Målgruppen under denne projekttype indskrænkes til sindslidende, hjemløse og misbrugsområdet.
 Ferieformål:
Under denne projekttype hører ferieaktiviteter, der opfylder udlodningspuljens særlige sociale formål.
Der kan også ansøges om mindre støtte til planlægning op til ferieaktiviteten samt efterfølgende evaluering.
En ferieaktivitet kan være endagsudflugter, 3-4 dages ophold eller en uges ferieophold, afhængigt af målgruppen og den konkrete projektbeskrivelse.
Et projekt kan også have kortere ferieture af varierende længde fordelt på flere aktiviteter inden for projektperioden.
Ved udarbejdelse af ansøgning til ferieformål skal ansøger være opmærksom på, at tilskuddet pr. deltager fastsættes til maksimalt mellem 1.200-1.500 kr. efter konkret vurdering.
Dog er det muligt at supplere tilskud fra denne udlodningspulje med medfinansiering til ferieprojektet fra anden finansieringskilde.
 Sociale aktiviteter i boligområder:
 Under denne projekttype hører forskellige former for sociale aktiviteter, der har fokus på at forebygge og afhjælpe sociale problemstillinger i et eller flere boligområder.
 Målrettede projekter i sygdomsforeninger:
 Under denne projekttype hører sygdomsforeninger, der afvikler forskellige former for sociale aktiviteter, der har fokus på at forebygge og afhjælpe sociale problemstillinger.
 Projekter der indebærer nyudvikling af frivilligt socialt arbejde:
 Under denne projekttype hører projekter, som udvikler en ny idé, tiltag eller lignende i relation til det frivillige sociale arbejde.
7. Projektperiode Midlerne skal anvendes i perioden den 1. juni 2017 til 31. maj 2018.
8. Udarbejdelse af projektbeskrivelse Ved fordeling af støtte til projekterne vil der blive lagt vægt på, at følgende er tilstrækkelig beskrevet i ansøgningen:
At 
projektets formål er beskrevet.
I projektets formål beskrives, hvilket problem projektet skal løse for målgruppen, og hvilken forandring det skal medføre for målgruppen.
Det er centralt, at det sandsynliggøres, hvordan projektet medvirker til at fremme puljens formål.
At projektets målgruppe er beskrevet kort og præcist.
Beskrivelsen skal indeholde følgende oplysninger:
 Hvem indgår i målgruppen?  Hvor mange er omfattet af målgruppen?  Hvor mange fra målgruppen forventes at være omfattet af projektet? Det er vigtigt, at der gives et realistisk bud på, hvor mange der indgår i projektet.
Der skal både tages hensyn til det økonomiske grundlag for projektet og kapaciteten (f.eks. antal ansatte, antal frivillige, deres faglige forudsætninger og projektets organisatoriske rammer og muligheder).
  Hvordan vil antal deltagere i projektet blive opgjort/dokumenteret? Det skal beskrives, hvordan I systematisk vil opgøre antallet af borgerne.
  Er der relevante undergrupper? (f.eks. relevant at skelne mellem mænd og kvinder? ) Når I beskriver målgruppen, skal I være opmærksomme på, om der er særlige kønsmæssige, aldersmæssige, geografiske, etniske eller andre perspektiver, der skal tages højde for i projektet.
At projektets mål på borgerniveau er klart og præcist beskrevet.
Målene er de konkrete resultater, som projektet forventes at opnå.
Projektets resultater skal være realistiske set i forhold til bl.a. projektets målgruppe, bemanding og aktiviteter.
For yderligere information læs afsnittet om udarbejdelse projektets forandringsteori.
At det er beskrevet, hvordan målene/resultaterne nås, dvs. at det er beskrevet kort og præcist, hvilke aktiviteter, som projektet vil gennemføre.
Det skal også beskrives, hvordan de enkelte aktiviteter hænger sammen, og hvordan aktiviteterne bidrager til at opnå målet.
Projektet skal ud fra karakteristik af målgruppen og dens problemer beskrive indholdet af disse aktiviteter, så det kan ses, hvordan de modsvarer problemerne.
Tidsplan for aktiviteter skal udarbejdes.
Det skal angives, om nogle aktiviteter tidsmæssigt skal placeres før andre, og om der er særlige kritiske betingelser, der skal være opfyldt, før I fortsætter med projektet.
 At det fremgår, hvordan projektet vil dokumentere aktiviteterne og resultaterne.
At projektets organisation og ledelse er beskrevet.
Det skal beskrives projektets organisationsstruktur og opgavefordeling.
F.eks. hvor mange ansatte er der i projektet, hvilke beføjelse har projektlederen, hvem har det overordnede ansvar for projektet, hvilke er projektets samarbejdsparter, og hvad disse bidrager med.
8.1. Køn skal tænkes ind i projektet (Kønsmainstreaming) I skal tydeligt overveje, om projektet er målrettet enten mænd eller kvinder eller begge køn.
De anvendte metoder i projektet skal svare til de behov, som mænd og kvinder i målgruppen kan have.
I skal overveje om kvinder og mænd har samme behov for hjælp.
I skal også overveje, om der er basis for at indrette projektet på en måde, der gør det muligt for både kvinder og mænd at få udbytte af det.
9. Tildelingskriterier for tilskud fra udlodningspuljen For at komme i betragtning til tilskud fra udlodningspuljen gælder følgende tildelingskriterier for ansøgningen og ansøger:
  Formålet med projektet skal ligge inden for udlodningspuljens formål og være målrettet udlodningspuljens målgruppe.
  Frivilligt ulønnet arbejde skal indgå som et væsentligt element.
  Projektet skal falde inden for en af støttekategorierne, jf. punkt 6 om støtteegnede projekter.
  Der skal formuleres konkrete mål for indsatsen på borgerniveau.
  Der skal være sammenhæng mellem aktiviteterne, målene på borgerniveau og projektets budget, jf. nærmere nedenfor.
Det bemærkes, at foreninger og organisationer mv. kun i særlige tilfælde kan modtage støtte fra SærligSoc, hvis de i forvejen modtager støtte fra øvrige udlodningspuljer.
Disse organisationer kan ikke modtage støtte til aktiviteter og udgifter, der er dækket af tilskud fra de øvrige udlodningspuljer.
9.1. Vurdering af ansøgningen Ansøgning om tilskud fra udlodningspuljen vurderes på baggrund af ovenstående tildelingskriterier.
Vurderingen er inddelt i fem områder.
 Af oversigten nedenfor fremgår sammenhængen mellem tildelingskriterier og vurderingen af ansøgningerne.
 Ad 1) Relevans:
 På baggrund af ansøgers beskrivelse af formål, ansøgerkreds og målgruppe vil det blive vurderet, hvorvidt projektet eller indsatsen er socialt rettet samt om projektets formål, ansøgerkreds og målgruppe ligger inden for udlodningspuljens formål, ansøgerkreds og målgruppe.
Ad 2) Frivilligt element Det vil blive vurderet, hvorvidt det frivillige ulønnede arbejde udgør et betydeligt element i projektet eller indsatsen.
 Ad 3) Støttekategorier:
 Det vil blive vurderet, om ansøgningen falder ind under en af de seks støttekategorier.
 Ad 4) Sammenhæng:
Det vil blive vurderet, hvordan ansøgningen beskriver projektet, dets aktiviteter, tidsplan, organisering, målsætninger mv.
På baggrund af den samlede projektbeskrivelse og dertilhørende budget vil det blive vurderet, hvorvidt der er sammenhæng mellem projektets formål, målgruppe, aktiviteter, målsætninger og organisering.
Det vil blive vurderet, hvorvidt projektet formulerer og opstiller konkrete mål for indsatsen på borgerniveau.
Projektets resultater skal være realistiske i forhold til bl.a. projektets målgruppe, bemanding og aktiviteter.
Således skal det være sandsynliggjort, at de beskrevne aktiviteter vil føre til opfyldelse af de opstillede målsætninger på borgerniveau.
Derudover vurderes det, hvorvidt de planlagte aktiviteter er klart beskrevet, og om aktiviteterne hænger sammen med målsætningerne på borgerniveau.
 Ad 5) Budget:
På baggrund af den samlede projektbeskrivelse og dertilhørende budget vil det blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet skal være realistisk, sparsommeligt og leve op til de krav, der er til udgiftstyper og niveauer, som fremgår af vejledningens punkt 12 om udarbejdelse af budget.
Selv om et projekt opfylder alle tildelingskriterierne, er det ikke sikkert, at det opnår støtte, da der hidtil hvert år er søgt om langt flere penge, end udlodningspuljen indeholder.
Der tages i vurderingen ikke hensyn til, om det ansøgte projekt har modtaget støtte fra udlodningspuljen i tidligere år.
Under hensyntagen til udlodningspuljens størrelse og antal ansøgte projekter vægtes det, at et stort antal projekter, der opfylder tildelingskriterierne, kan komme i betragtning til at modtage støtte.
Det er derfor ikke givet, at tilskudsmodtagere altid opnår det fulde beløb, der er ansøgt om.
De typiske bevillingsstørrelser lå i 2016 i intervallet 50.000  300.000 kr.
Der gøres opmærksom på, at udlodningspuljen yder støtte til projekter med fokus på den frivillige, ulønnede indsats.
Der kan derfor som udgangspunkt kun søges om støtte til lønnede medarbejdere og konsulenter i et begrænset omfang set i forhold til den frivillige indsats, der indgår i projektet eller opstår i umiddelbar forlængelse af projektet.
Det ulønnede frivillige arbejde udelukker dog ikke, at en frivillig person modtager godtgørelser for udgifter, vedkommende har i forbindelse med udførslen af opgaven, fx transport- og telefonudgifter.
Endvidere skal der gøres opmærksom på, at udlodningspuljen er målrettet særlige sociale indsatser i form af projekter.
Der kan derfor ikke tildeles støtte til projekter, hvis primære formål fx er drift.
Der kan ligeledes ikke tildeles støtte til projekter, hvis det primære formål i projektperioden fx er integration, uddannelse, beskæftigelse eller sundhed.
Disse elementer kan dog indgå sekundært i projekterne, herunder som langsigtede mål.
10. Tilskudsberettigede udgifter Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra udlodningspuljen:
1. Lønudgifter til aflønning af medarbejdere i projektet.
Lønniveauet må ikke være højere end det, der er aftalt i de statslige overenskomster for tilsvarende arbejde.
 2. Udgifter til honorarer til konsulenter.
 3. Udgifter til revisor.
 4. Lovpligtige forsikringer, herunder arbejdsskadeforsikringer.
5. Udgifter til transport i egen bil.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6. Udgifter til offentlig transport.
 7. Udgifter til aktiviteter.
 8. Udgifter til formidling.
 9. Udgifter til lokaler.
10. Udgifter til kontorhold (f.eks. mindre kontorartikler, porto mv.) 11. Udgifter til mindre materielanskaffelser indtil 50.000 kr. pr. år (f.eks. indkøb af udstyr, køkkenmaskiner eller andet inventar). Såfremt der søges om tilskud til materialeanskaffelser, skal formålet med anskaffelsen fremgå af ansøgningen eller i en note til budgettet.
12. Andre relevante udgifter til projektets gennemførelse.
Relevansen beskrives i en note til budgettet.
11. Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra udlodningspuljen:
 1. Materialeanskaffelser for over 50.000 kr. per år.
 2. Køb af fast ejendom.
 3. Anlægsudgifter (f.eks. ombygning og renovering).
 4. Dækning af underskud eller anden gæld.
 5. Støtte til enkeltpersoners underhold.
 6. Aktiviteter, der fuldt ud er finansieret fra anden side.
7. Uforudsete udgifter.
Der må ikke budgetteres med reserve mv.
8. Overhead.
Udgifter til administration mv. skal fremgå af særskilte budgetposter.
9. Diverse/øvrige udgifter.
Der må ikke budgetteres med uspecificerede udgifter.
 10. Personer uden lovligt ophold i Danmark.
12. Udarbejdelse af budget I forbindelse med ansøgning om støtte fra Socialstyrelsens udlodnings- og ansøgningspuljer skal der udarbejdes budget for projekterne, der ansøges om støtte til.
 Budgettet oprettes automatisk, når ansøgningen udfyldes elektronisk på Tilskudsportalen.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstrutkur.
Budgettet skal kun indeholde tilskudsberettigede udgifter, som direkte kan henføres til det konkrete projekts gennemførsel.
Således må der ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til (se afsnit 10 og 11). Udgifter skal specificeres i budgettet, og udgifter kan ikke samles i overordnede budgetposter.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer eller CPR-nummer)  Ansøgers navn og adresse 12.1. Nødvendige udgifter Tilskud kan ydes til fremtidige, projektrelaterede udgifter.
Det skal være udgifter, der er nødvendige for at projektet kan gennemføres.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis de har en klar tilknytning til projektet.
12.2. Periodiserede udgifter 12.2.1. 100.000 kr. eller derover Udgifterne i det enkelte årsbudget skal fordeles på de måneder, hvor de enkelte udgifter forventes at falde.
Hvis der f.eks. er en ansat projektleder i projektet, opgøres lønnen som den afholdes, én gang om måneden.
Gennemsnitstal kan således ikke anvendes.
 12.2.2. Under 100.000 kr.
Hvis det ansøgte beløb er mindre end 100.000 kr., behøves projektudgifter ikke at være opdelt i måneder.
De kan samles i den første måned, hvor projektet har udgifter.
12.3. Lønudgifter Lønudgifter skal budgetteres med antal timer og sats pr. time for ansatte medarbejdere og/eller timelønnede eksterne konsulenter mv.
Lønudgifter må ikke inkluderes under andres budgetposter.
Lønniveauet må ikke være højere end det, der er aftalt i de statslige overenskomster for tilsvarende arbejde.
I kan finde relevant information på Moderniseringsstyrelsens hjemmeside www.moderniseringsstyrelsen.dk og/eller ved henvendelse til de relevante fagforeninger.
12.4. Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
12.5. Noter til budgettet Der skal udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
13. Ansøgningsprocedure Ansøgningsfristen er den 23. marts 2017. Efter dette tidspunkt kan ansøgninger ikke længere fremsendes.
 Ansøgerne kan forvente svar på ansøgningen primo juni 2017.
Spørgsmål om udlodningspuljen behandles af Center for Økonomi og Tilskudsforvaltning i Socialstyrelsen.
Spørgsmål kan stilles via tlf. 91370200, mandagfredag mellem kl. 10.0014.00, eller e-mail: tilskudsforvaltning@socialstyrelsen.dk.
Ansøgningsskemaet skal udfyldes elektronisk via Tilskudsportalen.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget ansøgningen vil dette fremgå af status under Min tilskudssag.
Tekniske spørgsmål i forhold til anvendelse af Tilskudsportalen kan sendes til portal@socialstyrelsen.dk.
13.1. NemID Ansøgere med CVR-nummer skal ved oprettelse og indsendelse af ansøgninger anvende en NemId medarbejdersignatur tilknyttet det relevante CVR-nummer.
Den tilskudsansvarlige såvel som den medarbejder, der opretter ansøgningen, skal have en NemId medarbejdersignatur.
Ansøgere, som ikke er CVR-registrerede, kan søge vha. en NemID signatur tilknyttet deres CPR-nummer.
Kun personer, som er fritaget fra tilslutning til digital post, behøver ikke at søge gennem Tilskudsportalen.
14. Hvis projektet får tilskud Hvis projektet får tilskud, gælder der en række forpligtelser, som står i vejledning om ansøgning om støtte til SærligSoc-puljen, af afgørelsen (tilskudsbrevet) samt bekendtgørelse nr. 98 af 27. januar 2014 om regnskab og revision m.v.
Der er f.eks. tale om pligt til at indsende relevante dokumenter, rapporter, udbetalingsanmodning og regnskab.
 Hvis I ikke overholder forpligtelserne, kan Socialstyrelsen f.eks. beslutte tilbageholdelse, bortfald eller tilbagebetaling af tilskud.
14.1. Rapport Projektet skal løbende forholde sig til, om det opnår sine mål og i modsat fald justere projektet.
Det skal desuden være muligt for Socialstyrelsen at følge med i, om projektets indsats har den tilsigtede virkning for borgerne.
Derfor skal det rapporteres til Socialstyrelsen om projektets opstillede mål er/bliver opfyldt.
Skabelonen for afrapportering er standardrapport og kan hentes på Socialstyrelsens tilskudsportal under Min tilskudssag.
Rapporten skal udfyldes elektronisk og indsendes via Socialstyrelsens tilskudsportal.
Fristerne for indsendelse af rapporter fremgår af det tilskudsbrev, som tilskudsmodtagere modtager fra Socialstyrelsen.
For projekter, som modtager under 100.000 årligt For projekter, der modtager under 100.000 kr. årligt, er der alene krav om regnskabsaflæggelse og således ingen yderligere dokumentationskrav.
14.2. Regnskabsaflæggelse Der skal aflægges regnskab for tilskuddet, og regnskabet skal være revisorpåtegnet.
 Ved aflæggelse af regnskab, skal de budgetterede poster, der var nævnt i projektets budget svare til posterne i regnskabet.
 Til udarbejdelse af regnskabet for tilskuddet skal der anvendes et særligt regnskabsregneark, som kan findes på min tilskudssag på tilskudsportalen.
Regnearket er låst, og der kan kun indtastes data i de felter, som er markeret med gul farve.
Alle formler til beregningerne er lagt i regnearket, så sammentællinger foretages automatisk.
I regnearket findes kun de poster, som fremgår af vejledningens afsnit Tilskudsberettigede udgifter, og som fremgår af budgetskemaet.
Udover ovennævnte poster er der mulighed for at indtaste navne på yderligere poster, som Socialstyrelsen har godkendt i budgettet.
  I skal kun udfylde de felter, som er relevante for jeres regnskab.
  I skal udarbejde forklarende noter til poster/udgifter i regnskabet.
  Det er vigtigt, at der i regnskabet er angivet projektets titel og journalnummer.
 Regler for revision af regnskab findes på tilskudsportalens forside under vejledninger.
Socialstyrelsen, den 21. februar 2017 Birgitte Anker / Mette Holm Sørensen 1) Der tages forbehold for det endelige beløb, som beror på regnskabet fra Danske Spil A/S og Klasselotteriet A/S og fastsættes i april 2017.
