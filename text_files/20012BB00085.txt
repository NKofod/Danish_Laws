Fremsat den 19. marts 2002 af  

 Birthe Skaarup (DF), Kristian Thulesen Dahl (DF),  

 Per Dalgaard (DF),  

 Jørgen Dohrmann (DF), Jette Jespersen (DF), Pia Kjærsgaard (DF)  

 og Peter Skaarup (DF) Forslag til folketingsbeslutning om 7 års tjenestepligt for læger Folketinget pålægger regeringen inden udgangen  

 af indeværende folketingsår at fremsætte forslag om, at  

 personer, der optages på et medicinstudium ved et universitet i  

 Danmark, forpligtes til at udøve lægegerning i Danmark i en  

 periode på 7 år efter bestået dansk lægevidenskabelig  

 embedseksamen og efter at have aflagt lægeløftet over for et  

 lægevidenskabeligt fakultet.
Bemærkninger til forslaget Forslaget er en genfremsættelse af  

 beslutningsforslag nr.
B 57, folketingsåret 2001-02 (1. samling), se  

 Folketingstidende 2001-2002 (1. samling), tillæg A side 1120 og 1122.  

 Beslutningsforslaget er alene ændret i mindre grad i  

 bemærkningerne.
 I forbindelse med genfremsættelsen vil  

 forslagsstillerne gerne understrege, at bindingsperioden på 7 år  

 skal omfatte såvel danske som udenlandske personer, der optages  

 på et medicinstutium.
Forslagsstillerne ønsker at gøre en indsats  

 for at reducere mangelen på læger i Danmark.
Gennem flere  

 årtier har der været udbredt mangel på læger i  

 Danmark, og problemet har været gradvis stigende.
I øjeblikket  

 skønnes det, at der mangler omkring 600 læger i forhold til fuld  

 normering.
Mangelen på læger skyldes imidlertid ikke, at  

 der er mangel på uddannelsespladser i Danmark, eller at der mangler  

 studerende, men snarere at andre end danske studerende optages på  

 medicinstudiet, og at de efter endt uddannelse returnerer til deres  

 respektive oprindelseslande.
Derved får Danmark ikke fuldt ud gavn og  

 glæde af de uddannelsesmæssige ressourcer, der anvendes på  

 at uddanne læger.
Det er specielt svenske og norske studerende, der  

 søger optagelse på medicinstudiet i Danmark, og det er der flere  

 årsager til.
Først og fremmest skyldes det, at optagelseskravene  

 til lægestudiet er højere i Norge og Sverige end i Danmark.  

 Både i Norge og i Sverige findes der forholdsmæssigt færre  

 studiepladser end i Danmark, hvilket tillige presser adgangskravene i vejret.  

 I Norge findes der så få pladser på lægestudiet, at  

 Norge tillige er begyndt at købe pladser i blandt andet Polen og  

 Ungarn.
I henhold til nordiske aftaler har nordmænd og  

 svenskere ret til at søge optagelse på medicinstudiet i Danmark,  

 og danskere har samme ret til at søge optagelse i de andre nordiske  

 lande.
Den ret er imidlertid ikke meget værd for danske studerende, da  

 antallet af pladser i Norge og Sverige er meget begrænset.
Efter  

 Sveriges optagelse i EU er det ikke muligt at begrænse svenskeres ret  

 til at søge optagelse i Danmark, idet disse kan søge optagelse  

 på lige fod med andre EU-borgere.
For så vidt angår Norge  

 er der for flere år siden indgået aftaler om kvoter for  

 optagelse.
Alene i sommeren 2001 forventes op til 20 pct. af pladserne  

 på medicinstudiet i København at blive besat af svenske  

 studerende.
Universiteterne i København, Århus og Odense  

 optager årligt 1.066 medicinstuderende.
I 2000 optog Københavns  

 Universitet 95 svenske medicinstuderende, svarende til næsten 20 pct.  

 at de 495 pladser.
Til sammenligning optog seks svenske lægeuddannelser  

 i 2000 i alt 806 studerende.
I 2001 er dette antal udvidet med 106 pladser,  

 og yderligere 94 pladser kommer til i 2002, således at antallet af  

 pladser på medicinstudiet i Sverige i alt bliver 1.006 fra sommeren  

 2002.
 I 2000 viste tal fra Uddannelsesstyrelsen, at hver fjerde  

 ansøgning til en plads på de danske medicinstudier kom fra enten  

 en svensker eller en nordmand.
 Ikke nok med, at lægemangelen skyldes, at et  

 betydeligt antal pladser på medicinstudiet på danske  

 universiteter optages af nordmænd og svenskere, der dermed optager  

 pladser, der kunne have været besat af danske lægestuderende;  

 lægemangelen forværres også af, at langt de fleste  

 nordmænd og svenskere efter endt uddannelse i Danmark rejser tilbage  

 til deres hjemland og udøver lægegerning dér.
 Det er forslagsstillerne opfattelse, at der bliver  

 svært at løse problemerne med lægemangel i Danmark med  

 traditionelle virkemidler, f.eks. ved oprettelse af flere pladser på  

 medicinstudiet, idet en andel af disse i henhold til indgåede aftaler  

 jo blot vil blive besat af studerende fra Norge og Sverige.
 Forslagsstillerne er af den opfattelse, at  

 løsningen er at forpligte uddannede læger til at udøve  

 lægegerning i Danmark i en periode på 7 år efter endt  

 uddannelse.
En bindingsperiode på 7 år vil efter  

 forslagsstillernes opfattelse stå i forhold til den uddannelse, som de  

 nyuddannede læger har erhvervet vederlagsfrit.
Den  

 lægevidenskabelige kandidatuddannelse er normeret til 6½ år.  

 Forslagsstillerne er dog indstillede på at indgå i en  

 nærmere forhandling omkring bindingsperioden på 7 år,  

 såfremt et flertal i Folketinget ønsker den foreslåede  

 bindingsperiode ændret.
Ideen med at forpligte personer, der har fået en  

 uddannelse vederlagsfrit, er ikke ny og kendes fra andre områder i det  

 offentlige.
Piloter optaget på Flyvevåbnets Flyveskole forpligter  

 sig til som uddannede piloter at løse opgaver for forsvaret.  

 Bindingsperioden efter endt uddannelse er 12 år, uanset om man er pilot  

 i flyvevåbnet, hæren eller søværnet.
Den lange  

 bindingsperiode skyldes blandt andet, at det er dyrt og at det tager lang tid  

 at uddanne en pilot i forsvaret.
Herudover har attraktive lønninger  

 fra civile luftfartsselskaber, f.eks.
SAS, betydet, at piloter fra forsvaret  

 efter endt tjeneste hurtigt har søgt uden for forsvaret.
Derfor har  

 man politisk reguleret bindingsperioden flere gange, det vil sige  

 forlænget bindingsperioden.
 Forslagsstillerne er bekendt med, at argumentet for ikke  

 at sidestille en tjenestepligt efter endt medicinstudium med forsvarets  

 tjenestepligtsperiode er, at piloter i forsvaret under uddannelse har et  

 ansættelsesforhold, hvor de som led i ansættelsesforholdet har  

 accepteret en tjenestepligtperiode, hvorimod medicinstudiet er et  

 uddannelsesforløb, hvor der ikke indgår ansættelsesaftaler  

 i uddannelsesperioden.
 Det er imidlertid forslagsstillernes opfattelse, at hvis  

 der er politisk vilje til at løse problemet med mangelen på  

 læger, så vil det kunne gøres ved at koble en  

 tjenestepligtperiode til optagelsen på medicinstudiet, hvor de  

 studerende accepterer en efterfølgende tjenestepligtperiode i lighed  

 med tjenestepligtperioden i forsvaret, uagtet der er tale om lønnet  

 arbejde kontra et (delvis) ulønnet studium.
Nærværende forslag går i sin enkelthed  

 ud på, at personer, der optages på et medicinstudium ved et  

 universitet i Danmark, forpligtes til at udøve lægegerning i  

 Danmark i en periode på 7 år efter bestået dansk  

 lægevidenskabelig embedseksamen og efter at have aflagt  

 lægeløftet over for et lægevidenskabeligt fakultet.
Det er  

 normalt, efter at den medicinstuderende har bestået den  

 lægevidenskabelige embedseksamen og har aflagt sit  

 lægeløfte, at Sundhedsstyrelsen udsteder en autorisation til  

 lægen.
 Det kan naturligvis overvejes, om de 7 års  

 tjenestepligt bør ligge i umiddelbar forlængelse af  

 autorisationen eller   bl.a. af hensyn til mulighederne for videreuddannelse  

 i udlandet   bør kunne afvikles inden for en noget længere  

 periode, f.eks. 10 år efter autorisationens dato.
Skriftlig fremsættelse Birthe Skaarup Som ordfører for forslagsstillerne tillader jeg mig  

 herved at fremsætte:
Forslag til folketingsbeslutning om 7 års  

 tjenestepligt for læger (Beslutningsforslag nr.
B 85).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
