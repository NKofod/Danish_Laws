Cirkulære om behandlingen af personer, der er anbragt i Anstalten ved Herstedvester i henhold til den grønlandske kriminallov (Til Anstalten ved Herstedvester og direktøren for Kriminalforsorgen i Grønland) Personkredsen § 1. Cirkulæret gælder for:
1) Personer, der er dømt til anbringelse på ubestemt tid i en psykiatrisk ledet anstalt under Kriminalforsorgen i Danmark (kriminallovens § 161, stk. 2, eller den tidligere kriminallovs § 102, stk. 3), og 2) personer, der ved en foranstaltningsændring er overført til en psykiatrisk ledet anstalt under Kriminalforsorgen i Danmark (kriminallovens § 148, stk. 3, eller § 161, stk. 4, eller den tidligere kriminallovs § 104, stk. 2).
Almindelige regler for anbringelsen § 2. I det omfang, det er foreneligt med hensynet til restsikkerheden, bør den anbragte undergives en behandling, der  under særlig hensyntagen til anbragtes tilhørsforhold til det grønlandske samfund  sigter mod at gøre den pågældende egnet til ophold i anstalt i Grønland.
Stk. 2. Den anbragte har ret og pligt til at være beskæftiget ved deltagelse i arbejde, uddannelse eller anden godkendt aktivitet.
Anstalten bør i det omfang, det er muligt, tilbyde den anbragte beskæftigelse/undervisning, der findes formålstjenlig med henblik på ophold i Grønland.
§ 3. Bortset fra nedennævnte særlige bestemmelser om udgang og overførsel til anstalt i Grønland finder de regler, der er gældende for andre indsatte i Anstalten ved Herstedvester, tilsvarende anvendelse.
Anstalten kan dog give sådanne lempelser, som hensynet til de grønlandske anbragte tilsiger.
 § 4. De anbragtes forhold drøftes på årlige møder mellem direktoratet, anstalten og direktøren for Kriminalforsorgen i Grønland.
Udgang § 5. Såfremt fare for misbrug ikke antages at foreligge, kan anstaltens leder eller den, der bemyndiges dertil, give tilladelse til udgang med ledsagelse i følgende tilfælde:
1) enkeltstående udgange, 2) regelmæssige udgange, 3) gruppeudgange.
 § 6. Direktoratet for Kriminalforsorgen kan efter indstilling fra anstalten og høring af rigsadvokaten give tilladelse til udgang uden ledsagelse i følgende tilfælde:
1) enkeltstående udgange, 2) regelmæssige udgange som led i et almindeligt udgangsforløb, eventuelt med en eller to overnatninger uden for anstalten, 3) udgang til deltagelse i undervisning eller beskæftigelse hos arbejdsgiver (frigang), 4) udgang med ophold uden for anstalten, f.eks. til deltagelse i undervisning eller beskæftigelse hos arbejdsgiver (udstationering).
§ 7. Udgang i henhold til §§ 5 og 6 kan gives til særlige formål, der er godkendt af anstalten eller direktoratet.
Udgang i henhold til § 5, nr. 1 og 2, og § 6, nr. 1 og 2, kan endvidere tillades til besøg hos bestemte personer.
 § 8. Direktøren for Kriminalforsorgen i Grønland kan efter indstilling fra anstalten og høring af rigsadvokaten give tilladelse til udgang til Grønland i følgende tilfælde:
1) for at besøge nærtstående personer, som er alvorligt syge, 2) for at være til stede ved en nærtstående persons begravelse, 3) for at besøge bestemte personer, samt 4) såfremt det i øvrigt skønnes hensigtsmæssigt for behandlingen af den anbragte.
 Stk. 2. Sager vedrørende tilladelse til udgang i henhold til § 8, nr. 1 og 2, kan i hastende tilfælde behandles telefonisk.
 Stk. 3. Udgang i henhold til stk. 1 sker med ledsagelse, medmindre den anbragte har tilladelse til regelmæssig udgang uden ledsagelse, og den anbragtes forhold gør uledsaget udgang forsvarlig.
 Stk. 4. Udgangen iværksættes i samarbejde med politimesteren i Grønland.
 Stk. 5. Udgifter i forbindelse med udgangen afholdes af anstalten.
 § 9. Anstalten kan en gang årligt helt eller delvis afholde udgifter forbundet med en besøgsrejse til Danmark af en af den anbragtes pårørende.
 § 10. Spørgsmålet om tilladelse til udgang eller om udvidelse af den bestående udgangsordning bør med jævne mellemrum tages op til overvejelse i anstalten.
Overførsel § 11. Når det må anses for formålstjenligt og foreneligt med hensynet til retssikkerheden, kan direktøren for Kriminalforsorgen i Grønland træffe bestemmelse om overførsel til anstalt i Grønland, jf. kriminallovens § 161, stk. 3, 1. pkt., jf. til dels § 148, stk. 3. Afgørelsen træffes på baggrund af en indstilling fra anstalten og en udtalelse fra rigsadvokaten.
 § 12. Cirkulæret træder i kraft den 1. april 2011.
 Stk. 2. Samtidig ophæves cirkulære af 26. november 1996 om behandlingen af personer, der er anbragt i Anstalten ved Herstedvester i henhold til den grønlandske kriminallov.
