Skriftlig fremsættelse (24. marts 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om en rejsegarantifond (Udvidet dækningsområde for Rejsegarantifonden i ekstraordinære situationer) (Lovforslag nr.
L 145) Med lovforslaget udvides Rejsegarantifondens formål, så fonden i ekstraordinære situationer, som f.eks. den aktuelle situation som følge af COVID-19, vil kunne kompensere rejsende, der har købt en pakkerejse hos en rejseudbyder.
Rejseudbyderen skal være registreret i Rejsegarantifonden, have valgt at anvende den danske rejsegarantiordning og skal være påvirket af de ekstraordinære omstændigheder uden dog at være gået konkurs.
I den forbindelse oprettes en fondskasse for ekstraordinære situationer.
Efter de gældende regler dækker Rejsegarantifonden forbrugernes omkostninger i situationer, hvor rejseudbyderne er gået konkurs.
Med lovforslaget udvides Rejsegarantifondens dækningsområde dermed til at omfatte rejseudbydernes tilbagebetalinger til forbrugerne i forbindelse med pakkerejser, som aflyses pga. ekstraordinære omstændigheder.
Formålet med lovforslaget er at begrænse risikoen for omfattende konkurser i den danske rejsebranche som følge af den likviditetsmangel, der vil opstå, hvis branchen selv skal refundere forbrugerne for de pakkerejser, der er aflyst af ekstraordinære omstændigheder, som f.eks. den aktuelle situation som følge af COVID 19.
Efter forslaget bemyndiges erhvervsministeren til at fastsætte nærmere regler til gennemførelse af loven, herunder hvornår ordningen aktiveres.
Erhvervsministeren vil i overensstemmelse med bemyndigelsen aktivere ordningen som følge af Udenrigsministeriets rejsevejledning, hvorefter alle ikke nødvendige rejser frarådes i perioden fra og med den 13. marts til og med den 13. april 2020.
Finansieringen vil ske gennem Rejsegarantifondens eksisterende formue, som dog vurderes ikke at være tilstrækkelig.
Derfor stilles en statsgaranti på 1.5 mia. kr. over for Rejsegarantifonden for derigennem at understøtte den fortsatte drift hos danske rejseudbydere.
Statsgarantien indebærer, at staten garanterer for de forpligtelser, som Rejsegarantifonden vil få med den foreslåede ordning.
I takt med, at Rejsegarantifonden får brug for midler i forbindelse med dækning af rejsendes krav mod rejseudbyderne som følge af afbestillinger og annullerede pakkerejser, kan fonden trække på garantien.
Der er tale om et lån, som skal tilbagebetales af branchen.
Til brug for tilbagebetalingen af det beløb, der har været udbetalt under statsgarantien, indføres et nyt formueopbyggende bidrag, som de registrerede rejseudbydere og formidlere for udenlandske rejsearrangører skal indbetale til Rejsegarantifonden.
Det sikres i den forbindelse, at rejseudbydere og formidlere for udenlandske rejsearrangører ikke kan unddrage sig et tilbagebetalingskrav ved fremover i stedet at lade sig registrere i en anden garantiordning end den danske Rejsegarantifond.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
