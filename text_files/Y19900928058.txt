 Udtalt, at der ikke er grundlag for at antage, at en kommunal støtte  

 til en uddannelsesinstitution, der stiller ressourcer i form af bygninger og  

 andre faciliteter til rådighed for uddannelses- og udviklingsaktiviteter, er  

 ulovlig, hvis en kommune lovligt kunne yde støtte til de skoler, der skal  

 anvende institutionen, og de øvrige aktiviteter, der skal foregå på  

 institutionen.
Som udgangspunkt er det en betingelse for at yde anlægstilskud til  

 institutionen, at en kommune kunne yde anlægstilskud til samtlige de skoler,  

 der skal anvende institutionen, og til hele den uddannelsesvirksomhed, der  

 skal foregå på institutionen.
Hvis institutionen alene varetager kommunale og  

 amtskommunale opgaver, er der dog ikke grundlag for at antage, at et  

 kommunalt anlægstilskud er ulovligt, hvis der er et rimeligt forhold mellem  

 anlægstilskuddets andel af de samlede anlægsudgifter og de kommunale opgavers  

 andel af institutionens samlede opgaver.
En kommune kan lovligt yde driftsstøtte til en institution, som skal  

 anvendes til aktiviteter, som ikke for alles vedkommende lovligt kan modtage  

 kommunal driftsstøtte.
Kommunen må imidlertid sikre sig, at den kommunale  

 støtte kun bliver anvendt til aktiviteter, der kan modtage kommunal  

 driftsstøtte.
Som udgangspunkt kan en kommune kun ledelsesmæssigt deltage i  

 institutioner eller selskaber, der varetager kommunale opgaver.
Der er dog en  

 særlig praksis for, at kommuner og amtskommuner er repræsenteret i ledelsen  

 for lokale skoler, der drives for statsmidler, og som udfører aktiviteter,  

 som en kommune eller amtskommune ikke lovligt kan udføre.
 Tilsynsrådet for Århus Amt har i sit møde den 21. juni 1990 afgivet en  

 udtalelse vedrørende Rougsø og Sønderhald kommuners engagement i etableringen  

 af Uddannelsescenter Auning.
 Tilsynsrådet udtalte følgende om det kommunale engagement i  

 uddannelsescentret:
 »Tilsynsrådet har intet at indvende imod, at kommunerne Rougsø og  

 Sønderhald bidrager til etablering af Uddannelsescenter Auning.
 Der kan ikke på det foreliggende grundlag tages stilling til eventuel  

 godkendelse af samarbejdsaftalen vedrørende »Djursland  

 Videnformidling«.
 Samarbejdsaftalen bedes indsendt til Tilsynsrådet, når den foreligger.
 Tilsynsrådet forudsætter, at der i det omfang, der på Uddannelsescenter  

 Auning finder undervisning- og/eller andre aktiviteter sted, der er reguleret  

 ved lov, ikke er noget til hinder herfor i henhold til den pågældende  

 lovgivning, og at de respektive ressortministerier ikke har noget at  

 indvende.
Det forudsættes endvidere, at de erhvervsfremme- og udviklingsaktiviteter,  

 der ifølge vedtægtens § 2, litra g og h kan finde sted, respekterer kravet i  

 gældende kommunalret om, at sådanne aktiviteter skal være generelt virkende.  

 Tilsynsrådet har i medfør af bekendtgørelse nr. 496 af 30. juni 1989 om  

 kommunernes låntagning og meddelelse af garantier m.v. § 8 intet at indvende  

 imod, at kommunerne Rougsø og Sønderhald yder underskudsdækning til  

 Uddannelsescenter Auning med et samlet beløb på max. 250.000 kr. pr. år i 3  

 år for hver af de 2 kommuner.' Tilsynsrådets udtalelse har givet Indenrigsministeriet anledning til mere  

 principielle overvejelser om kommuners og amtskommuners adgang til at deltage  

 i uddannelses- og erhvervsfremmeaktiviteter, og man har derfor foretaget en  

 nærmere vurdering af det kommunale engagement i Uddannelsescenter Auning og  

 Djursland Videnformidling.
UDDANNELSESCENTER AUNING Det fremgår af vedtægterne for Uddannelsescenter Auning, at centret skal  

 etableres som en selvejende institution, i hvis bestyrelse Rougsø og  

 Sønderhald kommuner hver har 2 pladser, mens Sønderhald-Rougsø Herreders  

 Landboforening og Fællesorganisationen i Sønderhald-Rougsø hver udpeger et  

 medlem, og arbejdsgiverforeningerne i Rougsø og Sønderhald kommuner udpeger 1  

 medlem i fællesskab.
Det fremgår endvidere af uddannelsescentrets vedtægter,  

 at vedtægterne og fremtidige ændringer heri skal godkendes af Sønderhald og  

 Rougsø byråd, og at køb, salg og pantsætning af fast ejendom samt optagelse  

 af lån kun kan ske med de to byråds samtykke.
Sønderhald Kommune har i et brev af 6. februar 1990 til  

 Indenrigsministeriet anmodet om dispensation til optagelse af lån til brug  

 for Uddannelsescenter Auning og har i den forbindelse oplyst, at udgifterne  

 til etablering af uddannelsescentret dækkes ved et tilskud på 950.000 kr. fra  

 Århus Amtskommunes EF-teknologiprogram, et realkreditlån på 1,9 mio. kr. og  

 et lån fra Århus Amtsråds Fond for Afståelses- og Frigørelsesafgift på 3 mio.  

 kr. Århus Amtskommunes EF-teknologiprogram yder et driftstilskud i de første  

 2 år på i alt 750.000 kr., hvorefter projektet forudsættes at være  

 selvbærende.
Tilskuddet er en del af det nedennævnte tilskud på 10 mio. kr  

 som EF-teknologiprogrammet har givet til finansiering af Djursland  

 Videnformidling.
Rougsø og Sønderhald kommuner garanterer i fællesskab for  

 betalingen af lånet fra Århus Amtsråds Fond for Afståelses- og  

 Frigørelsesafgift og har endvidere forpligtet sig til at dække centrets  

 driftsunderskud inden for et samlet beløb, som er anslået til 500.000 kr. om  

 året.
I takt med at centret iværksætter indtægtsdækket virksomhed, nedsættes  

 kommunernes økonomiske engagement.
Det er siden blevet oplyst, at Århus  

 Amtskommune den 26. juni 1990 har besluttet at yde et driftstilskud på indtil  

 50% af underskuddet i hvert af årene 1991, 1992 og 1993, dog højest 250.000  

 kr. pr. år.
 Om Uddannelsescenter Aunings formål er følgende anført i centrets  

 vedtægter under pkt. 2:
 »Uddannelsescenter Auning har til formål at virke til fremme af den  

 uddannelses- og erhvervsmæssige udvikling i Sønderhald og de omkringliggende  

 kommuner.
 Formålet realiseres ved, at Uddannelsescenter Auning i form af bygninger  

 og andre faciliteter stiller ressourcer til rådighed for uddannelses- og  

 udviklingsaktiviteter til gavn for området.
 Auning Uddannelsescenter indtræder som part i samarbejdet »Djursland  

 Videnformidling« på lige fod med de øvrige institutioner, som deltager i  

 dette samarbejde.
Uddannelsescentret kan tage initiativ, medvirke til og koordinere  

 uddannelses- og udviklingsaktiviteter til gavn for området.
Aktiviteterne kan  

 tage form af:
 a) Uddannelse i henhold til lov om efteruddannelse i samarbejde med  

 handelsskolerne og de tekniske skoler i Randers og Grenå.
b) Uddannelse i henhold til lov om arbejdsmarkedsuddannelser i samarbejde  

 med f.eks.
Specialarbejderskolerne i Kolind og Randers.
 c) Uddannelse inden for eksisterende voksenuddannelsessystemer, f.eks.  

 merkonom- og teknonomkurser, kurser i henhold til lov om prøveforberedende  

 enkeltfagsundervisning for voksne m.v. i samarbejde med eksisterende  

 uddannelsesinstitutioner i Århus Amtskommune.
 d) Uddannelses- og kursusaktiviteter, som virksomheder og organisationer  

 m.v. måtte henlægge til Uddannelsescentrets lokaler og øvrige faciliteter.
 e) Uddannelse for ledige i henhold til beskæftigelseslovgivningens regler  

 i samarbejde med Virring Produktionsskole og Arbejdsformidlingen.
 f) Forsøgsuddannelser på helt nye områder i erhvervs- og samfundslivet  

 eller gennem utraditionelle kombinationer af eksisterende  

 uddannelser/uddannelsesmoduler.
 g) Informations- udviklings- og undersøgelsesaktiviteter med tilknytning  

 til uddannelsesspørgsmål, hvor der gøres brug af uddannelsescentrets  

 kontorer, værksteder og andet inventar.
h) Erhvervsfremmeaktiviteter med relevans for uddannelsescentrets øvrige  

 aktiviteter, og som tager sigte på at styrke produktion og beskæftigelse i  

 området.' Vedtægternes pkt. 5 har følgende ordlyd:
 »De uddannelser og kurser, som de i 2 nævnte uddannelsesinstitutioner  

 gennemfører på Uddannelsescenter Auning, tilrettelægges og ledes af de  

 respektive skoler selv.
 Udgifter til kurser m.v der afholdes helt eller delvist af  

 ressortministerierne, indgår i de respektive skolers budget og  

 regnskabsaflæggelse.
 Bestyrelsen for Uddannelsescenter Auning - eventuelt i samarbejde med  

 relevante myndigheder - indgår særaftaler med de enkelte  

 uddannelsesinstitutioner vedrørende udformningen af de nærmere vilkår for  

 deres virke i centret.
Bestyrelsen fastsætter en lejeafgift, som afkræves uddannelses og  

 kursusarrangører efter forhandling, når disse benytter Uddannelsescentrets  

 lokaler og inventar.« Det retlige grundlag Kommuners og amtskommuners adgang til at påtage sig og yde støtte til  

 undervisningsopgaver er i vid udstrækning reguleret i lovgivningen.
I den  

 udstrækning der ikke i lovgivningen er hjemmel til eller forbud imod  

 kommunalt engagement i en bestemt undervisningsvirksomhed, f.eks. i form af  

 tilskud til en undervisningsinstitution, er det Indenrigsministeriets  

 opfattelse, at det kommunale engagement kun er lovligt, såfremt  

 uddannelsesinstitutionens aktiviteter knytter sig tæt til løsningen af  

 kommunale opgaver, og såfremt der i øvrigt er en væsentlig interesse for  

 kommunen i den pågældende undervisningsinstitution, f.eks. fordi en stor del  

 af de elever, der bruger institutionen, har bopæl i kommunen.
I den foreliggende sag påtænker de to kommuner og amtskommunen at yde  

 tilskud - herunder garanti for lån - til en institution, der stiller  

 ressourcer i form af bygninger og andre faciliteter til rådighed for  

 forskellige uddannelses- og udviklingsaktiviteter m.v.
Det er  

 Indenrigsministeriets opfattelse, at der - såfremt kommunerne og amtskommunen  

 lovligt kunne yde støtte til de skoler, der skal anvende Uddannelscenter  

 Auning, og den øvrige uddannelsesvirksomhed m.v. der skal foregå i  

 uddannelsescentret - ikke er grundlag for at antage, at kommunerne eller  

 amtskommunen er afskåret fra at yde støtte til en institution med det nævnte  

 formål.
Det afgørende for, om den kommunale støtte i den konkrete sag er  

 lovlig, er altså, om kommunerne og amtskommunen kunne have ydet støtte  

 direkte til de skoler, der skal anvende uddannelsescentret, og til de øvrige  

 aktiviteter, der skal foregå i centret.
 Under vedtægternes pkt. 2, litra a, er det nævnt, at aktiviteterne på  

 centret kan tage form af »uddannelse i henhold til lov om  

 efteruddannelse i samarbejde med handelsskolerne og de tekniske skoler i  

 Randers og Grenå«.
I § 1 i lov nr. 271 af 6. juni 1985 om efteruddannelse (erhvervsrettede  

 kurser m.v.) er det fastlagt, at lovens formål er at fremme udvikling og  

 gennemførelse af erhvervsrettede efter- og videreuddannelser.
Det fremgår  

 endvidere, at uddannelserne tilrettelægges og gennemføres lokalt i nært  

 samarbejde mellem erhvervsliv og uddannelsesinstitutioner.
Udover statsejede skoler er det i praksis navnlig de selvejende tekniske  

 skoler og handelsskoler, der gennemfører uddannelser efter lov om  

 efteruddannelse.
I henhold til § 13 i loven om godkendelse af handelsskoler,  

 tekniske skoler m.v. jf. lovbekendtgørelse nr. 178 af 2. april 1987, som  

 ændret senest ved lov nr. 347 af 24. maj 1989, kan der af statskassen ydes  

 rente- og afdragsfrie lån til skolerne til opførelse, til- og ombygninger  

 eller køb af bygninger med indtil 5/6 af bygningernes opførelsesværdi eller  

 købesum.
Af forarbejderne til loven fremgår, at det er forudsat, at kommuner  

 og amtskommuner kan medvirke til finansiering af den del af anlægsudgifterne  

 ved etableringen af tekniske skoler og handelsskoler, som ikke afholdes af  

 statskassen.
Indenrigsministeriet har desuden i en skrivelse af 16. juni 1987  

 udtalt, at i et tilfælde, hvor statsstøtte slet ikke kunne opnås til  

 anlægsudgifterne i forbindelse med udvidelse af en teknisk skole, kunne såvel  

 en kommune som en amtskommune deltage i finansieringen af både den del af  

 udgifterne, som den pågældende skole ifølge loven selv skal fremskaffe, og  

 den del af udgifterne, som statskassen kunne have afholdt.  

 Indenrigsministeriet udtalte samtidigt, at det er en forudsætning for en  

 sådan støtte, at der er en væsentlig kommunal interesse i, at skolen  

 placeres, eller skoleudvidelsen foretages, netop i det pågældende område.  

 Sådan interesse vil typisk foreligge, når en stor del af de elever, der går  

 på skolen, har bopæl i det pågældende område.
Lov om godkendelse af handelsskoler, tekniske skoler og tilskud m.v. til  

 disse skoler ophæves med virkning fra 1. januar 1991 og erstattes af lov nr.  

 210 af 5. april 1989 om erhvervsskoler.
Af forarbejderne til denne lov  

 fremgår det, at kommuner og amtskommuner eventuelt kan finansiere mere end  

 1/6 af anlægsomkostningerne ved etableringen af tekniske skoler og  

 handelsskoler m.v hvis staten ikke har kunnet afsætte de nødvendige  

 lånemidler.
Lovgivningen om tekniske skoler og handelsskoler indeholder således  

 hjemmel til, at kommuner og amtskommuner kan yde anlægstilskud til disse  

 skoler.
Derimod er det fast antaget, at en kommune eller amtskommune ikke kan  

 yde tilskud til disse skolers drift, jf. betænkning nr. 1153 af december 1988  

 om kommunerne og erhvervspolitikken, s. 90.
Under vedtægternes pkt. 2, litra b, er det nævnt, at aktiviteterne på  

 Uddannelsescenter Auning kan tage form af »uddannelse i henhold til lov  

 om arbejdsmarkedsuddannelser i samarbejde med f.eks.
Specialarbejderskolerne  

 i Kolind og Randers«.
I § 13 i lov om arbejdsmarkedsuddannelser, jf. lovbekendtgørelse nr. 737  

 af 4. december 1988, er det fastlagt, at uddannelsen af specialarbejdere  

 foregår på uddannelsesinstitutioner, der drives af staten, og selvejende  

 institutioner, der har til formål at gennemføre uddannelse af  

 specialarbejdere.
Institutionerne kaldtes tidligere specialarbejderskoler,  

 men benævnes nu AMU-centre.
Institutionernes vedtægter skal godkendes af  

 arbejdsministeren efter forhandling med uddannelsesudvalget for  

 specialarbejdere.
Arbejdsministeren kan yde rente- og afdragsfri statslån ved etablering af  

 AMU-centre med op til 85% af den samlede anskaffelsessum, jf. § 17. Det  

 fremgår af forarbejderne til loven, at kommunerne og amtskommunerne kan  

 engagere sig i finansieringen af den del af anlægsudgifterne, der ikke dækkes  

 af realkredit og statslån.
Derimod er det fast antaget, at kommuner og  

 amtskommuner er afskåret fra at yde tilskud til driften af AMU-centre, jf.  

 den førnævnte betænkning s. 91.
 Efteruddannelse af faglærte samt eventuel efteruddannelse for andre  

 grupper efter kapitlerne 4 og 5 i arbejdsmarkedsuddannelsesloven foregår dels  

 på tekniske skoler og teknologiske serviceinstitutter, dels på skoler, der  

 specielt er indrettet med henblik på netop disse efteruddannelser.  

 Sidstnævnte skoler kan modtage kommunal støtte til anlægsudgifter efter samme  

 regler som AMU-centre, jf. den førnævnte betænkning s. 91.
Under vedtægternes pkt. 2, litra c, er det nævnt, at aktiviteterne på  

 Uddannelsescenter Auning kan tage form af »uddannelse inden for  

 eksisterende voksenuddannelsessystemer, f.eks. merkonom- og teknonom-kurser,  

 kurser i henhold til lov om prøveforberedende enkeltfagsundervisning for  

 voksne m.v. i samarbejde med eksisterende uddannelsesinstitutioner i Århus  

 Amtskommune.« Det fremgår af § 1 i bekendtgørelse nr. 666 af 16. oktober 1987 om  

 merkonomkursus, som ændret ved bekendtgørelse nr. 547 af 20. juli 1990, at  

 merkonomkursus afholdes på statsunderstøttede handelsskoler efter godkendelse  

 af Undervisningsministeriet.
Desuden fremgår det af § 1 i bekendtgørelse nr.  

 45 af 28. januar 1987 om teknonomkursus, at teknonomkursus afholdes af  

 statsunderstøttede tekniske skoler efter godkendelse af  

 Undervisningsministeriet.
Da de nævnte kurser gennemføres af handelsskoler og  

 tekniske skoler, gælder de samme regler om kommunalt og amtskommunalt  

 tilskud, som ovenfor anført.
 Af vedtægternes pkt. 2, litra c, fremgår, at Uddannelsescenter Auning også  

 kan medvirke til aktiviteter i henhold til lov om prøveforberedende  

 enkeltfagsundervisning m.v. for voksne, jf. lovbekendtgørelse nr. 320 af 4.  

 juli 1983, som ændret senest ved lov nr. 335 af 24. maj 1989.
Lov om prøveforberedende enkeltfagsundervisning m.v. for voksne blev  

 ophævet ved lov nr. 335 af 24. maj 1989 om almen voksenuddannelse § 19, dog  

 således at loven fortsat finder anvendelse på den undervisning, der fører  

 frem til højere forberedelseseksamen.
Af § 1 i lov om prøveforberedende  

 enkeltfagsundervisning m.v. for voksne fremgår det, at enhver amtskommune  

 skal oprette og drive kursus med undervisning for voksne til prøver, der  

 indgår eller kan indgå i højere forberedelseseksamen.
Det fremgår desuden af  

 § 8, at amtskommunen afholder de med undervisningsvirksomheden forbundne  

 udgifter og stiller de fornødne læremidler til rådighed for deltagerne.
 Undervisning for voksne til folkeskolens afgangsprøver, som tidligere blev  

 gennemført i henhold til loven om prøveforberedende enkeltfagsundervisning  

 m.v. for voksne, bliver nu gennemført i henhold til lov om almen  

 voksenuddannelse.
Undervisning i henhold til lov om almen voksenuddannelse skal tilbydes på  

 amtskommunernes voksenuddannelsescentre, jf. §§ 3 og 12. Kulturministeren kan  

 godkende, at andre uddannelsesinstitutioner tilbyder almen voksenuddannelse.  

 Ifølge § 6 afholder amtskommunen de med undervisningsvirksomheden forbundne  

 udgifter.
Kommuner kan således ikke yde tilskud til denne  

 undervisningsvirksomhed.
 Under vedtægternes pkt. 2, litra d, er det nævnt, at aktiviteterne på  

 Uddannelsescenter Auning kan tage form af »uddannelses- og  

 kursusaktiviteter, som virksomheder og organisationer m.v. måtte henlægge til  

 Uddannelsescentrets lokaler og øvrige faciliteter«.
 Det er uoplyst, hvilke aktiviteter denne bestemmelse nærmere sigter på.  

 Generelt kan Indenrigsministeriet imidlertid oplyse, at det som udgangspunkt  

 ikke er en kommunal opgave at stille kursusfaciliteter til rådighed for  

 private virksomheder og organisationer.
 Af vedtægternes pkt. 2, litra e, fremgår, at aktiviteterne på  

 Uddannelsescenter Auning kan tage form af »uddannelse for ledige i  

 henhold til beskæftigelseslovgivningens regler i samarbejde med Virring  

 Produktionsskole og Arbejdsformidlingen«.
 I henhold til § 26, stk. 1, i lov om beskæftigelsesmuligheder for unge  

 m.v. jf. lovbekendtgørelse nr. 79 af 15. februar 1988, som ændret ved lov nr.  

 839 af 21. december 1988, skal kommunen og amtskommunen afholde udgifter af  

 en bestemt størrelse efter denne lov, efter lov om ungdomsvejledning og visse  

 uddannelsesforanstaltninger, efter lov om produktionsskoler samt til visse  

 foranstaltninger til bekæmpelse af arbejdsløsheden blandt ledige under 30 år.
Lov om beskæftigelsesmuligheder for unge m.v. ophæves med udgangen af  

 1990, jf. § 21 i lov nr. 379 af 13. juni 1990 om kommunal  

 beskæftigelsesindsats.
Lov om kommunal beskæftigelsesindsats indeholder  

 imidlertid i § 15 en hjemmel til, at kommuner og amtskommuner kan iværksætte  

 uddannelse til særligt udsatte grupper af ledige.
 I henhold til § 2 i lov nr. 268 af 6. juni 1985 om ungdomsvejledning og  

 visse uddannelsesforanstaltninger kan kommuner og amtskommuner med henblik på  

 at bekæmpe ungdomsarbejdsløsheden iværksætte eller yde tilskud til  

 uddannelser, kurser samt kontakt- og informationsordninger for unge.
 I henhold til § 3 i lov nr. 269 af 6. juni 1985 om produktionsskoler kan  

 kommuner og amtskommuner tage initiativ til oprettelse af produktionsskoler.  

 Skolerne har til opgave at tilbyde kombinerede undervisnings- og  

 produktionsprogrammer for unge arbejdsløse, jf. § 1. Skolerne etableres som  

 selvejende institutioner, og kommunen eller amtskommunen betaler den del af  

 skolens udgifter til bl.a. etablering og drift, der ikke dækkes af  

 statstilskud og andre indtægter, jf. §§ 4 og 8.
Loven om produktionsskoler ophæves med udgangen af 1990 og erstattes af  

 lov nr. 411 af 13. juni 1990 om ungdomsskoler, produktionsskoler og  

 daghøjskoler.
De ovennævnte bestemmelser i §§ 1, 3, 4 og 8 i loven om  

 produktionsskoler videreføres i denne lovs §§ 14, 16, 17 og 20.
Under vedtægternes pkt. 2, litra f, er det nævnt, at aktiviteterne på  

 Uddannelsescenter Auning kan tage form af »forsøgsuddannelser på helt  

 nye områder i erhvervs- og samfundslivet eller gennem utraditionelle  

 kombinationer af eksisterende uddannelser/uddannelsesmoduler.« Det kan ikke ud fra bestemmelsens ordlyd nøjere fastlægges, hvilke  

 uddannelser den tager sigte på.
Det bemærkes imidlertid, at det som  

 udgangspunkt ikke er en kommunal opgave at stille uddannelsesfaciliteter til  

 rådighed for private virksomheder og organisationer.
Under vedtægternes pkt. 2, litra g og h, er det nævnt, at aktiviteterne på  

 Uddannelsescenter Auning kan tage form af »g) Informations-, udviklings- og undersøgelsesaktiviteter med  

 tilknytning til uddannelsesspørgsmål, hvor der gøres brug af  

 uddannelsescentrets kontorer, værksteder og andet inventar.
h) erhvervsfremmeaktiviteter med relevans for uddannelsescentrets øvrige  

 aktiviteter, og som tager sigte på at styrke produktion og beskæftigelse i  

 området.« Det kan heller ikke ud fra disse bestemmelsers ordlyd nøjere fastlægges,  

 hvilke aktiviteter bestemmelserne påregnes at komme til at omfatte.
I det  

 omfang, der alene er tale om generelle erhvervsfremmende aktiviteter, vil det  

 imidlertid være lovligt, at kommuner og amtskommuner yder støtte til såvel  

 etablerings- som driftsudgifter vedrørende disse aktiviteter.
Opmærksomheden  

 henledes imidlertid på, at f.eks. kommunal støtte til produktudvikling kun er  

 lovlig inden for rammerne af lov om beskæftigelsesmuligheder for unge m.v.,  

 der, som nævnt, fra 1. januar 1991 erstattes af lov om kommunal  

 beskæftigelsesindsats.
På baggrund af ovenstående gennemgang kan det herefter fastslås, at såvel  

 kommuner som amtskommuner lovligt kan yde støtte til etableringen af de  

 skoler, der varetager de i vedtægternes pkt. 2, litra a og b, nævnte  

 aktiviteter, hvis det godtgøres, at de pågældende kommuner og amtskommuner  

 har en væsentlig interesse i, at institutionen placeres netop i det  

 pågældende område.
Derimod har kommuner og amtskommuner ikke adgang til at  

 yde støtte til driftsudgifterne vedrørende de aktiviteter, som er nævnt i  

 disse bestemmelser.
Samme regler, for så vidt angår støtte, gælder med hensyn  

 til de under litra c nævnte merkonom- og teknonomkurser.
En amtskommune kan lovligt yde støtte til såvel etableringen som driften  

 af aktiviteter i henhold til lov om prøveforberedende enkeltfagsundervisning  

 m.v. for voksne og lov om almen voksenuddannelse, jf. litra c.
Derimod er en kommune afskåret fra at yde  

 støtte hertil.
 For så vidt angår de under litra d og f - h nævnte aktiviteter, kan det  

 ikke på det foreliggende grundlag bedømmes, om kommuner og amtskommuner kan  

 yde støtte til etablerings- og anlægsudgifterne.
 En kommune og en amtskommune kan yde både drifts- og anlægsstøtte til en  

 produktionsskole og de øvrige under litra e nævnte aktiviteter, i det omfang  

 der er tale om uddannelse af unge ledige og særligt udsatte grupper af  

 ledige.
 Indenrigsministeriets udtalelse:
 Som nævnt ovenfor, er det Indenrigsministeriets opfattelse, at der ikke er  

 grundlag for at antage, at en kommunal eller amtskommunal støtte til en  

 uddannelsesinstitution, der stiller ressourcer i form af bygninger og andre  

 faciliteter til rådighed for uddannelses- og udviklingsaktiviteter, er  

 ulovlig, hvis en kommune eller amtskommune lovligt kunne yde støtte til de  

 skoler, der skal anvende institutionen og de øvrige aktiviteter, der skal  

 foregå på institutionen.
Det er imidlertid som udgangspunkt en betingelse for at yde anlægstilskud,  

 herunder garanti, til den pågældende institution, at en kommune kunne yde  

 anlægstilskud til samtlige de skoler, der skal anvende institutionen, og til  

 hele den uddannelsesvirksomhed, der skal foregå på institutionen.
Hvis  

 institutionen alene varetager kommunale og amtskommunale opgaver, er der dog  

 ikke grundlag for at antage, at et kommunalt anlægstilskud er ulovligt,  

 såfremt der består et rimeligt forhold mellem det kommunalt garanterede  

 anlægstilskuds andel af de samlede anlægsudgifter og de kommunale opgavers  

 andel af institutionens samlede opgaver.
Det samme gælder for et  

 amtskommunalt anlægstilskud.
En kommune kan lovligt yde driftsstøtte til en institution, som skal  

 anvendes til aktiviteter, som ikke for alles vedkommende lovligt kan modtage kommunal driftsstøtte.
Kommunen må imidlertid sikre  

 sig, at den kommunale støtte kun bliver anvendt til aktiviteter, der kan  

 modtage kommunal driftsstøtte.
Tilsvarende gælder for amtskommunal  

 driftsstøtte.
 Indenrigsministeriet har ikke hermed taget stilling til, om  

 undervisningsaktiviteterne på Uddannelsescenter Auning opfylder de krav, der  

 stilles i henhold til den lovgivning, der administreres af Undervisnings- og  

 Forskningsministeriet, Kulturministeriet og Arbejdsministeriet.
 1. Vedr. anlægsstøtten:
Det kan ikke på det foreliggende grundlag bedømmes, om der på centret skal  

 foregå aktiviteter, som en amtskommune ikke lovligt kan yde anlægsstøtte til,  

 jf. vedtægternes pkt. 2, litra d og f - h.
Man skal i den forbindelse gøre  

 opmærksom på, at lån i henhold til § 2 i bekendtgørelse nr. 474 af 6. juli  

 1987 om anvendelse og udlån af amtsrådenes og Hovedstadsrådets fonde for  

 frigørelses- og afståelsesafgift kun kan ydes til udgifter, herunder  

 projekteringsudgifter, der lovligt kan afholdes eller finansieres af primær-  

 og amtskommunen, og at der ikke kan ydes lån til finansiering af  

 driftsudgifter, jf. § 5.
For så vidt angår Rougsø og Sønderhald kommuners garanti for det nævnte  

 lån til etablering af Uddannelsescenter Auning bemærkes, at det ikke på det  

 foreliggende grundlag kan bedømmes, om en kommune lovligt kan yde  

 anlægsstøtte til de i vedtægternes pkt. 2, litra d og f - h, nævnte  

 aktiviteter.
Som nævnt er en kommune afskåret fra at yde støtte til såvel  

 etablering som drift af aktiviteter i henhold til lov om prøveforberedende  

 enkeltfagsundervisning for voksne m.v. og lov om almen voksenuddannelse, jf.  

 litra c.
Det er derfor en forudsætning for, at den omhandlede garanti er  

 lovlig, at der består et rimeligt forhold mellem det kommunalt garanterede  

 anlægstilskuds andel af de samlede anlægsudgifter og de kommunale opgavers  

 andel af institutionens opgaver.
 2. Vedr. driftsstøtten:
 Da Uddannelsescenter Auning ifølge de gældende vedtægter skal anvendes til  

 aktiviteter, som ikke for alles vedkommende lovligt kan modtage kommunal og  

 amtskommunal driftsstøtte, skal det - medmindre vedtægterne ændres - sikres,  

 at den ydede kommunale og amtskommunale driftsstøtte alene kommer de  

 støtteberettigende opgaver til gode.
 3. Vedr. den kommunale deltagelse i ledelsen:
 Ifølge vedtægterne for Uddannelsescenter Auning besætter Rougsø og  

 Sønderhald kommuner som tidligere nævnt 4 af de 7 pladser i bestyrelsen for  

 uddannelsescenteret og skal godkende vedtægterne og eventuelle ændringer af  

 vedtægterne samt køb, salg og pantsætning af fast ejendom og optagelse af  

 lån.
 Efter de almindelige kommunalretlige regler kan en kommune som  

 udgangspunkt kun ledelsesmæssigt deltage i institutioner eller selskaber, der  

 varetager kommunale opgaver.
Der er dog en særlig praksis for, at kommuner og amtskommuner er  

 repræsenteret i bestyrelsen for lokale skoler, der drives for statsmidler, og  

 som udfører aktiviteter, som en kommune eller amtskommune ikke lovligt kan  

 udføre, jf. f.eks.
Undervisnings- og Forskningsministeriets standardvedtægt  

 for tekniske skoler og handelsskoler og Arbejdsministeriets standardvedtægt  

 for AMU-centre.
For så vidt angår tekniske skoler og handelsskoler er en  

 bestemmelse herom nu optaget i § 5, stk. 2, i loven om erhvervsskoler.  

 Desuden fremgår det af § 4, stk. 2, i loven om produktionsskoler og § 17,  

 stk. 2, i loven om ungdomsskoler, produktionsskoler og daghøjskoler, at den  

 kommunalbestyrelse eller det amtsråd, der har taget initiativ til skolens  

 oprettelse, skal være repræsenteret i skolens bestyrelse.
Endelig fremgår det  

 af § 4 i bekendtgørelse nr. 611 af 20. september 1989 om  

 voksenuddannelsescentre, at såvel amtsrådet som kommunalbestyrelserne i det  

 pågældende voksenuddannelsescenters dækningsområde udpeger 1 medlem til det  

 for hvert voksenuddannelsescenter nedsatte centerråd.
En kommunalbestyrelse  

 kan således lovligt udpege medlemmer til de ledende organer for samtlige de  

 skoler, der ifølge vedtægterne skal anvende Uddannelsescenter Auning.
 Da det imidlertid ikke på det foreliggende grundlag kan fastlægges, om  

 alle de øvrige aktiviteter, der skal finde sted på uddannelsescentret,  

 lovligt kan udføres af en kommune, jf. vedtægternes pkt. 2, litra d og f - h,  

 er det ikke muligt at fastslå, om de to kommuner lovligt kan udpege medlemmer  

 til uddannelsescentrets bestyrelse og kan deltage i ledelsen af institutionen  

 gennem beføjelserne til at godkende vedtægterne og eventuelle ændringer af  

 vedtægterne samt køb, salg og pantsætning af fast ejendom og optagelse af  

 lån.
 4. Konklusion:
De to kommuner og amtskommunen kan lovligt yde anlægsstøtte til  

 Uddannelsescenter Auning, medmindre de i vedtægternes pkt. 2, litra d og f -  

 h, nævnte aktiviteter er af en sådan karakter, at en kommune og amtskommune  

 ikke lovligt kan yde dem anlægsstøtte.
Det forudsættes herved, at der består  

 et rimeligt forhold mellem det kommunalt garanterede anlægstilskuds andel af  

 de samlede anlægsudgifter og de kommunale opgavers andel af institutionens  

 opgaver.
Tilsvarende gælder for det amtskommunale anlægstilskud.
 De to kommuner og amtskommunen kan lovligt yde driftsstøtte til  

 Uddannelsescenter Auning, såfremt det sikres, at den ydede støtte alene  

 kommer de opgaver til gode, som en kommune henholdsvis amtskommune lovligt  

 kan yde driftsstøtte til.
 De to kommuner kan lovligt deltage i uddannelsescentrets ledelse,  

 medmindre de i vedtægternes pkt. 2, litra d og f - h, nævnte aktiviteter ikke  

 lovligt kan udføres af en kommune.
DJURSLAND VIDENFORMIDLING Det fremgår af Sønderhald Kommunes ovennævnte skrivelse af 6. februar 1990  

 til Indenrigsministeriet, at Uddannelsescenter Auning skal indgå i Djursland  

 Videnformidling sammen med Grenå Tekniske Skole, Grenå Handelsskole og  

 AMU-center Djursland.
Det fremgår af det fremsendte materiale, at det er  

 planlagt, at Djursland Videnformidling skal etableres som et interessentskab  

 og finansieres ved et tilskud på 10 mio. kr. fra Århus Amtskommunes  

 EF-Teknologiprogram, et lån på 5 mio. kr. fra Århus Amtsråds Fond for  

 Afståelses- og Frigørelsesafgift, mens 10 mio. kr. skal dækkes ved  

 projektdeltagernes egenfinansiering.
 I skrivelsen af 6. februar 1990 er der oplyst følgende om formålet med  

 Djursland Videnformidling:
 »Formålet er at optimere den enkelte virksomheds - såvel som grupper  

 af virksomheders - adgang til videnressourcer, herunder også den  

 erhvervsaktive befolknings adgang til relevant uddannelse.
Dette sker gennem etablering og indkøring af et videnformidlingsnetværk,  

 hvori indgår * mulighed for virksomheders direkte adgang * styrkelse af lokale formidlingscentre * horisontal integration mellem disse centre indbyrdes og med tilsvarende  

 lokale centre i resten af landet * vertikal integration mellem de lokale formidlere og regionale, nationale og internationale videncentre.« Der er ikke i det foreliggende materiale oplysninger, som mere præcist  

 angiver, hvilke aktiviteter Djursland Videnformidling forventes at udføre, og  

 det er således ikke på det foreliggende grundlag muligt at afgøre, hvorvidt  

 kommunal deltagelse via Uddannelsescenter Auning i Djursland Videnformidling  

 vil være lovlig.
Generelt kan Indenrigsministeriet udtale, at det efter de  

 almindelige kommunalretlige regler ikke er en kommunal opgave at yde tilskud  

 til generel forskningsvirksomhed.
En kommune er dog ikke afskåret fra at  

 iværksætte og støtte forskningsinitiativer i det omfang, den hermed  

 tilvejebragte viden er af betydning for løsningen af konkrete opgaver i  

 kommunen, ligesom kommunerne - som led i en almindelig service over for  

 kommunens borgere og erhvervsvirksomheder - normalt kan påtage sig en mere  

 generel formidling af forskningsresultater.
 Til orientering vedlægges kopi af Indenrigsministeriets skrivelse af 12.  

 januar 1990 til Vejle Amtskommune angående en påtænkt driftsstøtte til et  

 Institut for Erhvervsforskning.
Denne skrivelse er tillige sendt til Århus Amtskommune.
Rougsø og  

 Sønderhald kommuner samt Undervisnings- og Forskningsministeriet,  

 Kulturministeriet og Arbejdsministeriet har modtaget en kopi af skrivelsen.
