Betænkning afgivet af Transportudvalget den 12. december 2013 Betænkning over Forslag til lov om ændring af lov om godskørsel og lov om buskørsel (Ændring af bødesatser) [af transportministeren (Pia Olsen Dyhr)]:
1. Ændringsforslag Transportministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 31. oktober 2013 og var til 1. behandling den 21. november 2013. Lovforslaget blev efter 1. behandling henvist til behandling i Transportudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring, og transportministeren sendte den 2. september 2013 dette udkast til udvalget, jf. folketingsåret 2012-13, TRU alm. del  bilag 341. Den 31. oktober 2013 sendte transportministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra Danske Busvognmænd og ITD (Brancheorganisation for den danske vejgodstransport).
 Transportministeren har over for udvalget kommenteret de skriftlige henvendelser til udvalget.
Deputationer Endvidere har Danske Busvognmænd og ITD (Brancheorganisation for den danske vejgodstransport) mundtligt over for udvalget redegjort for deres holdning til lovforslaget.
Spørgsmål Udvalget har stillet 6 spørgsmål til transportministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, RV, SF og EL) indstiller lovforslaget til vedtagelse med de stillede ændringsforslag.
Et mindretal i udvalget (V, DF, LA og KF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Venstres, Liberal Alliances og Konservative Folkepartis medlemmer af udvalget kan ikke støtte dette lovforslag, der indebærer en markant forhøjelse af bøderne for brud på godskørselsloven og buskørselsloven.
For det første blev bødesatserne for brud på godskørselsloven og buskørselsloven hævet markant så sent som i 2012. Regeringen har ikke fremlagt dokumentation for, at danske lastbilvognmænd eller busvognmænd i det seneste 1½ år har brudt loven i forøget omfang, hvorfor den foreslåede markante forøgelse af bødeniveauet er utidig og irrelevant.
Vognmænd skal naturligvis overholde love og regler, så vi får en fair konkurrence og sikkerhed på vejene.
Men der er intet belæg for at hæve hele bødeniveauet så kort tid efter den seneste skærpelse.
For det andet er de foreslåede bødesatser ude af proportioner i forhold til de konkrete forseelser.
Der savnes en ekstra kategori af sanktioner i nærmere definerede tilfælde, hvor en vognmand eller en chauffør utilsigtet kommer til at begå en bagatelagtig forseelse.
I sådanne tilfælde kunne politiet passende give en advarsel eller en mindre bøde på f.eks. 1.000 kr.
For det tredje rammer lovforslaget helt ved siden af i forhold til det vigtige mål om at forebygge ulovlig cabotagekørsel.
Dette mål nås bedst, ved at risikoen for at blive afsløret i en vejkontrol er stor, hvorfor det hilses velkommen, at politiets vejkontroller er blevet styrket med deraf følgende afskrækkende effekt.
For det fjerde vil en generel forøgelse af bøderne i særlig grad ramme danske lastbilvognmænd og danske busvognmænd.
Af høringssvarene spores en forståelig dyb skepsis over for dette lovforslag.
Eksempelvis er det komplet uforståeligt for danske busvognmænd, at de som en udløber af cabotagedebatten for lastbiler skal udsættes for en generel dramatisk forøgelse af bøderne på flere hundrede procent  og det blot 1½ år efter den seneste forøgelse af bøderne.
Denne skærpede sanktion over for busvognmændene er i særlig grad urimelig, på baggrund af at regeringen ikke i behandlingen af dette lovforslag har fremlagt dokumentation for, at der siden 2009 er sket et eneste brud på cabotagereglerne for buskørsel i Danmark.
Dansk Folkepartis medlemmer af udvalget støtter de højere bøder for ulovlig cabotagekørsel.
Ulovlig cabotagekørsel er stærkt konkurrenceforvridende og bør derfor bekæmpes med alle midler, herunder skærpede sanktioner og en øget politiindsats.
Når Dansk Folkeparti ikke kan støtte det samlede lovforslag, skyldes det de helt urimelige bødestørrelser for danske vognmænd.
Her havde Dansk Folkeparti gerne set en bagatelgrænse og bøder på 1.000 kr. for de små forseelser.
Dansk Folkeparti kan heller ikke støtte, at busvognmændene medtages i lovforslaget, da der ikke er dokumentation for, at busvognmændene har brudt cabotagereglerne  regler, som i øvrigt ikke er de samme som for transportbranchen.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag Ændringsforslag Til § 1 Af transportministeren, tiltrådt af udvalget:
 1) I det under nr. 2  foreslåede § 17, stk. 5, ændres »overtrædelsens karakter« til: »karakteren af den begåede overtrædelse«.
[Præcisering af ordlyd samt anvendelseskriterier] Til § 2 2) I det under nr. 3 foreslåede § 22, stk. 5, ændres »overtrædelsens karakter« til: »karakteren af den begåede overtrædelse«.
[Præcisering af ordlyd samt anvendelseskriterier] Bemærkninger Til nr. 1 Med den foreslåede ændring i godskørselslovens § 17, stk. 5, sikres det, at ordlyden af godskørselslovens § 17, stk. 4 og 5, bliver enslydende, således at der ikke er tvivl om, at kriterierne for anvendelsen af de to bestemmelser skal være de samme.
Det betyder, at der ved udmåling af straffen for overtrædelse af godskørselsloven, forskrifter udstedt i medfør heraf eller vilkår, der er fastsat i en tilladelse eller godkendelse i henhold til loven eller forskrifter udstedt i medfør af denne, og for overtrædelse af EU-regler vedrørende forhold, der er omfattet af denne lov, kan lægges vægt på, hvilke økonomiske gevinster der er opnået eller forsøgt opnået ved den pågældende overtrædelse, samt karakteren af den begåede overtrædelse og overtrædelsens grovhed.
Til nr. 2 Med den foreslåede ændring i buslovens § 22, stk. 5, sikres det, at ordlyden af buslovens § 22, stk. 4 og 5, bliver enslydende, således at der ikke er tvivl om, at kriterierne for anvendelsen af de to bestemmelser skal være de samme.
Det betyder, at der ved udmåling af straffen for overtrædelse af busloven, forskrifter udstedt i medfør heraf eller vilkår, der er fastsat i en tilladelse eller godkendelse i henhold til loven eller forskrifter udstedt i medfør af denne, og for overtrædelse af EU-regler vedrørende forhold, der er omfattet af denne lov, kan lægges vægt på, hvilke økonomiske gevinster der er opnået eller forsøgt opnået ved den pågældende overtrædelse, samt karakteren af den begåede overtrædelse og overtrædelsens grovhed.
Benny Engelbrecht (S) fmd.
Poul Andersen (S) Rasmus Horn Langhoff (S) Mette Reissmann (S) Orla Hav (S) Karin Gaardsted (S) Jesper Petersen (S) Andreas Steenberg (RV) Christian Friis Bach (RV) Lone Loklindt (RV) Anne Baastrup (SF) Jonas Dahl (SF) Henning Hyllested (EL) Per Clausen (EL) Lars Dohn (EL) Thomas Danielsen (V) Martin Geertsen (V) Flemming Damgaard Larsen (V) nfmd.
Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Jørn Dohrmann (DF) Leif Mikkelsen (LA) Villum Christensen (LA) Mike Legarth (KF) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 58 Bilagsnr.
