Nr BTL 112 Betænkning over Forslag til lov om ændring af lov om sygehusvæsenet og lov  

 om udøvelse af lægegerning (Lægelig behandling for stofmisbrug)   

 Nr L 112 1994-95, 1. samling Afgivet af Sundhedsudvalget Afgivet: 19950510 Udvalget har behandlet lovforslaget i nogle møder og har herunder stillet spørgsmål til sundhedsministeren, som denne har besvaret skriftligt.
 Nogle af Sundhedsudvalgets spørgsmål til sundhedsministeren og nogle af  

 Socialudvalgets spørgsmål til socialministeren vedrørende forslag til lov om  

 ændring af lov om social bistand (Amtskommunalt ansvar for  

 stofmisbrugsbehandling) (L 117) og ministrenes svar herpå er optrykt som  

 bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Ambulatoriet for Stofmisbrugere, Amtsrådsforeningen i Danmark, Graungaard, Eva og Karl Somogyi, Rødovre, og Kommunernes Landsforening.
Udvalget har herudover modtaget et antal henvendelser fra personer, der er  

 i metadonbehandling, eller fra disses pårørende.
Nogle af disse personer har  

 været i foretræde for udvalget.
 Der er af sundhedsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse med det stillede  

 ændringsforslag.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
Et flertal inden for mindretallet (Venstres medlemmer af udvalget) kan  

 ikke støtte regeringens forslag om at inddrage de praktiserende lægers ret  

 til at ordinere euforiserende stoffer, idet det er Venstres holdning, at den  

 praktiserende læge skal vedblive med at være en central sundhedsperson.
Dette  

 lovforslag lægger op til en gradvis udhulning af de praktiserende lægers  

 arbejdsområde.
Samtidig skal det slås fast, at det er overordentlig vigtigt, at der  

 bliver grebet ind fra embedslægers og Sundhedsstyrelsens side, hvis de  

 praktiserende læger ikke nøje følger de regler, der er beskrevet i cirkulære  

 nr. 110 af 28. juni 1993. I dette cirkulære bliver det netop fastslået, at  

 den praktiserende læge som hovedregel ikke på egen hånd bør iværksætte en  

 metadonbehandling, specielt ikke en længerevarende metadonbehandling.
Lægen  

 bør forinden iværksættelsen af behandlingen forelægge spørgsmålet for de i  

 cirkulæret nævnte udvalg, som vil kunne rådgive den praktiserende læge i  

 disse spørgsmål.
Ligeledes bliver det i samme cirkulære fastslået, at der  

 ikke må behandles med metadon, uden at der er lagt en behandlingsplan, og at  

 behandlingen bør varetages af patientens sædvanlige praktiserende læge i  

 samarbejde med de amtslige og kommunale social- og sundhedsforvaltninger.
Og  

 endelig bliver det fastslået, at den behandlende læge har en forpligtelse til  

 så vidt muligt at sikre, at den ordinerede metadon ikke sælges eller  

 misbruges.
Et mindretal inden for mindretallet (Det Konservative Folkepartis  

 medlemmer af udvalget) finder, at det er vigtigt, at ordination, udlevering  

 og indtagelse af metadon sker på en ansvarlig og kontrolleret måde for  

 patienter i misbrugsbehandling, ligesom metadonbehandling bør følges op af  

 tilbud om sociale støtteforanstaltninger.
Målet er at få narkomaner ud af  

 misbruget.
 Med Sundhedsstyrelsens cirkulære af 28. juni 1993 skete der en nødvendig  

 opstramning og forbedring af rammerne for metadonbehandling.
 Embedslægen har tilsynet med de praktiserende lægers ordination af metadon  

 og kan således gribe ind over for de praktiserende læger, hvis cirkulæret  

 ikke efterleves, ligesom Sundhedsstyrelsen har det overordnede ansvar for  

 området.
Da ministeren over for udvalget har tilkendegivet, at der ikke foreligger  

 nogen systematisk indsamling af erfaringerne med effekten af  

 cirkulærestramningen, finder Det Konservative Folkeparti ikke, at ministeren  

 har belæg for nu at opbygge en helt ny organisation, således at  

 amtskommunerne forpligtes til at ansætte læger til at varetage den lægelige  

 stofmisbrugsbehandling.
Desuden finder mindretallet, at amtslægen tillægges  

 for stor magt, idet det er denne, der egenhændigt skal beslutte, om  

 ordinationsretten kan overlades til en anden læge.
Endelig finder mindretallet det ikke velbegrundet, at sygehusapotekerne  

 skal have udvidet deres leveringsområde.
Mindretallet går imod, at regeringen  

 endnu en gang giver offentlige apoteker adgang til at overtage en  

 lægemiddeldistribution, som i dag varetages på helt forsvarlig vis af private  

 apoteker.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse uændret.
 Det har for mindretallet været vigtigt, at der bliver taget hånd om  

 udlevering af metadon, og at udleveringen sker i faste rammer og under  

 kontrol, således at metadonen indtages af den pågældende og ikke sælges med  

 henblik på at skaffe penge til andre stoffer.
 Mindretallet kan derfor støtte lovforslaget, som det foreligger, men kan  

 ikke støtte det stillede ændringsforslag.
Mindretallet skal advare imod vedtagelsen af det stillede ændringsforslag,  

 da det betyder en yderligere udhulning af de private apoteker.  

 Apotekerforeningen har da også gjort opmærksom på denne urimelighed,  

 tilsyneladende uden at det har gjort indtryk på ministeren.
Udlevering og  

 distribuering af medicin bør varetages af private apoteker og ikke gøres til  

 en offentlig opgave.
Selv om mindretallet støtter det foreliggende lovforslag i dets  

 oprindelige form, skal mindretallet dog påpege, at man regner med, at  

 ministeren i sin administration af loven vil lægge vægt på, at amterne  

 samarbejder positivt med såvel kommunerne som med de privatpraktiserende  

 læger og lægehuse.
Det betyder også, at amternes vigtigste opgave skal bestå  

 i at koordinere og kontrollere udleveringen af metadon.
 Det må være en betingelse, at amterne sørger for, at loven hele tiden  

 administreres ud fra, hvordan man bedst hjælper narkomanerne.
Endelig skal mindretallet påpege, at udlevering af metadon ikke er nogen  

 behandling i sig selv.
Målet skal fortsat være, at narkomanerne afvænnes i  

 seriøse behandlingsforløb på døgninstitutioner, således at narkomanerne  

 sættes i stand til at leve en stoffri tilværelse.
Metadonudlevering skal  

 således kun være en meget midlertidig ordning, indtil narkomanen kan komme i  

 behandling.
 ÆndringsforslagAf sundhedsministeren, tiltrådt af et flertal  

 (S, SF, RV og CD):
 Til § 1 1) I den under nr. 2 foreslåede § 16 b  

 indsættes efter stk. 1 som nye stykker:
 »Stk. 2. Et sygehusapotek og en sygehusapoteksfilial kan til  

 amtskommunens behandlingssteder levere euforiserende stoffer til udlevering  

 som led i behandlingen af stofmisbrugere efter stk. 1.
 Stk. 3. Et sygehusapotek og en sygehusapoteksfilial under  

 Hovedstadens Sygehusfællesskab kan til Københavns og Frederiksberg Kommuners  

 behandlingssteder levere euforiserende stoffer til udlevering som led i  

 behandlingen af stofmisbrugere efter stk. 1.«.
Bemærkninger Til nr. 1 I det omfang, amtskommunen vælger at henlægge den lægelige  

 behandling af stofmisbrugere med euforiserende stoffer til sygehuse eller  

 institutioner omfattet af sygehuslovens § 3, kan sygehusapoteker forsyne  

 sygehuset eller institutionen med de euforiserende stoffer, der anvendes i  

 behandlingen.
 Københavns Kommune har henledt opmærksomheden på, at i det omfang, den  

 lægelige behandling henlægges til amtskommunale institutioner, der ikke er  

 omfattet af sygehuslovens § 3, vil det amtskommunale sygehusapotek ikke kunne  

 forsyne den pågældende institution med euforiserende stoffer.
 Da behandlingen af stofmisbrugere efter lovforslaget klart vil fremtræde  

 som en amtskommunal forpligtelse, findes det hensigtmæssigt, at der åbnes  

 mulighed for, at et amtskommunalt sygehusapotek kan forsyne de amtskommunale  

 behandlingssteder med euforiserende stoffer til brug for behandlingen.
 Det foreslås på denne baggrund i det nye § 16 b, stk. 2, at en amtskommune  

 kan vælge at lade amtskommunens sygehusapotek levere euforiserende stoffer  

 til amtskommunens behandlingssteder til udlevering som led i amtskommunens  

 behandling af stofmisbrugere efter stk. 1.
 Forestås selve udleveringen af stoffet efter aftale af andre på  

 amtskommunens vegne, f.eks. en praktiserende læge, en privat  

 behandlingsinstitution eller et lokalt redningskorps, kan leveringen fra  

 sygehusapotek eller -apoteksfilial også ske til dette udleveringssted.
I forlængelse heraf åbnes der i det nye § 16 b, stk. 3, mulighed for, at  

 Hovedstadens Sygehusfællesskab på samme måde kan levere euforiserende stoffer  

 til Københavns og Frederiksberg Kommuners behandlingssteder.
Det forventes,  

 at der indgås en aftale herom mellem Københavns og Frederiksberg Kommuner og  

 Hovedstadens Sygehusfællesskab.
Tove Lindbo Larsen (S) nfmd.
Lone Møller (S) Hanne Andersen (S) Martin  

 Glerup (S) Jytte Wittrock (S) Jørn Jespersen (SF) Vibeke Peschardt (RV) Anni  

 Svanholt (SF) Sonja Albrink (CD) Jørgen Winther (V) Mariann Fischer Boel (V)  

 Ester Larsen (V) fmd.
Kim Mouritsen (V) Karen Højte Jensen (KF) Agnete  

 Laustsen (KF) Henriette Kjær (KF) Jan Køpke Christensen (FP) Enhedslisten havde ikke medlemmer i udvalget.
Bilag Nogle af Sundhedsudvalgets spørgsmål til sundhedsministeren og nogle af  

 Socialudvalgets spørgsmål til socialministeren og ministrenes svar herpå Sundhedsudvalgets spørgsmål til sundhedsministeren og dennes svar herpå.
 Spørgsmål 40:
Ad svaret på spørgsmål 2 Er det de amtsansatte læger, der egenhændigt skal beslutte, om  

 ordinationsretten kan overlades andre praktiserende læger? Svar:
Som det fremgår af bemærkningerne til lovforslaget, er det de amtslige  

 læger, der i de nærmere bestemte tilfælde kan indgå en aftale med en anden  

 læge, herunder en praktiserende læge om, at denne får overladt  

 ordinationsretten for en bestemt stofmisbruger på amtskommunens vegne.
Det  

 vil således være de amtslige læger, der egenhændigt skal vurdere og beslutte,  

 om der er grundlag for at indgå en sådan aftale.
Det er omvendt en  

 forudsætning for at kunne overlade ordinationsretten til en anden læge, at  

 denne i det konkrete tilfælde indvilliger i at varetage behandlingen.
 Spørgsmål 41:
Ad svaret på spørgsmål 2, 2. afsnit »Nærmere bestemte tilfælde« bedes konkretiseret.
 Svar:
 Efter lovforslagets § 5 f, stk. 2, kan ordinationsretten efter konkret  

 aftale »i nærmere bestemte tilfælde« overlades til en anden læge.  

 Det har hermed været hensigten at præcisere, at ordinationsretten eksempelvis  

 ikke kan overlades for en hel gruppe af stofmisbrugere, men at der skal være  

 tale om individuelle beslutninger vedrørende den enkelte stofmisbruger.  

 Hensynet til en stofmisbruger kan f.eks. tale for en sådan ordning i  

 situationer, hvor den behandlende amtslige læge har konstateret, at  

 stofmisbrugeren har vist sig i stand til at fungere i et stabilt  

 behandlingsforløb og ønsker at fortsætte dette hos egen læge.
 Spørgsmål 42:
Ad svaret på spørgsmål 3 Hvilke nærmere betingelser agter Sundhedsstyrelsen at fastsætte? Svar:
Med omlægningen af metadonbehandlingen til amtskommunalt ansvar er det  

 ikke hensigten at ændre i de principper for behandlingen af stofmisbrugere  

 med metadon eller lignende euforiserende stoffer, som Sundhedsstyrelsen har  

 fastlagt i cirkulære nr. 110 af 28. juni 1993 og i de tilhørende  

 retningslinjer.
Sundhedsstyrelsen vil tilpasse reglerne til den  

 organisatoriske omlægning af behandlingen til fuldt amtskommunalt ansvar.  

 Styrelsen vil påbegynde tilpasningen af reglerne i nær fremtid.
 Spørgsmål 43:
Ad svaret på spørgsmål 4 Hvem i amtskommunen vil kunne overlade udleverings- og  

 kontrolforanstaltninger til institutionerne, og hvem vil kunne indgå aftaler  

 med institutioner m.v.? Svar:
Aftaler om overladelse af udleverings- og kontrolforanstaltninger til  

 f.eks. en privat behandlingsinstitution kan indgås af amtskommunen som  

 ansvarlig myndighed for den praktiske tilrettelæggelse.
Derimod kan konkrete  

 aftaler om overladelse af ordinationsretten for en bestemt stofmisbruger til  

 en læge på en privat behandlingsinstitution m.v. alene indgås af den amtslige  

 læge, jf. også besvarelsen af spørgsmål 40 og 41.
 Socialudvalgets spørgsmål til socialministeren og dennes svar herpå.
 Spørgsmål 25:
 Udvalget anmoder om ministerens kommentar til vedlagte artikler fra  

 Socialpædagogen nr. 6, marts 1995 »Langt ud i skoven« og »Et  

 ubehageligt spørgsmål«.
Hvorledes vil ministeren sikre et tilstrækkeligt offentligt tilsyn med  

 private misbrugsinstitutioner i fremtiden? Svar:
Socialpædagogen kan et langt stykke ad vejen have ret, når man i nr. 6 fra  

 23. marts i lederen og de nævnte artikler kritiserer det manglende tilsyn med  

 private behandlingssteder.
Det er således rigtigt, at der med hensyn til  

 offentlig kontrol hidtil ikke har været særlig tilskyndelse hertil.
Dette  

 skyldes i vid udstrækning den nuværende finansieringsordning, hvor der er  

 givet personligt tillæg efter pensionslovens § 17 eller § 46 a - hjælp til  

 personens egne behandlingsudgifter.
Selv om mange kommuner følger med i,  

 hvordan behandlingen foregår disse steder, gælder dette næppe generelt.
Men  

 både på dette punkt og på en del andre felter sker der ændringer med  

 lovforslaget og andre initiativer, som er på vej.
Forslaget indebærer, at behandlingsudgifterne finansieres - ikke som  

 udgifter til personlige behandlingsudgifter - men som offentlige udgifter til  

 lige præcis den type behandling, man finder passer til den pågældende  

 misbruger.
Dette forhold understreger i sig selv de bevilgende myndigheders  

 ansvar.
De må som sagt nu tage selvstændig stiling til den rette behandling.  

 De må følge op på, om skattekronerne bruges forsvarligt, og de må som med  

 andre sociale tilbud sikre, at der med investeringen i penge og i mennesker  

 er noget at bygge videre på.
 Vedtager Folketinget lovforslag i sin helhed, vil der foruden den ændrede  

 finansiering af private behandlingstilbud skabes et ansvarssystem, hvor man  

 ud fra større regionale enheder - amterne - bedre kan tilrettelægge det  

 samlede behandlingsudbud og få en større variation i behandlingen.
De private, ikke overenskomstdækkede behandlingsinstitutioner kommer til  

 at indgå som en mulighed på linje med de offentlige og de overenskomstdækkede  

 private institutioner, hvis centrale placering i tilbudene det ikke har været  

 hensigten at ændre på med lovforslaget.
Gennem de aftaler, de visiterende  

 myndigheder træffer om behandling, kan man betinge sig samme tilsyn, som der  

 ligger i driftsoverenskomstsystemet, men hverken de visiterende myndigheder  

 eller den private institution er forpligtet til at kalkere dette tilsyn.
Udgangspunktet er, når det gælder private behandlingstilbud på  

 stofmisbrugsområdet - som når det gælder alkoholmisbrugsområdet - at der ikke  

 er en offentlig tilsynsforpligtelse med den behandling, der foregår.
Det er  

 således op til dem, der benytter sig af tilbudet - det være sig det  

 offentlige eller misbrugeren selv - om de finder, at tilbudet og betalingen  

 modsvarer deres ønsker og behov.
I tilfælde, hvor det offentlige visiterer  

 til og afholder udgifterne til behandling et sådant sted, må det offentlige  

 sikre sig, at tilbudet sammenholdt med prisen er af en forsvarlig kvalitet.
 Dette må ske dels ud fra de overordnede målsætninger for indsatsen og  

 serviceniveauet, man har lagt for lokalområdets støtte til stofmisbrugere, og  

 dels ud fra en fastlagt handleplan for den enkelte stofmisbruger.
 Den eksisterende viden om effekten af de forskellige typer behandling er  

 ret sparsom, idet der hidtil ikke har været forsket i dette område.
 Derfor har Socialministeriet bedt Center for Rusmiddelforskning om at gå i  

 gang med en evaluering af flere private behandlingstilbud, så det offentlige  

 kan få en objektiv beskrivelse af, hvad de kan, og hvordan  

 behandlingstilbudet er sat sammen.
 Dette forskningsprojekt er kun et af flere, hvorved stofmisbrugsområdet  

 bredt vil blive vurderet, så der skabes større viden om, hvad der gavner  

 misbrugerne og samfundet som helhed.
 Med den nye efteruddannelse for behandlere, der startes i år, hvor bl.a.  

 den opprioriterede forskning kommer til at indgå, vil området gradvis blive  

 kompetencemæssigt opgraderet.
Ligesom det er tilfældet med andre tilbud til borgerne fra det offentliges  

 side, vil en udvikling af kvalitetskontrol og kvalitetssikring i forbindelse  

 med stofmisbrugsbehandling være et mere aktivt og direkte instrument end det  

 traditionelle tilsyn.
En sådan proces kan indebære, at man som udgangspunkt  

 bliver enig om rammerne for behandlingen, herunder hvilke bygningsmæssige  

 faciliteter der kan anvendes, antallet på personalet og deres  

 kvalifikationer, samt hvordan visitationen skal foregå.
 Endelig kan der for den behandling, der tilbydes, opstilles resultatmål  

 såsom ophør eller nedbringelse af misbruget samt andre mål for ændring af  

 adfærden.
 I en kvalitetsvurderingsfase vurderes dels løbende på det enkelte  

 behandlingsforløb og dels samlet efter en vis tid for en gruppe brugere, om  

 der er overensstemmelse mellem de aftalte mål for behandlingen og  

 resultaterne, og om og hvordan man eventuelt må justere behandling eller mål  

 for at opnå et acceptabelt kvalitetsniveau inden for de givne ressourcer.
 Udviklingen af et sådant kvalitetssikringssystem vil kunne være et første  

 skridt i en kvalitetsudviklingsproces, som ud over kvalitetssikring omfatter  

 en egentlig kvalitetsudvikling.
Foruden de nævnte forskningsmæssige og uddannelsesmæssige initiativer, der  

 er taget til støtte for de lokale myndigheders indsigt med  

 behandlingsområdet, skal også i denne forbindelse nævnes Socialministeriets  

 kvalitetsprogram, der generelt sigter på at gøre den sociale service bedre  

 ved at udvikle metoder, der giver brugerne indflydelse på tilbudene.
I 3  

 områder i landet skal der under dette program gøres forsøg på  

 stofmisbrugsområdet.
En indholdsmæssig vurdering og kontrol, som der lagt op til, skal ikke  

 blot dække de helt private tilbud, men også de mere traditionelle.
I  

 driftsoverenskomstsystemet og i den kommunale opholdsgodkendelse lægges der  

 nogle ret så stive rammer for de ledelsesmæssige, overenskomstmæssige og  

 lokalemæssige forhold for behandlingstilbudene, men reelt sikres der ikke  

 hermed en kvalitet i behandlingen.
Gennem en kombination og en smidiggørelse  

 af det kendte godkendelses- og tilsynssystem og et kvalitetssikringssystem  

 vil kontrollen med det samlede behandlingsudbud vinde i effektivitet.
 Spørgsmål 26:
Ad svaret på spørgsmål 22 Vil ministeren bekræfte, at ministeren ikke har noget overblik over, hvor  

 store de offentlige udgifter er til stofmisbrugsbehandling? Svar:
I besvarelsen af spørgsmål 22 henvises der til et vedlagt svar af 28.  

 november 1994 på spørgsmål nr.
S 278, stillet af Tove Fergo (V) om de  

 offentlige udgifter til narkobehandling.
Det fremgår af denne besvarelse, at såvel Amtsrådsforeningen i Danmark som  

 Kommunernes Landsforening oplyste, at da de ydelser, der tilbydes  

 stofmisbrugere, også tilbydes andre borgere, og da der ikke sker registrering  

 på klientniveau, findes der på centralt hold ikke tal, der belyser den  

 samlede behandlingsindsats.
De tal, som er oplyst i lovforslagets  

 bemærkninger, vedrører for amternes vedkommende alene budgettal for  

 nettodriftsudgifter til institutioner for stofmisbrugere og giver således kun  

 oplysning om en del af de amtslige udgifter.
 Spørgsmål 27:
Ad svaret på spørgsmål 24 Der ønskes en uddybning og præcisering af det skøn, der ligger til grund  

 for den nævnte besparelse.
 Svar:
 Lovændringen vil medføre en statlig besparelse, idet amtskommunerne, som  

 overtager visitationskompetencen, ikke kan hente refusion hjem efter  

 bistandslovens § 46 a eller pensionslovens § 17, ligesom primærkommunerne kun  

 i yderst begrænset omfang vil kunne hente refusion af sine udgifter efter  

 disse to paragraffer.
 Den statslige besparelse skal overføres til bloktilskuddet til  

 amtskommunerne.
Da der ikke foreliger statistik, der kan belyse, hvor store udgifterne til  

 stofmisbrugsbehandling er, bygger Socialministeriets skøn på en  

 dataindsamling fra de tre private behandlingsinstitutioner uden  

 driftsoverenskomst, som praktisk taget varetager den private behandling af  

 stofmisbrugere her i landet.
Fra disse behandlingsinstitutioner modtog  

 ministeriet oplysninger om antal helårspersoner og omtrentlige omkostninger  

 pr. person pr. år.
 Der blev herfra oplyst, at der er 161 helårspersoner på § 46 a-hjælp og 11  

 helårspersoner på § 17-hjælp i 1994. De gennemsnitlige omkostninger pr.  

 person pr. år varierer mellem 200.000 kr. og 350.000 kr. med en vægtet  

 gennemsnitlig omkostning pr. år pr. person på små 206.000 kr.
Der er i runde tal på landsplan regnet med 170 helårspladser på private  

 behandlingsinstitutioner uden driftsoverenskomst, omend det formentlig må  

 anses for tvivlsomt, at samtlige 170 vil være berettiget til hjælp efter § 46  

 a i bistandsloven.
Den samlede udgift er ud fra den vægtede gennemsnitspris  

 regnet til omkring 35 millioner kroner.
De 35 millioner kroner opsplittes i statslige og kommunale udgifter, idet  

 der er 50 procents statsrefusion på kontanthjælpen og 75 procents  

 statsrefusion på pensionen.
Herved fremkommer de tal, der er angivet i de  

 økonomiske bemærkninger til lovforslaget.
Det er således regnet ud, at staten sparer 18,7 millioner kroner.
Men det  

 svarer ikke til amternes udgifter, idet kommunerne, hvad angår  

 pensionisterne, også får en merudgift, idet udgifterne fremover deles  

 ligeligt mellem amterne og kommunerne, hvorved primærkommunerne skal dække  

 forskellen mellem de 25 procent, de hidtil har dækket, og de 50 procent, de  

 fremover skal dække.
Den svarer til 25 procent af de offentlige udgifter til  

 pensionisterne, nemlig 0,6 millioner kroner.
Herefter bliver der til amterne  

 18,1 million kroner.
 Der er enighed mellem staten og de kommunale parter om forslagets  

 økonomiske konsekvenser.
