Cirkulæreskrivelse om meddelelse om  

 ændring af arbejdstid anset for en så væsentlig  

 ændring af ansættelsesforholdet, at medlemmet havde en gyldig  

 grund til at opsige arbejdet Kommentar m.v.:
 Et medlem havde en gyldig grund til at opsige sit arbejde  

 som rengøringsassistent, efter at arbejdsgiveren ændrede  

 arbejdstidens begyndelse fra kl. 17.00 til kl. 03.30.
 Meddelelse om afgørelsen:
 Medlemmets arbejdsgiver meddelte i oktober 1995 medlemmet,  

 der var ansat som rengøringsassistent, at arbejdstiden ville blive  

 ændret fra kl. 17.00-20.30 til kl. 03.30-07.00, som følge af et  

 ønske fra kundens side.
 Medlemmet blev ved brev af 13. november 1995 opsagt pr.  

 13. december 1995. Opsigelsen var begrundet med omlægning af  

 arbejdsgang og arbejdstider.
 Da medlemmet af arbejdsgiveren havde fået besked  

 på at møde på de ændrede arbejdstider i  

 opsigelsesperioden, indgav hun selv sin opsigelse den 14. november 1995 til  

 fratrædelse samme dag, fordi hun ikke kunne acceptere den pålagte  

 ændring af arbejdstiden.
 Arbejdsløshedskassen anså medlemmet  

 for selvforskyldt ledig på grund af arbejdsophøret.
 Arbejdsløshedskassen oplyste, at man ved  

 henvendelse til den arbejdsløshedskasse, der normalt beskæftiger  

 sig med medlemmer i rengøringsbranchen, havde fået oplyst, at  

 arbejdsgiveren havde ret til at ændre arbejdstider og  

 tilrettelægge arbejdet, så det passer med kundens  

 ønsker.
Direktoratet fandt, at medlemmet ikke havde haft en  

 gyldig grund til selv at opsige arbejdet.
Hun var derfor selvforskyldt ledig  

 og skulle pålægges 5 ugers effektiv karantæne, som dog ikke  

 kunne være længere end den periode, der lå mellem  

 fratrædelsestidspunktet og det tidspunkt, hvor medlemmet skulle  

 være fratrådt efter arbejdsgiverens opsigelsesvarsel.
 Direktoratet lagde arbejdsløshedskassens oplysning  

 til grund om, at arbejdsgiveren havde været berettiget til at  

 ændre arbejdstiden.
 På ankenævnets anmodning oplyste medlemmet, at  

 hun ved ansættelsessamtalen havde indgået en mundtlig aftale med  

 arbejdsgiveren om, at arbejdstidens begyndelse var kl. 17.00. Hun mente ikke,  

 at arbejdsgiveren havde informeret om opsigelsesvarsel, ligesom hun ikke  

 havde nogen papirer på en ansættelsesaftale.
 Ankenævnet lagde til grund, at  

 ansættelsesforholdet hvilede på en mundtlig aftale mellem  

 medlemmet og arbejdsgiveren, og at det ved ansættelsen blev aftalt, at  

 hendes arbejdstids begyndelse var kl. 17.00.
 Ankenævnet fandt derfor, at arbejdsgiverens  

 ændring af arbejdstidens begyndelse fra kl. 17.00 til kl. 03.30  

 måtte anses for at være en så væsentlig ændring  

 af ansættelsesforholdet, at medlemmet havde en gyldig grund til at  

 opsige arbejdet.
 Ankenævnet ophævede derfor den pålagte  

 karantæne.
