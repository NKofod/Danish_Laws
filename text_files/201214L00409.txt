Betænkning afgivet af Beskæftigelsesudvalget den 14. december 2012 Betænkning over Forslag til lov om ændring af lov om seniorjob og lov om arbejdsløshedsforsikring m.v.
(Ret til seniorjob til medlemmer, der er født i perioden fra den 1. juli 1955 til og med den 31. december 1957) [af beskæftigelsesministeren (Mette Frederiksen)]:
1. Ændringsforslag Beskæftigelsesministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 16. november 2012 og var til 1. behandling den 27. november 2012. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 3 møder.
Høring Lovforslaget blev samtidig med fremsættelsen sendt i høring.
Den 23. november 2012 sendte beskæftigelsesministeren de indkomne høringssvar til udvalget.
Den 26. november 2012 sendte beskæftigelsesministeren de indkomne høringssvar, et notat herom og et ligestillingsnotat til udvalget.
Spørgsmål Udvalget har stillet 2 spørgsmål til beskæftigelsesministeren til skriftlig besvarelse, som denne har besvaret.
3. Indstillinger Et flertal i udvalget (V, S, SF og RV) indstiller lovforslaget til vedtagelse med de stillede ændringsforslag.
Et mindretal i udvalget (DF) vil redegøre for sin stilling til lovforslaget ved 2. behandling.
Mindretallet vil stemme for de stillede ændringsforslag.
Et andet mindretal i udvalget (EL) vil redegøre for sin stilling til lovforslaget ved 2. behandling.
Mindretallet vil stemme for de stillede ændringsforslag.
Et tredje mindretal i udvalget (LA og KF) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af et flertal (udvalget med undtagelse af LA og KF):
 1) Efter det under nr. 1 foreslåede § 1, stk. 2, indsættes som nyt stykke:
»Stk. 3. Et medlem, som er omfattet af stk. 2, og som i perioden fra den 1. januar 2012 til og med den 16. november 2012 har anmodet om tilbagebetaling af sine efterlønsbidrag, kan anmode sin bopælskommune om seniorjob, selv om medlemmet ikke har ret til efterløn.
Det er en betingelse, at personen ved anmodningen om tilbagebetaling ville kunne opfylde anciennitetskravet for ret til efterløn ved efterlønsalderen, jf. § 74 a i lov om arbejdsløshedsforsikring m.v., ved fortsat indbetaling af efterlønsbidrag.
Har personen i denne periode meldt sig ud af arbejdsløshedskassen, er det en betingelse for ret til seniorjob, at personen melder sig ind på ny og betaler medlemsbidrag.
Personen kan tidligst anmode om seniorjob samtidig med genindmeldelsen.« [Udvidelse af gruppen med ret til seniorjob] Til § 4 2) Stk. 2  og 3 udgår, og i stedet indsættes:
 »Stk. 2. Arbejdsløshedskasserne skal inden udgangen af januar 2013 orientere medlemmer, hvis dagpengeperiode er udløbet i 2012, og som er omfattet af § 1, stk. 2 og 3,  i lov om seniorjob som affattet ved § 1, nr. 1, om muligheden for at anmode bopælskommunen om et seniorjob.
 Stk. 3. Medlemmer, der er omfattet af § 1, nr. 1, og hvis dagpengeperiode er udløbet i 2012, kan anmode bopælskommunen om et seniorjob senest inden udgangen af marts 2013.
 Stk. 4. Arbejdsløshedskassen skal orientere de personer, som har meldt sig ud af arbejdsløshedskassen, jf. § 1, stk. 3, i lov om seniorjob som affattet ved § 1, nr. 1, om muligheden for at melde sig ind i arbejdsløshedskassen igen for at kunne anmode bopælskommunen om et seniorjob senest inden udgangen af marts 2013.
 Stk. 5. Medlemmer, som er i ordinær beskæftigelse i den i stk. 3 og 4 omtalte ansøgningsperiode, kan anmode bopælskommunen om seniorjob indtil 2 måneder efter ophøret i den ordinære beskæftigelse.
Stk. 6. Kommunen kan give dispensation fra fristen i stk. 3 og 4 til personer, som anmoder kommunen herom senest den 30. juni 2013. Det er en betingelse for dispensation, at det skyldes forhold i arbejdsløshedskassen, at personen ikke har ansøgt om seniorjob inden udløb af fristen.« [Arbejdsløshedskassernes vejledningspligt og frist for ansøgning om seniorjob] Bemærkninger Til nr. 1 Udvidelsen af målgruppen for seniorjob, jf. § 1, stk. 2, som affattet ved § 1, nr. 1, vedrører kun medlemmer, som på trods af ændringen i efterlønsordningen har fortsat med at betale efterlønsbidrag og har fortsat deres medlemskab af en arbejdsløshedskasse.
Det foreslås, at de medlemmer, som i perioden fra den 1. januar 2012 til fremsættelsen af lovforslaget den 16. november 2012 har fravalgt efterlønsordningen og anmodet om at få tilbagebetalt deres efterlønsbidrag, fordi de ikke regnede med at kunne få seniorjob på grund af forhøjelsen af efterlønsalderen, får mulighed for at få seniorjob på trods af deres fravalg.
Det omfatter både medlemmer, der har fået bidragene tilbagebetalt efter § 77 a i lov om arbejdsløshedsforsikring m.v., og medlemmer, der har fået bidragene tilbagebetalt efter § 6 i lov nr. 1365 af 28. december 2011.
 Tilsvarende mulighed gives medlemmer, som af samme grund og i samme periode også har udmeldt sig af a-kassen.
Forslaget giver disse medlemmer mulighed for at anmode om et seniorjob, men ændrer ikke ved fravalget af efterlønnen.
De almindelige betingelser i lov om seniorjob er gældende for disse personer i perioden med seniorjob, herunder kravet om medlemskab af en arbejdsløshedskasse i hele perioden frem til efterlønsalderen.
Ret til seniorjob gælder frem til efterlønsalderen efter § 74 i lov om arbejdsløshedsforsikring.
 Det skønnes med betydelig usikkerhed, at forslaget medfører en stigning i antallet af fuldtidspersoner i seniorjob på ca. 80 fuldtidspersoner i 2013 og ca. 100 fuldtidspersoner i årene 2014, 2015 og 2016.
 Det skønnes på den baggrund, at forslaget medfører direkte merudgifter til seniorjob på 28 mio. kr. i 2013 og 35 mio. kr. i årene 2014, 2015 og 2016. De statslige udgifter udgør ca. 133.000 kr. pr. helårsperson, og de kommunale udgifter udgør ca. 220.000 kr. pr. helårsperson.
En del af de personer, der som følge af forslaget vil påbegynde et seniorjob, ville alternativt have genoptjent en ny dagpengeret eller modtaget kontanthjælp.
Det skønnes, at dette medfører mindreudgifter til dagpenge og kontanthjælp på 7 mio. kr. i 2013 og 9 mio. kr. i årene 2014, 2015 og 2016.
 Som følge heraf forventes forslaget samlet set at medføre offentlige merudgifter på 21 mio. kr. i 2013 og 26 mio. kr. i årene 2014, 2015 og 2016. Heraf udgør de statslige udgifter 8 mio. kr. i 2013 og 10 mio. kr. i årene 2014, 2015 og 2016, mens de kommunale udgifter udgør 13 mio. kr. i 2013 og 16 mio. kr. i årene 2014, 2015 og 2016, jf. tabel 1.
 Tabel 1. Økonomiske konsekvenser af forslaget om seniorjob til gruppen af seniorer, der falder for retten til dagpenge 2013- 2016.
Til nr. 2 Det foreslås i stk. 2, at de medlemmer, der er omfattet af den foreslåede bestemmelse i § 1, stk. 2 og 3, i lov om seniorjob som affattet ved § 1, nr. 1, og hvis dagpengeperiode er udløbet i 2012, skal orienteres af a-kassen inden udgangen af januar 2013 om deres ret til seniorjob efter denne lov.
Bestemmelsen svarer til det fremsatte lovforslags § 4, stk. 2.
 Det foreslås i stk. 3, at medlemmer, der er omfattet af forslagets § 1, nr. 1, og som har modtaget orientering fra a-kassen inden udgangen af januar 2013 om deres ret til seniorjob efter denne lov, skal anmode bopælskommunen om seniorjob inden udgangen af marts 2013. Fristen for anmodning om seniorjob er i overensstemmelse med den almindeligt gældende 2-månedersansøgningsfrist i lov om seniorjob § 2, stk. 2. Bestemmelsen svarer til det fremsatte lovforslags § 4, stk. 3. Hvis kommunen ikke har ansat personen i seniorjob senest 2 måneder efter den dag, hvor personen har anmodet om seniorjob, har personen ret til kompensation fra kommunen, jf. lovens §§ 8 og 9.
De medlemmer, der er omfattet af den foreslåede bestemmelse i § 1, nr. 1, og hvis dagpengeperiode udløber efter lovens ikrafttræden, er omfattet af a-kassernes almindelige vejledningspligt, jf. § 24, stk. 4, i bekendtgørelse nr. 53 af 25. januar 2012 om en a-kasses pligt til at vejlede mv.
Disse medlemmer er tillige omfattet af den almindeligt gældende 2-månedersansøgningsfrist i lov om seniorjob § 2, stk. 2.
I stk. 4 foreslås, at arbejdsløshedskassen skal finde de medlemmer, der efter § 1, stk. 3, i lov om seniorjob er i målgruppen for seniorjob, og orientere dem om muligheden for at anmode om et seniorjob, selv om de har fået deres efterlønsbidrag tilbagebetalt.
Nogle medlemmer vil ud over at have fået deres efterlønsbidrag tilbagebetalt også have udmeldt sig af arbejdsløshedskassen.
Arbejdsløshedskassen skal også finde disse personer og orientere dem om muligheden for at melde sig ind igen og søge bopælskommunen om seniorjob.
Fristen for at søge om seniorjob gælder til udgangen af marts 2013, jf. dog stk. 5. Denne frist er sat for at give disse medlemmer en tilsvarende frist som øvrige medlemmer med ret til seniorjob.
Det betyder, at arbejdsløshedskassen hurtigst muligt og inden udgangen af januar 2013 skal have fundet den relevante gruppe og orienteret dem om muligheden for at få seniorjob.
Arbejdsløshedskassen skal udfolde rimelige bestræbelser på at finde oplysninger om adresse på personer, der skal orienteres.
Indhentelse af oplysninger fra CPR anses for en rimelig bestræbelse.
Hvis arbejdsløshedskassen ikke ved indhentelse af oplysninger fra CPR kan finde personen, har arbejdsløshedskassen ikke pligt til at foretage sig yderligere for at kontakte personen.
Det foreslås i stk. 5, at der gives yderligere en 2-månedersfrist til de medlemmer, der er omfattet af stk. 3 og 4, men som i ansøgningsperioden er i ordinært arbejde.
Denne yderligere frist gives for at sidestille disse medlemmer med medlemmer, der følger de ordinære regler, hvor der er en yderligere 2-månedersfrist til at anmode om seniorjob efter ophør i ordinær arbejde.
Efter stk. 2-4 skal arbejdsløshedskasserne nå at finde personerne i målgruppen og orientere disse inden udgangen af januar 2013, hvorefter der er 2 måneder til at søge om seniorjob i kommunen.
Det foreslås i stk. 6, at kommunen i særlige tilfælde kan give en person dispensation fra overskridelse af fristen i stk. 3 og  4. Muligheden for at dispensere er afgrænset til ansøgninger, som er indgivet til kommunen senest den 30. juni 2013. Derudover er det en betingelse for at dispensere, at det ikke skyldes personens egne forhold, at fristen til at søge om seniorjob inden udgangen af marts 2013 ikke er overholdt.
Arbejdsløshedskassen skal erklære, at det beror på forhold i arbejdsløshedskassen, at personen ikke har søgt om seniorjob inden udløb af fristen.
Kommunen kan således ikke give dispensation, hvor det er personens egne forhold, der er årsag til fristoverskridelsen, f.eks at personen har været bortrejst i perioden eller på grund af sygdom ikke har fået søgt inden udgangen af marts 2013.
Ane Halsboe-Larsen (S) Bjarne Laustsen (S) Jens Joel (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Pernille Rosenkrantz-Theil (S) Nadeem Farooq (RV) Andreas Steenberg (RV) Eigil Andersen (SF) Jesper Petersen (SF) Ole Sohn (SF) Finn Sørensen (EL) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Karina Adsbøl (DF) René Christensen (DF) Pia Adelsteen (DF) Joachim B.
Olsen (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 78 Bilagsnr.
