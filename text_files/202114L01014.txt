Betænkning afgivet af Skatteudvalget den 2. juni 2022 Betænkning over Forslag til lov om ændring af lov om afgift af elektricitet, lov om skattefri kompensation for forhøjede energi- og miljøafgifter og ligningsloven (Nedsættelse af den almindelige elafgift, afskaffelse af grøn check for ikkepensionister m.v. og forhøjelse af det maksimale beskæftigelsesfradrag) [af skatteministeren (Jeppe Bruus)]:
1. Ændringsforslag Skatteministeren har stillet 1 ændringsforslag til lovforslaget.
2. Indstillinger Et mindretal i udvalget (S, DF og LA) indstiller lovforslaget til vedtagelse med det stillede ændringsforslag.
Et andet mindretal i udvalget (V og KF) vil stemme hverken for eller imod lovforslaget.
Mindretallet vil stemme for det stillede ændringsforslag.
 Et tredje mindretal i udvalget (SF) vil ved 2. behandling redegøre for sin stilling til lovforslaget og det stillede ændringsforslag.
 Et fjerde mindretal i udvalget (RV) vil ved 2. behandling redegøre for sin stilling til lovforslaget og det stillede ændringsforslag.
Et femte mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Et sjette mindretal i udvalget (NB) vil ved 2. behandling redegøre for sin stilling til lovforslaget og det stillede ændringsforslag.
 Et syvende mindretal i udvalget (Hans Kristian Skibby (UFG)) vil ved 2. behandling redegøre for sin stilling til lovforslaget og det stillede ændringsforslag.
 Frie Grønne, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget ser positivt på elementerne i lovforslaget.
Det er godt, at elafgiften nedsættes yderligere, set i lyset af de betydelige meromkostninger, som de høje energipriser medfører for både virksomheder og husholdninger.
Det er også positivt, at grænsen for det maksimale beskæftigelsesfradrag øges, da det kan bidrage til at øge arbejdsudbuddet.
 Venstre vurderer, at det er positivt, at beskæftigelsesfradraget øges, da det bedre skal kunne betale sig at arbejde, men at beskæftigelsesfradraget burde have været mere ambitiøst, og at det er et problem, at forligskredsen bag Aftalen om et tryggere dagpengesystem ikke har kunnet støtte gennemførelse af de aftalte tiltag på dimittenddagpengeområdet, der medfører, at midlerne afsat til forøgelse af det maksimale beskæftigelsesfradrag er blevet reduceret i lovforslaget.
 Venstre er enige i lovforslagets enkeltdele, men kan ikke bakke op om forslaget som helhed, da det er direkte bundet op på regeringens reformaftale, der ud over tiltagene i lovforslaget også bidrager til at forgylde fagbevægelsen og bidrager til at øge dagpengene og dermed mindske incitamentet til at arbejde på et tidspunkt, hvor der er behov for det modsatte.
Venstre vurderer, at der på trods af de gode takter i lovforslaget er en række udfordringer med finansieringen af lovforslaget, der hviler på en bredere reformaftale, som Venstre ikke kan støtte op om.
På den baggrund stemmer Venstre hverken for eller imod lovforslaget.
4. Ændringsforslag med bemærkninger Ændringsforslag Til § 2 Af skatteministeren, tiltrådt af et flertal (S, V, EL, KF, DF og LA):
 1) I den under nr. 1 foreslåede affattelse af § 1, stk. 2, udgår i 1. pkt. »for personer med børn«.
[Sproglig korrektion] Bemærkninger Til nr. 1 I lovforslagets § 2, nr. 1, foreslås det at nyaffatte § 1, stk. 1 og 2, i lov om skattefri kompensation for forhøjede energi- og miljøafgifter.
I den forbindelse foreslås det at præcisere, at kompensationen ikke længere vil være en supplerende kompensation for modtageren.
Dette er en konsekvens af, at den grønne check afskaffes for ikkepensionister.
Derudover foreslås det at forhøje den skattefrie kompensation for personer med børn både for indkomståret 2022 og indkomståret 2023 og efterfølgende indkomstår.
 Med ændringsforslaget foreslås det, at »for personer med børn« udgår af bestemmelsen.
Baggrunden herfor er, at det vurderes at være overflødigt at præcisere, at det er en kompensation for personer med børn.
Dette skyldes, at det af bestemmelsen fremgår, at kompensationen ydes til personer med et barn eller børn, der ved indkomstårets udløb ikke er fyldt 18 år, hvis en række betingelser er opfyldt.
5. Udvalgsarbejdet Lovforslaget blev fremsat den 10. maj 2022 og var til 1. behandling den 19. maj 2022. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og skatteministeren sendte den 7. marts 2022 dette udkast til udvalget, jf.
SAU alm. del  bilag 164. Den 17. maj 2022 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Birgitte Vind (S) Bjørn Brandenborg (S) Jens Joel (S) Anne Paulin (S) fmd.
Anders Kronborg (S) Kasper Sand Kjær (S) Malte Larsen (S) Thomas Jensen (S) Troels Ravn (S) Carl Valentin (SF) Lisbeth Bech-Nielsen (SF) Rasmus Nordqvist (SF) Kathrine Olldag (RV) Susan Kronborg (RV) Rune Lund (EL) Søren Søndergaard (EL) Louise Schack Elholm (V) Anne Honoré Østergaard (V) Anne Rasmussen (V) Torsten Schack Pedersen (V) Kim Valentin (V) Kenneth Mikkelsen (V) nfmd.
Dennis Flydtkjær (DF) Hans Kristian Skibby (UFG) René Christensen (DF) Rasmus Jarlov (KF) Mona Juul (KF) Lars Boje Mathiesen (NB) Ole Birk Olesen (LA) Frie Grønne, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
