(Om jordbrug) Direktoratets bekendtgørelse nr. 304 af 17. maj 1989 om arbejde i  

 efterlønsperioden er ændret ved bekendtgørelse nr. 820 af 29. september 1992.
 Som følge heraf ændres direktoratets vejledning af 17. maj 1989 således:
 Vejledningens side 4, punkt 3) »Jordbrug uden  

 specialproduktion« udgår og erstattes af følgende:
 Bekendtgørelsens § 1, stk. 4, nr. 3, og stk. 8, fastsætter de  

 begrænsninger, der gælder for drift af jordbrug, herunder fredskov, i  

 efterlønsperioden.
Det følger af ophørsreglerne på dagpengeområdet, at et medlem, der driver  

 jordbrug som hovedbeskæftigelse, kun kan overgå til efterløn, hvis  

 ejendommen sælges eller jordbruget helt ophører ved bortforpagtning på  

 nærmere angivne vilkår.
Jordbrug, der drives som hovedbeskæftigelse, kan ikke  

 ved delvis bortforpagtning reduceres med henblik på overholdelse af  

 grundværdigrænsen.
 Hvis jordbruget derimod drives som bibeskæftigelse, kan medlemmet  

 overgå til efterløn og arbejde i op til 200 timer årligt på ejendommen, hvis  

 betingelserne i stk. 4, nr. 3, jf. stk. 8, er opfyldt.
 Der kan meddeles dispensation til arbejde på jordbruget i de første fem  

 uger og eventuelt til arbejde ud over 200 timer, jf. bekendtgørelsens § 7.
 Et jordbrug, der opfylder betingelserne, kan ligeledes anskaffes efter  

 overgangen til efterløn.
Det er en betingelse for at drive jordbrug i efterlønsperioden, at  

 medlemmet bor på ejendommen.
Dette krav gælder dog ikke for medlemmer, der er  

 overgået til efterløn inden ændringsbekendtgørelsens ikrafttræden den 15.  

 oktober 1992, og som inden dette tidspunkt har drevet jordbrug efter de  

 hidtil gældende regler.
Det er uden betydning, om medlemmet ejer ejendommen eller er forpagter  

 eller på anden måde bruger af ejendommen.
Det afgørende er, at medlemmet  

 driver jordbruget, det vil sige gennem personligt arbejde deltager i driften  

 af jordbruget, herunder udfører administrative funktioner.
Et medlem anses  

 således for at drive jordbrug, selv om pågældende eventuelt har ansat andre  

 til at udføre arbejdet, eller arbejdet udføres af en maskinstation.
Ejendommens grundværdi skal udgøre mindre end 72.000 kr. ved 18. alm.  

 vurdering.
Medlemmet kan bringe ejendommen ned under beløbsgrænsen ved  

 bortforpagtning af en del af jorden, således at grundværdien for  

 restejendommen ikke overstiger grænsen.
Det er et krav, at der fremlægges  

 dokumentation for bortforpagtningen, herunder for den reducerede grundværdi.
 Fyldestgørende dokumentation for den reducerede grundværdi vil normalt  

 kunne ske ved at sammenholde forpagtningsaftalen med kopi af det seneste  

 specificerede ejendomsvurderingsskema.
Bortforpagtningen skal ske ved skriftlig kontrakt med mindst 5 års  

 gensidig uopsigelighed.
I ganske særlige tilfælde kan direktoratet dog  

 godkende en kortere forpagtningsperiode.
 Bortforpagtningen skal medføre et reelt ophør med drift af det  

 bortforpagtede areal og kan derfor ikke ske til ægtefælle, samlever eller  

 umyndige børn.
Det bemærkes, at braklægning efter Landbrugsministeriets bekendtgørelse om  

 tilskud til udtagning af jord af produktionen ikke kan sidestilles med  

 bortforpagtning.
Et medlem vil derfor ikke kunne bringe sig ned under  

 beløbsgrænsen ved at braklægge en del af ejendommen.
Der må ikke dyrkes andre afgrøder på ejendommen end almindelige  

 landbrugsafgrøder, herunder korn- og frøafgrøder, der omfatter  

 rug, byg, hvede, raps, sennep, foderærter m.v., grovfoderafgrøder, der  

 omfatter vedvarende græs, græs til ensilering eller hø, roer, majs m.v. og  

kartofler.
Derimod er for eksempel frugtavl, gartneri, herunder  

 dyrkning af frilandsgrøntsager samt konsumærter, frøavl (græsfrø og  

 grøntsagsfrø til udsæd, valmuer m.v.) og pyntegrønt ikke tilladt.  

 Bestemmelsen omfatter alene salgsafgrøder.
Dyrkning af afgrøder til eget  

 forbrug er ikke begrænset.
Det er endvidere et krav, at eventuelt husdyrhold i alt væsentligt er til  

 eget forbrug.
Det vil sige, at enkeltstående tilfælde af salg i mindre omfang  

 ikke medfører, at medlemmet må udtræde af efterlønsordningen, men  

 husdyrholdet må ikke være tilrettelagt med salg af dyr eller animalske  

 produkter for øje.
 Et medlem kan endvidere drive fredskov på højst 5 ha, hvis medlemmet bebor  

 ejendommen, hvorpå fredskoven findes, og grundværdien af ejendommen er mindre  

 end 72.000 kr. ved 18. almindelige vurdering.
 Fredskovarealet kan eventuelt nedbringes til arealgrænsen ved  

 bortforpagtning efter de samme regler, som er nævnt i forbindelse med  

 grundværdigrænsen.
 Beskæftigede timer ved jordbruget/skovdriften skal angives på den årlige  

 efterlønserklæring.
