 Postarbejdere nedlagde på en række tjenestesteder under P & T  

 overenskomststridigt arbejdet i protest mod regeringens indgreb i  

 overenskomstsituationen i slutningen af marts 1985. Den 1., 2. og 3.
 april bredte strejkerne sig, herunder til en række nye tjenestesteder,  

 og fortsatte i varieret omfang til og med 11. april.
Fællesmøde mellem Finansministeriet og Landsorganisationen i Danmark  

 afholdtes 1. april efter anmodning fra Finansministeriet, der henviste til  

 arbejdsnedlæggelserne på en række nærmere bestemte tjenestesteder.
Antaget,  

 at poststyrelsen ved de foreliggende arbejdsnedlæggelser måtte betragtes som  

 en arbejdsplads, således at fællesmødet den 1. april fandtes at dække alle  

 arbejdsnedlæggelser, der var påbegyndt inden fællesmødets afslutning, hvad  

 enten de da igen var ophørt eller fortsat løbende.
De senere påbegyndte  

 arbejdsnedlæggelser fandtes at være led i en systematisk aktion.
 Herefter pålagdes bod til alle, der havde strejket efter afholdelsen  

 af fællesmødet den 1. april.
 Under denne sag har Finansministeriet indklaget Landsorganisationen i  

 Danmark for Specialarbejderforbundet i Danmark for en række medlemmer af  

 forbundet for Arbejdsretten for overenskomststridige arbejdsnedlæggelser.
 Sagens nærmere omstændigheder er efter det oplyste følgende:
I protest mod regeringens indgreb i overenskomstsituationen i slutningen  

 af marts 1985 nedlagde bl.a. postarbejderne på en række tjenestesteder under  

 Generaldirektoratet for Post- og Telegrafvæsenet overenskomststridigt  

 arbejdet den 29. marts 1985. Den 30. marts forekom der også  

 arbejdsnedlæggelser på nogle af tjenestestederne, og den 1., 2. og 3. april  

 bredte arbejdsnedlæggelserne sig, herunder også til en række nye  

 tjenestesteder.
Strejkerne fortsatte derefter i varierende omfang til og med  

 den 11. april 1985.
 Ved skrivelse af 29. marts 1985 anmodede Finansministeriet  

 Landsorganisationen i Danmark om et fællesmøde snarest muligt og senest den  

 30. marts 1985. I skrivelsen henviste man bl.a. til arbejdsnedlæggelsen  

 blandt samtlige postarbejdere ved postkontorerne i Brønshøj, Lyngby,  

 Sønderbro, Albertslund, Nørrebro, Glostrup, Frederiksberg, Ballerup og  

 Gentofte.
 Fællesmødet blev afholdt den 1. april 1985. I mødereferatet anføres bl.a.:
»Anledningen til fællesmødet var en række overenskomststridige  

 arbejdsnedlæggelser blandt postarbejdere i Post- og Telegrafvæsenet, iværksat  

 i dagene fra den 29. marts 1985 til den 1. april 1985, jfr.
Post- og  

 Telegrafvæsenets vedlagte skrivelse af 30. marts og 1. april 1985 med  

 angivelse af datoer, antal deltagere samt disses tjenestesteder........
Arbejdsnedlæggelserne er fortsat løbende ved fællesmødets  

 afholdelse.« På fællesmødet fandt Finansministeriet, at arbejdsnedlæggelserne var led i  

 en systematisk aktion, jfr. arbejdsretslovens § 12, stk. 2, sidste pkt.
 Fra arbejderside bestred man, at der var tale om en systematisk aktion.  

 Man erkendte, at arbejdsnedlæggelserne var overenskomststridige og gav  

 tilsagn om at pålægge de strejkende hurtigst muligt og senest den 2. april  

 1985 ved normal arbejdstids begyndelse at genoptage arbejdet.
 Såfremt arbejdet ikke blev genoptaget som anført, eller såfremt arbejdet  

 påny blev nedlagt med samme begrundelse, forbeholdt Finansministeriet sig at  

 indbringe sagen for Arbejdsretten som hastesag med krav om bod.
 Arbejdsnedlæggelserne vedvarede som nævnt i et vist omfang til og med den  

 11. april 1985, hvilken dag klageren indgav klageskrift til Arbejdsretten.
 I den følgende tid førtes forhandlinger mellem klageren og de forbund,  

 hvis medlemmer havde deltaget i arbejdsnedlæggelserne i marts-april 1985. Da  

 nogle forbund - herunder Specialarbejderforbundet i Danmark - ikke kunne  

 tiltræde klagerens forligsforslag, anmodede klageren i skrivelse af 30.  

 december 1985 Landsorganisationen om et fællesmøde.
Landsorganisationen svarede i skrivelse af 2. januar 1986, bl.a. »at  

 vi ikke mener, at der er baggrund for at holde fællesmøde påny, idet sagerne  

 jo har været gjort til genstand for fællesmøder, hvorunder vi fra LO's side  

 har erkendt det overenskomststridige i arbejdsnedlæggelserne.
Vi finder  

 derfor, at finansministeriet må indbringe disse sager direkte for  

 arbejdsretten, hvor aftale om nærmere procedure for sagernes behandling  

 naturligt hører hjemme.« De indklagede afgav svarskrift den 15. oktober 1986, og domsforhandling  

 har fundet sted den 11. maj 1987.
 Under domsforhandlingen er der afgivet vidneforklaringer af postarbejder  

 Mutti Rosenberg, København, og tillidsmand Mogens Larsen, Odense, der begge  

 har forklaret, at arbejdsnedlæggelserne uden nogen indbyrdes koordinering  

 udbrød spontant på grund af harmen over lovindgrebet.
 Under sagen har klageren nedlagt påstand om, at de af postarbejdere, som  

 er medlemmer af Specialarbejderforbundet i Danmark, i dagene 29. marts - 11.  

 april 1985 iværksatte arbejdsnedlæggelse er overenskomststridig, og at der  

 ikendes de i arbejdsnedlæggelsen deltagende postarbejdere en bod.
Klageren har nærmere anført, at arbejdsnedlæggelserne må anses som led i  

 en systematisk aktion.
De har videre anført, at de enkelte postkontorer og  

 afdelinger ikke er uafhængige virksomheder, men led i samme styrelse, og de  

 ansatte er dækket af samme overenskomst.
Postetaten må derfor anses som een  

 arbejdsplads, således at det afholdte fællesmøde dækker alle de stedfundne  

 arbejdsnedlæggelser.
 De indklagede, der som nævnt erkender, at arbejdsnedlæggelserne var  

 overenskomststridige, har bestridt, at de for nogen dels vedkommende har  

 været led i en systematisk aktion.
De har endvidere anført, at fællesmødet kun omfatter de  

 arbejdsnedlæggelser, mødereferatet angiver at vedrøre.
Der kan alene ikendes  

 bod til de af fællesmødet herefter omfattende arbejdere, og kun såfremt de  

 pågældende også efter fællesmødet har deltaget i arbejdsnedlæggelserne.
 Arbejdsretten skal udtale:
 I hvert fald ved arbejdsnedlæggelser som de her foreliggende findes  

 poststyrelsen at måtte betragtes som een arbejdsplads, og det den 1. april  

 1985 afholdte fællesmøde findes derfor at dække alle de arbejdsnedlæggelser,  

 der var påbegyndt inden fællesmødets afslutning, hvad enten de da igen var  

 ophørt eller fortsat var løbende.
Med hensyn til de senere påbegyndte arbejdsnedlæggelser findes der at være  

 tale om en opfølgning af de fra adskillige sider fremsatte opfordringer til  

 at fortsætte protestaktionerne mod lovgivningsmagtens indgreb.
Der er for  

 disse arbejdsnedlæggelsers vedkommende således tale om en systematisk aktion.
 Herefter vil klagernes påstand være at tage til følge, dog således at der  

 ikke ikendes de strejkedeltagere bod, som ikke har deltaget i  

 arbejdsnedlæggelser efter afholdelsen af fællesmødet den 1. april 1985.
 T h i k e n d e s f o r r e t :
 De medlemmer af Specialarbejderforbundet i Danmark, der har deltaget i de  

 af nærværende sag omfattede overenskomststridige arbejdsnedlæggelser i dagene  

 fra og med den 29. marts 1985 til og med den 11. april 1985, og som ikke  

 definitivt genoptog arbejdet efter afholdelsen af fællesmødet den 1. april  

 1985, betaler til Finansministeriet en bod på 20 kr. for hver time, de  

 pågældende har deltaget i arbejdsnedlæggelserne.
 I sagsomkostninger betaler indklagede 2.000 kr. til Arbejdsretten.
