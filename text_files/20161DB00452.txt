Betænkning afgivet af Ligestillingsudvalget den 18. januar 2017 Betænkning over Forslag til folketingsbeslutning om gratis psykologhjælp til voldsramte på landets krisecentre [af Rasmus Horn Langhoff (S) og Lea Wermelin (S)]:
1. Udvalgsarbejdet Beslutningsforslaget blev fremsat den 5. oktober 2016 og var til 1. behandling den 11. november 2016. Beslutningsforslaget blev efter 1. behandling henvist til behandling i Ligestillingsudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (DF, V, LA, RV og KF) indstiller beslutningsforslaget til forkastelse.
Dansk Folkepartis medlemmer af udvalget er enige i, at voldsudsatte skal have hjælp, og deler intentionen i forslaget.
Der skal ikke være nogen tvivl om, at i Dansk Folkeparti finder vi det fuldstændig afskyeligt, at mennesker udsætter andre mennesker for vold.
Som led i satspuljeaftalen for 2017 etableres der derfor en national enhed om vold i nære relationer.
Enheden skal bl.a. drive den nationale hotline og juridisk rådgivning til voldsudsatte og stå for indsamling og formidling af viden om vold i nære relationer til relevante aktører.
Derudover skal enheden drive efterværnsaktiviteter med psykologhjælp i form af sociale netværk til voldsudsatte kvinder og mænd og deres børn, netop for at styrke indsatsen.
Der er i dag ca. 33.000 kvinder, der bliver udsat for vold, men også ca. 13.000 mænd, som bliver udsat for vold.
 Den aftale, der er indgået, indebærer netop en styrkelse på det område i forhold til dem, der i dag ikke får hjælp, herunder også den gruppe, der ikke kommer i kontakt med et krisecenter.
 Aftalepartierne blev enige om en rigtig god model for at løse flere aspekter af problematikken med vold i nære relationer også i forhold til ligestillingen, ved at mændene bliver inddraget i højere grad.
 Der kommer en evaluering af indsatsen, og hvis det viser sig, at det ikke er godt nok, eller at der er andre initiativer, som er bedre, er DF villig til at kigge på det også, når aftalekredsen eventuelt mødes igen.
 Dette beslutningsforslag er behandlet i Folketingssalen lige efter den indgåede aftale, som alle partier undtagen Enhedslisten er med i.
Radikale Venstres medlem af udvalget indstiller beslutningsforslaget til forkastelse, idet partiet noterer, at beslutningsforslagets emne blev behandlet under forhandlinger om satspuljen og krisecentrene.
Disse forhandlinger blev afsluttet i enighed mellem alle partierne i satspuljekredsen.
Alene af den grund kan RV ikke støtte beslutningsforslaget, der er fremsat af medlemmer af et satspuljeparti.
 Et mindretal i udvalget (S, EL, ALT og SF) indstiller beslutningsforslaget til vedtagelse uændret.
Socialdemokratiets medlemmer af udvalget udtaler, at Socialdemokratiet ønsker ordningen med gratis og akut psykologhjælp på kvindekrisecentrene genindført og udvidet, så ordningen også kommer til at gælde på mandekrisecentre.
Socialdemokratiet noterede under 1. behandling i Folketingssalen, at der ikke for nuværende kan samles et folketingsflertal til at gennemføre dette beslutningsforslag, men noterede også, at flere partier ytrede sympati og velvilje i forhold til forslaget, men beklagede sig over timingen.
Socialdemokratiet fastholder, at dette er et fornuftigt og nødvendigt forslag, som bør gennemføres  og håber, at flere partier med tiden vil bakke op.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Karina Adsbøl (DF) fmd.
Liselott Blixt (DF) Karina Due (DF) Pernille Bendixen (DF) Merete Dea Larsen (DF) Tilde Bork (DF) Jakob Engel-Schmidt (V) Louise Schack Elholm (V) Jane Heitmann (V) Anni Matthiesen (V) Peter Juel Jensen (V) Hans Andersen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Lars Aslan Rasmussen (S) Julie Skovsby (S) Troels Ravn (S) Pernille Schnoor (ALT) Rasmus Horn Langhoff (S) Yildiz Akdogan (S) nfmd.
Johanne Schmidt-Nielsen (EL) Pernille Skipper (EL) Carolina Magdalene Maier (ALT) Roger Matthisen (ALT) Marianne Jelved (RV) Trine Torp (SF) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
