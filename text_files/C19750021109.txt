 Ifølge § 7 i lov om hunde, jfr. lovbekendtgørelse nr. 380 af 26. juni  

 1969, er det forbudt at drive erhvervsmæssig handel med eller erhvervsmæssig  

 opdræt af hunde uden politiets tilladelse.
 Endvidere er det ifølge bekendtgørelse nr. 274 af 15. oktober 1953  

 bestemt, at erhvervsmæssig køb eller salg af hunde, der er under 8 uger  

 gamle, er forbudt.
 Efter kap. 5 i lov nr. 372 af 13. juni 1973 om miljøbeskyttelse skal  

 kommunalbestyrelsen godkende oprettelse af erhvervsmæssige hundehandler og  

 hundekenneler samt visse udvidelser af eksisterende virksomheder.
 Endelig henledes opmærksomheden på bestemmelserne i dyreværnsloven,  

 navnlig §§ 17 og 19.
 Justitsministeriet fastsætter efter forhandling med de veterinære  

 myndigheder følgende regler for meddelelse af tilladelser efter hundelovens §  

 7.
 § 1.  Tilladelse til erhvervsmæssig handel med og  

 opdræt af hunde skal gives skriftligt med angivelse af tilladelsens omfang,  

 vilkårene og det største antal hunde, der må være i virksomheden.
 Stk. 2.  Vilkårene for tilladelsen fastsættes efer  

 forhandling med kredsdyrlægen og i overensstemmelse med de i §§ 2-11 nævnte  

 retningslinier.
§ 2.  Hundenes opholdsrum skal være forsvarligt  

 indrettet og holdes rene.
Tagene skal være tætte.
Ydervægge og skillerum skal  

 være støbt eller muret og må kun undtagelsesvis bestå af høvlede og pløjede  

 brædder.
Gulvene skal være uigennemtrængelige for vand og fugt og forsynet  

 med afløb.
Der skal findes træbrikse til hvilested for hundene, medmindre  

 gulvene i dyrenes hvilerum er opvarmet.
Rummene skal have tilstrækkelig  

 adgang for lys og luft og skal kunne opvarmes.
 Stk. 2.  Der skal findes løbegårde, hvor hundene kan få  

 tilstrækkelig frisk luft og motion.
 § 3.  Bokse og bure med tilhørende sovebrikse m.v.  

 skal mindst en gang om måneden, og inden nye hunde indsættes, renses grundigt  

 og desinficeres efter den tilsynsførende dyrlæges anvisning.
Stk. 2.  Foder må ikke opbevares eller tilberedes i rum,  

 hvortil hundene har adgang.
Mad- og drikkeskåle skal holdes rene, og  

 afvaskning skal finde sted uden for hundenes opholdsrum.
Stk. 3.  For transport af hunde gælder reglerne i  

 bekendtgørelse nr. 208 af 17. juni 1964 om transport af dyr med senere  

 ændringer.
Efter transport af syge hunde skal det benyttede køretøj, kasser  

 m.v. desinfinceres efter den tilsynsførende dyrlæges anvisning.
 § 4.  Der skal virksomheden være knyttet personale med  

 fornøden erfaring og kendskab til hundes fodring og pleje.
 § 5.  Der skal til virksomheden for dennes regning  

 være knyttet en autoriseret dyrlæge, der skal føre tilsyn med virksomheden  

 efter retninglinier, der fastsættes af kredsdyrlægen.
 Stk. 2.  Dyrlægen skal indberette til kredsdyrlægen,  

 såfremt smitsom sygdom får større udbredelse, eller forbud mod udførsel af  

 hunde fra virksomheden påtænkes udstedt, eller såfremt påtalte forhold i  

 virksomheden ikke rettes.
 § 6.  Syge hunde må ikke indføres i virksomheden.  

 Hunde, der bliver syge, skal anbringes i et isolationslokale, der er godkendt  

 af den tilsynsførende dyrlæge, eller fjernes fra virksomheden.
 Stk. 2.  Den tilsynsførende dyrlæge skal straks  

 tilkaldes, såfremt en hund bliver syg eller kommer til skade.
 § 7.  Hunde skal inden de indføres i virksomheden  

 behandles mod utøj (ektoparasitter) og spolorm efter den tilsynførende  

 dyrlæges anvisning.
§ 8.  Hunde, der indføres i virksomheden, og som ikke  

 ifølge dyrlægeerklæring er vaccineret mod hundesyge inden for det sidste år,  

 skal straks vaccineres af den tilsynsførende dyrlæge.
Vaccination af en hund,  

 der ikke er 12 uger gammel, gentages tidligst 4 uger efter den første  

 vaccination, og senest inden hunden er 4 måneder.
 Stk. 2.  Hvalpe, der fødes i virksomheden, skal  

 vaccineres mod hundesyge, når de er 12 uger.
 Stk. 3.  Sælges en hund, inden den er 12 uger, skal  

 erhververen skriftligt gøres bekendt med, at hunden bør vaccineres, når den  

 har opnået denne alder.
§ 9.  Virksomheden skal føre protokol over hunde, der  

 er i virksomheden.
I protokollen skal indføres oplysninger om hundenes race,  

 køn og alder samt eventuelle vaccinationsdatoer.
For hunde, der tilføres  

 virksomheden, skal endvidere angives ejerens eller sælgerens navn og adresse  

 samt datoen for indførelsen.
Ved salg af hunde skal angives køberens navn og  

 adresse samt datoen for salget.
 Stk. 2.  Politiet, kredsdyrlægen og den tilsynsførende  

 dyrlæge skal til enhver tid have adgang til at gennemse protokollen.
 § 10.  Der må ikke i forbindelse med virksomheden  

 drives hundepension eller hundesalon.
 § 11.  Kredsdyrlægen fører tilsyn med virksomhederne  

 og skal lejlighedsvis foretage uanmeldt eftersyn.
 § 12.  Overholdes de for en tilladelse fastsatte  

 vilkår ikke, eller undlader indehaveren at efterkomme et af politiet efter  

 cirkulæret givet pålæg, kan tilladelsen tilbagekaldes.
 Ikrafttrædelsesbestemmelser m.v.
 § 13.  Dette cirkulære træder i kraft den 1. januar  

 1976. Samtidig ophæves cirkulære nr. 148 af 2. august 1963 om hundelovens  

 administration m.v., med undtagelse af afsnit B, I-III.
 § 14.  Foranstående bestemmelser finder også  

 anvendelse på virksomheder, der er tilladt oprettet inden dette cirkulæres  

 ikrafttræden.
 Stk. 2.  Politiet meddeler inden den 1. juli 1976,  

 hvilke yderligere vilkår virksomhederne skal opfylde.
 Stk. 3.  For virksomhedernes indretning i  

 overensstemmelse med § 2 og opfyldelse af § 10, kan politiet give en efter  

 forholdene afpasset frist på indtil 1 år fra cirkulærets ikrafttræden.
 Justitsministeret, den 5. november 1975.
 Orla Møller.
 /Kornerup.
