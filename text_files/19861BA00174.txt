Nr BSF 174 Forslag til folketingsbeslutning om beskæftigelsesfremme og  

 erhvervsudvikling i Storkøbenhavn Fremsat af Mogens Camre (S) Helle Degn (S) Ole Espersen (S) Anker  

 Jørgensen (S) Tove Lindbo Larsen (S) Lykketoft (S) Ivar Nørgaard (S) Erling  

 Olsen (S) den 4. juni 1987 Folketinget opfordrer regeringen til at fremsætte lovforslag i folketingsåret 1987-88 til styrkelse af det Storkøbenhavnske arbejdsmarked for derved på den ene side at afhjælpe den store arbejdsløshed, herunder kvindearbejdsløshed, i hovedstadsområdet, og på den anden side at styrke konkurrenceevnen og udviklingen i erhvervslivet.
Initiativerne bør være egnede til at fremskynde såvel fornyelse af hovedstadsområdets bygningsmasse (både bolig- og erhvervsbebyggelser) og forbedring af områdets trafik- og transportapparat som omstillingen til tidssvarende og fremtidsorienteret erhvervsvirksomhed.
Initiativerne bør derfor omfatte følgende:
1. Der iværksættes en ekstraordinær uddannelsesaktivitet, for at storkøbenhavnske arbejdstagere kan opnå beskæftigelse i et moderne erhvervsliv på lige fod med befolkningen i det øvrige land.
2. Der etableres støtteordninger til fornyelse og nyetablering af erhvervsvirksomheder med særlig henblik på beskæftigelse af ufaglærte i Storkøbenhavn.
3. Den københavnske lokalplanlægning decentraliseres og effektiviseres, så virksomheder og institutioner hurtigere kan opnå sikkerhed for at kunne etablere sig i Københavnsområdet.
Det forudsættes, at Københavns kommune effektiviserer og moderniserer byggesagsbehandlingen.
4. Støtten til byfornyelse og boligforbedring forøges, for at København hurtigere kan forny eller renovere sin store, gamle boligmasse.
5. Den nødvendige udbygning af det overordnede vejnet og de kollektive trafikforbindelser i Storkøbenhavn fremmes.
6. Der iværksættes et forsknings- og udviklingscenter (en »tænketank«), hvor der i samarbejde med DTH, Københavns Universitet og andre relevante forskningsinstitutter og i relation til erhvervslivet kan fremmes en konkurrencedygtig produktion af varer, metoder og systemer, som især udmærker sig ved ressourcebesparelse og andre økologiske kvaliteter.
7. Fornyelsen af erhvervslivet gennem statslige udviklingskontrakter udbygges og effektiviseres.
8. Der oprettes et organ, der fælles for hele den offentlige sektor, herunder de koncessionerede virksomheder, kan sikere et konstruktivt samvirke med det danske erhversliv.
BEMÆRKNINGER TIL FORSLAGET Arbejdsløsheden Arbejdsløsheden i såvel Københavns kommune som i den øvrige Hovedstadsregion er i de senere år steget kraftigere end i den øvrige del af landet.
Næsten 30 pct. af den københavnske arbejdsstyrke blev i 1983 berørt af ledighed (20 pct. i regionens amtskommuner) og arbejdsløshedsperiodernes varighed var betydeligt længere end i den øvrige region, ligesom en højere del af arbejdsstyrken er langtidsledige.
I december 1986 var godt 61.000 personer ldige i hovedstadsregionen, heraf levede over 24.000 (40 pct.) i Københavns kommune (som befolkningsmæssigt udgør under 29 pct. af regionen).
Ledighedsproblemerne i landets egnsudviklingsområder skyldes reduktion af arbejdspladser i takt med strukturændringer og rationaliseringer i det hidtidige erhvervsliv (primært landbrugssektoren) samt ringe mobilitet i arbejdskraften, som i væsentligt omfang er bundet til bolig- og levevilkår, der i disse egne på mange måder er belvet bedre end i storbyen.
Årsagerne tilden høje ledighedsgrad i København er imidlertid af en anden art og har væsentligt andre forudsætninger end ledigheden i de traditionelle egnsudviklingsområder.
Arbejdsstyrken i København, der siden 1950 er faldet fra 380.000 personer til 250.000 personer, er bosat midt i landets største koncentration af arbejdspladser, der til trods for et fald på 100.000 siden 1960 stadig omfatter ca. 360.000 arbejdspladser.
Af den bosatte arbejdsstyrke i Københavns kommune er 24.000 arbejdsløse.
Af de øvrige 226.000 er 64.000 beskæftiget på arbejdspladser uden for kommunen.
Kun 162.000 københavnere er beskæftiget på de 360.000 arbejdspladser der er beliggende i kommunen.
Dette forhold kunne skyldes at sammensætningen af arbejdspladser ikke harmonerede med sammensætningen af arbejdsstyrken, at der f.eks. kunne være overskud af arbejdstagere men underskud af arbejdspladser inden for f.eks.
 fremstillingsvirksomhed.
 Det er imidlertid ikke tilfældet.
I forhold til antallet af beskæftigede er der inden for alle erhvervsgrupper og uddannelseskategorier et betydeligt »arbejdspladsoverskud«.
Inden for fremstillingsvirksomhed og bygge- og anlægsvirksomhed er der således 11/2 gange så mange arbejdspladser som der er bosatte beskæftigede.
Arbejdsløsheden i København er et symptom på dårlig boligforhold Dette paradoks i det københavnske arbejdsmarked skyldes at det gennem den sidste generation ikke først og fremmest, har været beskæftigelsesmulighederne, der har bestemt tilflytningen til København.
Kommunens store bestand af gamle, små dårligt udstyrede men derfor billige boliger har øvet en særlig tiltrækning på befolkningsgrupper fra hele landet og udlandet, der af sociale og økonomiske grunde i forvejen har haft en løs og tilfældig tilknytning til arbejdsmarkedet.
Denne udvikling giver sig udtryk i, at arbejdsløsheden er særlig høj i de ældste, centrale bydele, hvor byfornyelsesbehovet er særligt stort, at uddannelsesniveauet generelt er lavere i den københavnske arbejdsstyrke end i den øvrige region og, at en større del af arbejdsstyrken er langtidsledige og ikke arbejdsløshedsforsikrede.
Arbejdsløshedsproblemet i København er således ikke i særlig grad et spørgsmål om mangel på arbejdspladser, men i højere grad et spørgsmål om, at dårlige boligområder har tiltrukket særligt belastede befolkningsgrupper.
De mange faktorer, der spiller ind i dette forhold blev omfattende beskrevet i Københavnerrapporten, som i 1985 blev udarbejdet for Indenrigsministeriet af Amtskommunernes og kommunernes forskningsinstitut (AKF). Selv om det lå uden for den aktuelle undersøgelses rammer, indgår der i AKFs konklusion en påpegning af foranstaltninger, der vil være nødvendige for at vende udviklingen.
Man påpeger, at de vigtigste virkemidler utvivlsomt ligger i erhvervs- og boligpolitikken, ikke blot i Københavns kommune, men i hele hovedstadsregionen.
Herundefr drejer det sig om at skabe rimelige vilkår for ressourcesvage befolkningsgrupper andre steder i hovedstadsregionen og i det øvrige land, så de ikke nødvendigvis koncentreres i Københavns centrale bydele, som allerede i dag må betragtes som ghetto'er for særligt vanskeligt stillede befolkningsgrupper fra hele landet.
Afhjælpning af den særligt store arbejdsløshed i Københavns kommune er således i første omgang et spørgsmål om uddannelse og omskoling af den store del af arbejdsstyrken, der er uden beskæftigelse.
Men hvis den arbejdsstyrke, der derved skulle komme i arbejde, skal fastholdes i kommunen og ikke skal flytte ud og overlade deres dårlige, billige boliger til nye arbejdsløse fra andre kommuner, må der samtidigt gøres en større indsats end hidtil for at forbedre levevilkårene i de københavnske boligområder.
Arbejdsløsheden i Storkøbenhavn kan derimod næppe i væsentlig grad påvirkes gennem initiativer til udvikling inden for særlige erhversområder i storbyen.
Erhvervsudviklingen i København Erhvervsudviklingen i Storkøbenhavn afspejler tendenser i den generelle samfundsudvikling mod mere serviceprægede virksomheder, hvilket svarer til udviklingen i andre storbyers indre dele i retning af faldende antal arbejdspladser og forskydning af vareproduktion mod administration, service og tjenesteydelser.
Udviklingen inden for erhvervslivet gør det stadigt vanskeligere at skelne mellem industri- og servicevirksomhed.
To tredjedele af Danmarks produktion hidrører fra servicesektoren, heraf to tredjedele fra den del, hvis ydelser betales af modtageren, resten er primært offentlige serviceydelser, der betales helt eller næsten helt via skatterne.
Over 70 pct. af den københavnske arbejdsstyrke og af de københavnske arbejdspladser findes inden for servicesektoren og er fordelt nogenlunde ligeligt mellem den private og den offentlige del.
Arbejdspladsernes antal og art Med et fortsat fald i antallet af arbejdspladser eller højst et fastholdt antal arbejdspladser er hovedspørgsmålet om den nødvendige, løbende fornyelse af erhvervsetagearealet fortsat skal rumme samme fordeling på erhvervstyper som hidtil, eller om det bevidst skal tilstræbes at opnå en ændret sammensætning og i så fald, hvordan denne sammensætning bør være, og hvordan den kan opnås.
Da den københavnske arbejdsstyrke rummer en forholdsvis stor andel af personer med ingen eller ringe uddannelse og erhvervserfaring bør der naturligvis satses på erhvervsvirksomheder, der kan beskæftige en sådan arbejdskraft.
Historisk var beskæftigelse af ufaglærte ensbetydende med behov for etablering af tunge, masseproducerede industrivirksomheder.
I dag stiller moderne fremstillingsvirksomheder imidlertid store krav til arbejdskraftens uddannelse.
Der kan næppe herske tvivl om, at langt den overvejende del af beskæftigelsesmulighederne for lavt uddannede i dag og fremover findes inden for offentlige og private servicevirksomheder.
Da der ikke kan forventes ekspansion inden for hverken de statslige eller de kommunale servicesektorer i Storkøbenhavn i de kommend år, bør der først og fremmest arbejdes for, at den private servicesektor gennem fornyelsesprocessen får bedre muligheder for at etablere sig i Storkøbenhavn.
