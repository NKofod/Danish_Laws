Fremsat den 22. april 2003 af Kuupik Kleist (IA)  

 og Lars-Emil Johansen (SIU) Forslag til folketingsbeslutning om, at regeringen venter med at besvare den amerikanske  

  

 anmodning om opgradering af Thuleradaren, indtil en ny  

  

 forsvarsaftale til afløsning af forsvarsaftalen af 1951 er aftalt  

  

 mellem Grønland, Danmark og USA Folketinget pålægger regeringen at vente med at afgive svar  

 på den amerikanske anmodning om opgradering af Thuleradaren, indtil en ny  

 forsvarsaftale til afløsning af forsvarsaftalen af 1951 er aftalt mellem  

 Grønland, Danmark og USA.
Bemærkninger til forslaget Det grønlandske Landsting har på sin forårssamling 2003  

 drøftet både kravet om genforhandling af forsvarsaftalen af 1951 og  

 spørgsmålet  

 om den amerikanske anmodning om opgradering af Thuleradaren.
 Der var under drøftelserne enstemmighed om kravet om  

 genforhandling, samt at endelig grønlandsk stillingtagen til den amerikanske  

 anmodning måtte afvente udfaldet af forhandlingerne om genforhandling af  

 forsvarsaftalen af 1951, dels mellem landsstyret og regeringen, dels mellem  

 Grønland, Danmark og USA.
 Det er forslagsstillernes opfattelse, at det er en absolut  

 forudsætning for fortsatte konstruktive samtaler parterne imellem, at  

 regeringen og landsstyret opnår enighed om et udspil over for USA, og at  

 regeringen efterfølgende i fællesskab med landsstyret retter henvendelse til  

 USAs regering med anmodning om forhandlinger vedrørende en ny  

 forsvarsaftale.
 Det er endvidere forslagsstillernes opfattelse, at  

 tidspunktet for regeringens afgivelse af svar på den amerikanske anmodning må  

 afstemmes efter forløbet af forhandlingerne.
 Ifølge de officielle amerikanske planer vil en eventuel  

 opgradering af Thuleradaren først finde sted i 2004 eller 2005.
Skriftlig fremsættelse Kuupik Kleist  

  

 (IA):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om, at regeringen venter med at besvare den amerikanske  

 anmodning om opgradering af Thuleradaren, indtil en ny forsvarsaftale til  

 afløsning af forsvarsaftalen af 1951 er aftalt mellem Grønland, Danmark og  

 USA.
(Beslutningsforslag nr.
B 158).
 Jeg henviser i øvrigt til de bemærkninger, der ledsager  

 forslaget, og anbefaler det til Tingets velvillige behandling.
