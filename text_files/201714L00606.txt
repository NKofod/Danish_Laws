Betænkning afgivet af Undervisningsudvalget den 20. februar 2018 Betænkning over Forslag til lov om ændring af lov om produktionsskoler (Justering af skoleydelse) [af undervisningsministeren (Merete Riisager)]:
1. Ændringsforslag Undervisningsministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 25. januar 2018 og var til 1. behandling den 2. februar 2018. Lovforslaget blev efter 1. behandling henvist til behandling i Undervisningsudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring, og undervisningsministeren sendte den 21. december 2017 dette udkast til udvalget, jf.
UNU alm. del  bilag 44. Den 25. januar 2018 sendte undervisningsministeren de indkomne høringssvar og et notat herom til udvalget.
3. Indstilling Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af undervisningsministeren, tiltrådt af udvalget:
 1) Titlen affattes således:
»Forslag til Lov om ændring af lov om produktionsskoler og lov om Arbejdsgivernes Uddannelsesbidrag (Justering af skoleydelse og indsættelse af bilag 2 til lov om Arbejdsgivernes Uddannelsesbidrag)«.
[Konsekvens af ændringsforslag nr. 2] Ny paragraf 2) Efter § 1 indsættes som ny paragraf:
»§ 01 I lov om Arbejdsgivernes Uddannelsesbidrag, jf. lovbekendtgørelse nr. 95 af 26. januar 2017, som ændret ved § 1 i lov nr. 706 af 8. juni 2017, § 2 i lov nr. 1692 af 26. december 2017, § 1 i lov nr. 1669 af 26. december 2017 og § 1 i lov nr. 1693 af 26. december 2017, foretages følgende ændring:
1. Som bilag 2 indsættes bilag 1 til denne lov.« [Genopretning af lovteknisk fejl.
Af systemtekniske årsager er bilaget indsat som bilag 1 til betænkningen] Til § 2 3) Stk. 2 udgår.
 Stk. 3 bliver herefter stk. 2.
[Lovens virkning udskydes fra den 1. januar 2018 til lovens ikrafttræden] Bemærkninger Til nr. 1 Der foreslås en konsekvensændring af lovforslagets titel, da der med ændringsforslag nr. 2 tillige foreslås en ændring af lov om Arbejdsgivernes Uddannelsesbidrag.
Til nr. 2 Ved lov nr. 706 af 8. juni 2017 om ændring af lov om Arbejdsgivernes Uddannelsesbidrag, lov om erhvervsuddannelser, lov om folkeskolen og forskellige andre love (Praktikpladsafhængigt bidrag til AUB m.v.) blev indført det såkaldte praktikpladsafhængige arbejdsgiverbidrag til Arbejdsgivernes Uddannelsesbidrag, hvorefter de virksomheder, der bidrager til at uddanne faglært arbejdskraft, belønnes, og hvor de virksomheder, der ikke i tilstrækkelig grad bidrager til at uddanne faglært arbejdskraft, omvendt pålægges et større ansvar for den samlede finansiering i Arbejdsgivernes Uddannelsesbidrag.
Ordningen indebærer, at arbejdsgivere, hvis uddannelsesratio er lavere end arbejdsgiverens måluddannelsesratio, skal betale et merbidrag for hver praktikårselev, som arbejdsgiveren mangler for at opfylde sin måluddannelsesratio.
Merbidraget opgøres i medfør af § 21 a i lov om Arbejdsgivernes Uddannelsesbidrag.
 Merbidraget opkræves første gang i 2019 på baggrund af beregning af arbejdsgiverens måluddannelsesratio, som foretages i foråret 2018.
I beregningen af måluddannelsesratioen indgår bl.a. en indplacering af arbejdsgivere i fire sektorer, jf. § 21 a, stk. 10, som bilag 2, i lov om Arbejdsgivernes Uddannelsesbidrag.
Efter denne bestemmelse indplaceres alle arbejdsgivere på baggrund af Danmarks Statistiks sektorgruppering i det erhvervsstatistiske register (ESR) efter standarden ESA2010, jf. bilag 2, som tilhørende en af de fire sektorer: 1) privat sektor, 2) kommunal sektor, 3) regional sektor, og 4) statslig sektor.
Bilag 2 til lov om Arbejdsgivernes Uddannelsesbidrag blev ved § 1, nr. 26, i lov nr. 706 af 8. juni 2017 indsat som bilag til loven sammen med et bilag 1 om modelparametre.
Ved en beklagelig, utilsigtet fejl af lovteknisk karakter blev bilag 2 imidlertid formelt ophævet i forbindelse med § 3, nr. 3, i lov nr. 1669 af 26. december 2017 om ændring af lov om Arbejdsgivernes Uddannelsesbidrag og forskellige andre love (Modelparametre for erhvervsuddannelser til brug for beregning af praktikpladsafhængigt arbejdsgiverbidrag, indførelse af modregningsadgang, ændring af klageproces m.v.).
 Det foreslås med nærværende ændringsforslag til lovforslaget på ny at sætte bilag 2 ind i lov om Arbejdsgivernes Uddannelsesbidrag (der bliver bilag 1 til denne lov), sådan at alle arbejdsgivere kan placeres som tilhørende en af de fire sektorer, privat sektor, kommunal sektor, regional sektor eller statslig sektor, i overensstemmelse med lov om Arbejdsgivernes Uddannelsesbidrag § 21 a, stk. 10. Det skal understreges, at det foreslåede bilag 2 (der bliver bilag 1 til denne lov) er identisk med det bilag 2, der blev vedtaget af Folketinget ved behandlingen af lov nr. 706 af 8. juni 2017. Der er således alene tale om en teknisk genopretning af den fejl, der skete i forbindelse med den lovtekniske udformning af § 3, nr. 3, i lov nr. 1669 af 26. december 2017.
 Det bemærkes, at bilag 2 til lov om Arbejdsgivernes Uddannelsesbidrag vil skulle anvendes ved beregningen af arbejdsgiverens måluddannelsesratio for 2018 efter § 21 a i lov om Arbejdsgivernes Uddannelsesbidrag, som skal foretages i foråret 2018.
Til nr. 3 Det fremgår af lovforslagets § 1, nr. 1, at skoleydelsen til deltagere over 18 år, der udløser statstilskud, forhøjes fra 350 kr. pr. uge til 607 kr. pr. uge for hjemmeboende deltagere og fra 1.250 kr. pr. uge til 1.409 kr. pr. uge for udeboende deltagere.
 Efter lovforslagets § 2, stk. 2, skal denne forhøjelse have virkning fra den 1. januar 2018. Af bemærkningerne til bestemmelsen fremgår endvidere, at produktionsskolerne skal foretage den nødvendige efterregulering af skoleydelsen.
Finansudvalget har den 1. februar 2018 tiltrådt aktstykke nr. 54, hvoraf det fremgår, at der ved tekstanmærkning etableres hjemmel til at udbetale et tillæg til skoleydelsen, således at undervisningsministeren bemyndiges til at meddele tilladelse til, at produktionsskolerne med virkning fra den 1. januar 2018, og indtil forslag til lov om ændring af lov om produktionsskoler (Justering af skoleydelse) træder i kraft, kan udbetale tillæg til de efter § 17, stk. 2, 1. pkt., i lov om produktionsskoler gældende takster for skoleydelse til deltagere over 18 år, der udløser statstilskud.
Tillægget udgør 263 kr. pr. uge for hjemmeboende deltagere og 162 kr. pr. uge for udeboende deltagere.
Som følge af Finansudvalgets tiltrædelse af aktstykke nr. 54 er det ikke længere nødvendigt at lade loven få tilbagevirkende kraft fra den 1. januar 2018, ligesom fastholdelse heraf vil kunne skabe unødig usikkerhed i sektoren, idet den forudsatte efterregulering af skoleydelsen har fundet sted.
Det foreslås derfor, at lovforslagets § 2, stk. 2, udgår.
Jens Henrik Thulesen Dahl (DF) nfmd.
Alex Ahrendtsen (DF) Marlene Harpsøe (DF) Dorthe Ullemose (DF) Marie Krarup (DF) Tilde Bork (DF) Hans Andersen (V) Peter Juel Jensen (V) Jan E.
Jørgensen (V) Louise Schack Elholm (V) Carl Holst (V) Jane Heitmann (V) Henrik Dahl (LA) Laura Lindahl (LA) Brigitte Klintskov Jerkel (KF) Annette Lind (S) Lars Aslan Rasmussen (S) Jan Johansen (S) Julie Skovsby (S) Mattias Tesfaye (S) Pernille Rosenkrantz-Theil (S) fmd.
Finn Sørensen (EL) Jakob Sølvhøj (EL) Pernille Schnoor (ALT) Carolina Magdalene Maier (ALT) Torsten Gejl (ALT) Marlene Borst Hansen (RV) Marianne Jelved (RV) Tina Boel (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
