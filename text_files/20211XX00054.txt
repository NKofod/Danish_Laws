Skriftlig fremsættelse (6. oktober 2021) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af jernbaneloven, lov om elektrificering af jernbanen og ligningsloven (Fravigelse af støjkrav i forbindelse med jernbaneprojekter i særlige tilfælde og kompensation herfor) (Lovforslag nr.
L 22) Banedanmark gennemfører frem mod 2030 en række store projekter på jernbanen, hvoraf flere kræver, at der udføres støjende arbejder uden for dagtimerne for at undgå væsentlig forsinkelse og fordyrelse af projekterne.
Samtidigt varetages hensynet til afviklingen af trafikken på jernbanen.
 Formålet med lovforslaget er at sikre en bedre balance mellem hensynet til fremdriften i de store jernbaneprojekter på den ene side og hensynet til jernbanens naboer på den anden side.
 Lovforslaget supplerer gældende ret, hvor kommuner kan træffe afgørelser om støjvilkår, med en ny hjemmel, hvor transportministeren efter forhandling med miljøministeren i særlige tilfælde ved afgørelse vil kunne fastsætte rammerne for den tilladte støj i forbindelse med konkrete jernbanearbejder.
 Den foreslåede ordning er forudsat kun at finde anvendelse i de situationer, hvor restriktive støjvilkår fra en kommune vil forsinke eller fordyre et jernbaneprojekt væsentligt.
Efter gældende ret har Banedanmark ikke en generel hjemmel til at give kompensation til berørte borgere i forbindelse med støjende jernbanearbejder, medmindre en sådan hjemmel er fastsat i medfør af konkrete anlægslove.
På den baggrund foreslås det med lovforslaget, at der indføres en hjemmel, som sikrer, at der i de tilfælde hvor støjkrav fraviges, og hvor arbejderne udføres i medfør af jernbaneloven eller lov om elektrificering af jernbanen, vil kunne gives kompensation til de særligt berørte borgere, som er naboer til støjende jernbanearbejder.
De nærmere regler herom udmøntes ved bekendtgørelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
