Indholdsfortegnelse 1. Indledning.
 2. Rejsning af en jordfordeling.
 3. Indledende møde og offentliggørelse.
 3.1 Indledende møde.
 3.2 Offentliggørelse.
 4. Udarbejdelse af en jordfordelingsplan  

 (planlægning).
 4.1 Rekvisition af arbejdet.
 4.2 Lodsejerforhandlinger.
 4.3 Ændringer i sagsomfang.
 5. Krav til jordfordelingsplanen.
 6. Formkrav til jordfordelingssagen.
 6.1 Indsendelse af sagen.
 6.2 Jordfordelingsplan I og II.
 6.3 Jordfordelingsoverenskomster.
6.4 Oplysninger og undersøgelser vedrørende lodsejernes økonomiske forhold.
 6.5 Opgørelse over omlagte arealer m.v.
 7. Fremgangsmåde ved senere salg eller pantsætning.
 8. Samarbejde med Jordfordelingskontoret.
 Bilag 1. Vejledning om salg og pantsætning m.v.
Bilag 2. Almindelige vilkår for deltagelse i jordfordeling 1. Indledning.
Denne vejledning er primært rettet til planlæggere i jordfordelinger, men  

 kan med fordel læses af andre interesserede.
Vejledningen omhandler:
 * Almindelige jordfordelinger med 10-50 ejendomme.
 For jordfordelinger, der gennemføres i henhold til lovens § 2a, henvises  

 til vejledning om:
 * Jordfordeling med 5-10 ejendomme.
 * Desuden henvises til vejledningerne om:
 * Jordfordeling og ophørsstøtte.
 * Jordfordeling og matrikulær berigtigelse.
 Ved jordfordeling skal det tilstræbes, at arealer i det åbne land fremover  

 er beliggende så hensigtsmæssigt som muligt i forhold til deres anvendelse.  

 Det skal således tilstræbes, at ejendommenes arrondering og struktur  

 forbedres ved jordfordelingen med henblik på at opnå en bedre erhvervsmæssig  

 udnyttelse af ejendommene.
 Retsgrundlaget består af lov om jordfordeling mellem landejendomme fra  

 1955, jf. lovbekendtgørelse nr. 318 af 25. april 1996. Endvidere  

 bekendtgørelse nr. 79 af 1. Februar 1995 om jordbrugskommissionernes  

 behandling af sager efter jordfordelingsloven.
 Sager om jordfordeling behandles af Strukturdirektoratet  

 (Jordfordelingskontoret) og jordbrugskommissionen.
 Strukturdirektoratet fastsætter rammer for jordfordelingens omfang,  

 herunder for områdets afgrænsning, antal deltagende ejendomme m.v. samt  

 overtagelses- og skæringsdag.
 Strukturdirektoratet har ansvaret for den økonomiske styring af de enkelte  

 jordfordelinger, samt ansvaret for, at aktivitetsniveauet for disse sager  

 holdes inden for de årlige bevillinger på finansloven.
Strukturdirektoratet kan stille kvalitetskrav med hensyn til  

 arronderingsforbedringer m.v., således at der kan ske en afvejning mellem  

 omkostningerne og den samfundsmæssige interesse ved jordomlægningerne.
Der  

 skal således være et rimeligt forhold mellem den driftsøkonomiske og  

 samfundsmæssige forbedring, som kan opnås, og de administrative omkostninger  

 ved sagen.
 2. Rejsning af en jordfordeling.
 Ansøgning indsendes til:
Strukturdirektoratet for Landbrug og Fiskeri Jordfordelingskontoret Toldbodgade 29 1253 København K Ansøgningsskema kan bestilles på telefon 33 63 73 00.
 Ejerne af mindst 10 ejendomme skal normalt give skriftlig tilslutning til  

 ansøgningen.
Ansøgningen bør indeholde en begrundelse for at rejse jordfordelingen.
Der  

 bør bl.a. redegøres for landbrugsstrukturen i området, herunder om der er  

 harmoniproblemer.
Det bør endvidere oplyses, om der skønnes at være mulighed  

 for at fremskaffe puljejord.
Ligeledes bør der angives et skøn over  

 fordelingen af sælgere, byttere og købere i området.
For hver lodsejer, der har været kontakt med, vedlægges et udfyldt skema  

 med angivelse af navn, adresse, produktionsform og ønske om salg, bytte eller  

 køb.
Skemaet kan rekvireres i Jordfordelingskontoret.
 Ansøgningen skal vedlægges forslag til afgrænsning af planområdet, som kan  

 lægges til grund for annoncering af det indledende møde.
 Planområdet indtegnes på oversigtskort i 1:25000. Endvidere bør der på  

 oversigtskortet eller andet kortbilag som minimum indtegnes de ejendomme, som  

 anmodningen omfatter.
 Endvidere bør ansøgningen indeholde en udmelding om sagsomfanget.
 Jordfordelinger, hvori der deltager en eller flere lodsejere med tilsagn  

 om ophørsstøtte, har ved ressourceknaphed prioritet forud for andre sager.
 Såfremt der inden afholdelse af indledende møde sker ændringer i de  

 indsendte oplysninger, skal Jordfordelingskontoret straks underrettes.
 3. Indledende møde og offentliggørelse.
 3.1 Indledende møde.
 Hvis Jordfordelingskontoret finder, at der er grundlag for at imødekomme  

 anmodningen, indkalder kontoret til et offentligt lodsejermøde, kaldet  

 »indledende møde«.
 Indkaldelse til mødet sker ved meddelelse i lokale aviser, gennem  

 postvæsenet eller på anden hensigtsmæssig måde med mindst 8 dages varsel.  

 Jordbrugskommissionen indkaldes.
 Til brug ved det indledende møde skal planlægger på en kopi af  

 matrikelkortet i 1:8000 eller 1:10.000 som minimum indtegne de ejendomme, som  

 ansøgningen omfatter.
 På mødet redegør Jordfordelingskontoret for regler og vilkår for  

 deltagelse i en jordfordelingssag og for fremgangsmåden ved sagens  

 gennemførelse.
Hvis der blandt de fremmødte lodsejere er ønske om at søge jordfordeling  

 gennemført, kan Jordfordelingskontoret beslutte, at der skal udarbejdes en  

 jordfordelingsplan.
I givet fald vælges et lodsejerudvalg på 3-5 af et  

 flertal af de fremmødte lodsejere.
 Såfremt der på mødet fremkommer ønsker og synspunkter om et ændret  

 sagsomfang, jf. afsnit. 2, er Jordfordelingskontoret i det omfang, det er  

 muligt, indstillet på at tilpasse planomfanget på grundlag af de fremførte  

 ønsker.
 3.2 Offentliggørelse.
Jordfordelingskontoret annoncerer iværksættelsen af jordfordelingens  

 planlægning i lokale aviser eller på anden hensigtsmæssig måde.
Annoncen  

 angiver planområdet, planperioden, overtagelses- og skæringsdagen samt sagens  

 planlægger.
 Annoncen er endvidere udformet således, at den tjener som fornøden  

 annoncering efter eventuelle naboer med fortrinsstilling efter reglerne i §§  

 13 og 18 i landbrugsloven.
Lodsejere, der ønsker at gøre en eventuel fortrinsstilling gældende i  

 forbindelse med jordfordelingsplanen, skal inden en frist på 4 uger fra  

 annoncens dato fremsætte skriftligt ønske herom over for planlæggeren.
Denne  

 bestemmelse gælder såvel for ejere af landbrugsejendomme inden for  

 planområdet som uden for planområdet.
 Planlæggeren fremsender efter udløbet af nævnte 4 ugers frist kopier af  

 modtagne fortrinsønsker til jordbrugskommissionen.
 4. Udarbejdelse af en jordfordelingsplan  

 (planlægning).
 4.1 Rekvisition af arbejdet.
Jordfordelingskontoret rekvirerer en planlægger til på  

 Strukturdirektoratets vegne at udarbejde et udkast til en jordfordelingsplan  

 inden en nærmere angiven frist tilpasset sagens skæringsdag.
Planlægger vil  

 ofte være en landinspektør.
 Nærmere retningslinier for udarbejdelsen af jordfordelingsplanen m.v. er  

 omtalt i afsnit 4.2-6.6.
 4.2 Lodsejerforhandlinger.
 Udarbejdelsen af planen sker i tæt samarbejde med lodsejerudvalget.
Planlæggeren og eventuelt lodsejerudvalget kontakter områdets lodsejere og  

 undersøger, om og hvordan de vil deltage i jordfordelingen.
Der kan være tale  

 om lodsejere, der ønsker at sælge, bytte eller købe jord.
I forbindelse hermed er det væsentligt at finde et prisniveau, som kan  

 accepteres af både sælger og køber.
Prisfastsættelsen sker normalt i tæt  

 samarbejde med lodsejerudvalget, ligesom lodsejernes lokale konsulenter ofte  

 inddrages.
 Nogle planlæggere anvender den offentlige vurdering (grundværdi)  

 multipliceret med en bestemt faktor.
 Andre planlæggere anvender vurderingsmetoden, jf. lovens § 2, stk. 3 og 4.  

 Vurdering til fastsættelse af jordernes ombytnings- og beliggenhedsværdi  

 foretages efter forudgående indvarsling af ejeren med mindst 8 dages varsel  

 af 2 lokalkendte, landbrugskyndige personer samt en af Strukturdirektoratet  

 (Jordfordelings-kontoret) udpeget landinspektør, der leder forretningen.  

 Nærmere oplysninger kan fås i Jordfordelingskontoret.
Planlæggeren bør være opmærksom på, om lodsejeren har indgået aftale om  

 kvote- eller støtteordninger, herunder hektarstøtte.
I så fald bør lodsejeren  

 tilrådes at rette henvendelse til sin konsulent eller anden rådgiver, idet  

 afklaringen af disse forhold er jordfordelingssagen uvedkommende.
 Endvidere bør planlægger være opmærksom på, om der i planområdet ud over  

 de lodsejere, der allerede har fået tilsagn om ophørsstøtte, kan være  

 lodsejere, som påtænker at søge ophørsstøtte inden en passende tidsfrist.  

 Deltagelse i en jordfordeling vil kunne hjælpe sådanne ansøgere til at sælge  

 de nødvendige arealer, samtidigt med at deres salg vil kunne forbedre  

 planmulighederne og dermed sagens kvalitet.
Ligeledes skal planlæggeren være opmærksom på de særlige regler, der  

 gælder for frigjorte arealer.
I loven om ophørsstøtte til jordbrugere er det  

 bl.a. fastsat, at køberen af frigjorte arealer fra en ophørslandmand skal  

 opfylde nærmere fastsatte krav om bl.a. jordbrug som hovederhverv og  

 landmandsuddannelse, jf. §§ 4 og 11 i bekendtgørelse nr. 809 af 12. oktober  

 1995 om ophørstøtte til jordbrugere.
Endvidere skal overtagers egen bedrift  

 udvides med mindst 10 ha.
Ved afhændelse af frigjorte arealer i en jordfordeling kan forpligtelsen  

 på de frigjorte arealer overføres til arealer af mindst samme størrelse på en  

 eller flere bedrifter, der indgår i jordfordelingen.
Det er således lettere  

 gennem jordombytningerne i en jordfordeling at finde kvalificerede købere til  

 frigjorte arealer end i private handler, hvor landbrugslovens afstandsgrænse  

 for sammenlægning kan begrænse antallet af kvalificerede købere.
For så vidt angår den generelle bestemmelse om, at overtagers egen bedrift  

 skal udvides med mindst 10 ha, gælder en lempeligere regel for frigjorte  

 arealer, der overtages i en jordfordeling.
Kravet om arealudvidelse anses  

 således for opfyldt, hvis de bedrifter, der ved jordfordelingen suppleres med  

 frigjorte arealer, tilsammen udvides med mindst 10 ha.
Når sagen indsendes til Jordfordelingskontoret, skal der vedlægges  

 dokumentation for, at de frigjorte arealer eller arealer af mindst samme  

 størrelse vil blive overdraget til en eller flere overtagere, der opfylder  

 betingelserne i loven om ophørsstøtte, jf. afsnit. 6.1. I denne dokumentation  

 skal altid indgå en underskreven deklaration på de overtagne arealer.
Af  

 deklarationen skal fremgå, at overtageren vil pålægge arealerne de  

 forpligtelser, der følger af loven om ophørsstøtte.
Strukturdirektoratet har  

 udarbejdet en standarddeklaration, som skal anvendes til dette formål.  

 Strukturdirektoratet foranlediger deklarationen tinglyst i forbindelse med  

 den foreløbige kendelse.
 Der henvises til:
 * Landbrugs- og Fiskeriministeriets lovbekendtgørelse nr. 676 af 9. august  

 1995 om ophørsstøtte.
 * Landbrugs- og Fiskeriministeriets bekendtgørelse nr. 809 af 12. oktober  

 1995 om ophørsstøtte til jordbrugere.
 * Vejledning om ophørsstøtte til jordbrugere, december 1995.
 * Vejledning om »Jordfordeling og ophørsstøtte«.
 4.3 Ændringer i sagsomfang.
 Planlæggeren skal snarest muligt orientere Jordfordelingskontoret, såfremt  

 det viser sig, at sagsomfanget bliver større eller mindre end oplyst i  

 ansøgningen.
Senest 4 måneder efter indledende møde skal planlægger indsende en  

 statusvurdering af sagen, med mindre andet særskilt aftales.
I denne skal  

 indgå en angivelse af det forventede antal deltagende lodsejere sammenholdt  

 med det tidligere udmeldte sagsomfang.
 Forudsætningen for en udvidelse af sagens omfang er, at der indsendes en  

 anmodning med en redegørelse for de planelementer, som ønskes inddraget.  

 Elementerne bør angives i prioriteret rækkefølge.
 Af hensyn til forventningerne hos de lodsejere, som omfattes af  

 tillægsanmodningen, bør planlægger klart udmelde, at muligheden for at kunne  

 realisere ønskerne vil være betinget af, at Jordfordelingskontoret godkender  

 det forøgede sagsomfang.
 5. Krav til jordfordelingsplanen.
En jordfordelingsplan skal tilstræbe at samle spredtliggende lodder til  

 større sammenhængende arealer med henblik på en mere rationel og  

 driftsøkonomisk udnyttelse.
For hver landbrugsejendom skal jordtilliggendet  

 placeres så tæt ved bygningerne som muligt og i færrest mulige lodder.
Det  

 skal tilstræbes at begrænse landbrugsfærdsel på offentlige veje.
Det skal tilstræbes at få den bedst mulige arronderingsforbedring i  

 jordfordelingsområdet under hensyn til de lokale forhold.
Der skal i den  

 forbindelse være et rimeligt forhold mellem den driftsøkonomiske og  

 samfundsmæssige forbedring, som kan opnås, og de administrative omkostninger.
Ved omlægning af et areal, hvortil der er flere interesserede modtagere,  

 kan der lægges vægt på, om modtageren i øvrigt bidrager til at fremme  

 jordfordelingen ved at afgive et eller flere arealer, d.v.s. indgår som  

 bytter.
Jordombytning bør således alt andet lige tillægges større vægt end  

 ensidig modtagelse.
 6. Formkrav til jordfordelingssagen.
 6.1 Indsendelse af sagen.
 Når udkastet til jordfordelingsplanen, jf. lovens § 2, stk. 5, indsendes  

 til Jordfordelingskontoret, skal sagen omfatte:
* plan I med nøgle, jf. afsnit. 6.2 * forslag til jordfordelingsplan II, jf. afsnit. 6.2 * de indgåede jordfordelingsoverenskomster for alle deltagende ejendomme,  

 jf. afsnit. 6.3 * de nødvendige garantier fra pengeinstitutter m.fl., jf. afsnit. 6.4 * opgørelse over omlagte arealer m.v., jf. afsnit. 6.5 * nødvendige tilladelser i henhold til anden lovgivning, jf. § 20 i  

 udstykningsloven * redegørelse for servitutter, f.eks. forkøbsrettigheder,  

 forpagtningskontrakter, jagtrettigheder, fredskovspligt, fredning,  

 indvindingsrettigheder og lignende * ejendoms- og tingbogsattester for hver af de deltagende ejendomme * oplysning om, hvilke lodsejere der har fået tilsagn om ophørsstøtte,  

 samt dokumentation herfor, jf. afsnit. 4.2 * dokumentation for, at kravene til eventuelle frigjorte arealer er  

 opfyldt, jf. afsnit. 4.2 Planlæggeren bør i det omfang, det er muligt, vente med at indhente  

 tingbogsattester til umiddelbart før underskrivelsen af  

 jordfordelingsoverenskomsterne, således at antallet af tingbogsattester  

 begrænses mest, og således at disse så vidt muligt kan anvendes ved  

 Jordfordelingskontorets videre behandling af jordfordelingen.
 Nærmere retningslinier vedrørende materialet er optaget i afsnit 6.2-6.5.
 I planlægningsarbejdet indgår, at planlæggeren deltager i de offentlige  

 møder og redegør for planen i forbindelse med afsigelse af foreløbig og  

 endelig kendelse.
 6.2 Jordfordelingsplan I og II.
Til brug ved forhandlinger med lodsejerne, herunder registrering af  

 lodsejerønsker m.v., skal planlæggeren udarbejde en jordfordelingsplan I.
På  

 planen skal hver ejendoms jordtilliggende inden jordfordelingen være  

 fremhævet med kraftig farve og tydeligt påført løbenummer.
 Planen skal udfærdiges på en kopi af det gældende matrikelkort i  

 målforhold 1:8000 eller 1:10.000, idet de transparente matrikelkortkopier  

 normalt skal sammensættes til et samlet kort over jordfordelingsområdet.
I områder med digitale matrikelkort kan der i Kort- og Matrikelstyrelsen  

 bestilles transparente matrikelkort i det ønskede målforhold for det samlede  

 jordfordelingsområde.
Målforholdet angives ved en målestok af hensyn til en  

 eventuel efterfølgende nedkopiering.
På planen skal angives den omtrentlige  

 beliggenhed af beboelsesbygningerne.
 Der skal endvidere udfærdiges en nøgle med angivelse af løbenumre,  

 ejernavne og ejendomssignatur.
 Forslag til jordfordelingsplan II skal udarbejdes på grundlag af de  

 indgåede jordfordelingsoverenskomster.
Planen udarbejdes på kopi af det gældende matrikelkort i tilsvarende  

 målforhold som plan I med hver ejendoms jordtilliggende efter jordfordelingen  

 fremhævet med samme signatur som på plan I.
De arealer, hver enkelt ejendom  

 modtager ved jordfordelingen, skal tydeligt påføres modtagerens løbenummer.  

 Omkredsen af de modtagne arealer skal fremhæves med rød skygge eller rød  

 kantskravering.
Endvidere skal alle omlagte arealer på plan II være tydeligt  

 betegnet med arealnummer, d.v.s. den afgivende ejendoms løbenummer kombineret  

 med fortløbende numre for alle arealer, der fra de enkelte matrikelnumre  

 overføres til andre ejendomme (matrikelnumre). Den afgivende ejendoms  

 løbenummer må ikke fremtræde selvstændigt på de modtagne arealer.
For  

 eksempel betegnes de fra ejendommen løbenummer 4 afgivne arealer ved  

 arealnummer 4-1, 4-2, 4-3 o.s.v.
 Beboelsesbygningerne skal angives på samme måde på plan II som på plan I.
 Ved indsendelsen af planforslag må plan I og II kun omfatte de ejendomme,  

 der deltager i jordfordelingen.
 Planerne skal så vidt muligt tilskæres i A-standardformat, og omfanget bør  

 begrænses mest muligt for at reducere udgifterne ved farvekopiering i  

 forbindelse med omvurdering m.v.
 6.3 Jordfordelingsoverenskomster.
Jordfordelingsoverenskomsten er udformet som et tilbud fra den enkelte  

 lodsejer om salg og/eller køb og kan ikke gøres betinget af noget forhold.  

 Tilbuddet er bindende for lodsejeren til og med den aftalte skæringsdato.
De  

 almindelige vilkår for deltagelse i jordfordelingen er trykt på  

 jordfordelingsoverenskomsten, som bestilles i Jordfordelingskontoret.
Jordfordelingsoverenskomsterne udfyldes med tydelig sort skrift af hensyn  

 til den senere kopiering.
Indførelser og rettelser efter underskrivelsen skal  

 dog påføres overenskomsten med rødt.
 Overenskomsterne udfyldes med matrikelbetegnelse og foreløbigt areal  

 (angivet i ha med mindst 1 decimal) for alle afgivne og modtagne arealer, og  

 med angivelse af arealnummer og løbenummer, samt hvortil og hvorfra arealet  

 overføres, sådan at overenskomsterne umiddelbart kan sammenholdes for så vidt  

 angår omlagte arealer.
 Alle overdragelser af arealer skal ske til fast aftalt pris, således at  

 det ikke bliver nødvendigt at regulere den aftalte salgs- og/eller købspris.  

 Det forudsættes i øvrigt, at sælger og køber er bekendt med grænserne for de  

 overdragne arealer, jf. »Almindelige vilkår for deltagelse i  

 jordfordeling«, bilag 2.
 For hver ejendom skal endvidere angives:
 * Summen af afgivne og modtagne arealer.
 * Summen af salgspriser og købspriser for solgte og købte arealer.
 * Nettosummen i hektar af købte og solgte arealer.
 * Beløbet, som lodsejerne skal have udbetalt eller skal indbetale.
Under overenskomstens særlige bemærkninger må kun angives særlige  

 forhold vedrørende f.eks. nedlægning af en landbrugsejendom, vejrettigheder  

 og afløbsforhold m.v.
Bemærkningerne skal i givet fald anføres i  

 overenskomsten for både sælger og køber.
Privatretlige aftaler mellem  

 lodsejerne er Jordfordelingskontoret uvedkommende.
 Såfremt lodsejeren påtænker at anmode om ophørsstøtte eller har fået  

 bevilget ophørsstøtte, skal dette anføres under særlige bemærkninger.
Overenskomsten skal være underskrevet af den, der ifølge tingbogen er  

 beføjet til at råde over ejendommen.
Er der tale om salg, der medfører, at en  

 ejendom, der er fælleseje for ægtefæller eller for registrerede partnere,  

 ikke længere kan tjene til fælles bolig eller som grundlag for  

 erhvervsvirksomhed, skal overenskomsten underskrives af begge  

 ægtefæller/registrerede partnere.
Foreligger der sådanne tilfælde, bedes det  

 i følgebrevet til sagens fremsendelse angivet, om underskriveren er  

 gift/registreret partner/ugift.
Der henvises til lov nr. 372 af 6. juli 1989  

 om registreret partnerskab og § 18 i lov nr. 56 af 18. marts 1925 om  

 ægteskabets retsvirkninger med senere ændringer.
 Såfremt en lodsejer ikke har tinglyst adkomst på det areal, der afstås ved  

 jordfordelingen, skal der redegøres nærmere for forholdet, således at det kan  

 sikres, at der kan ske berigtigelse af den manglende adkomst, f.eks. efter  

 reglerne i § 5, stk. 5, i jordfordelingsloven.
 Såfremt der oprettes flere overenskomster med samme lodsejer, skal det på  

 hver overenskomst fremgå, at den f.eks. er nr. 1 af i alt 3 overenskomster.
 6.4 Oplysninger og undersøgelser vedrørende lodsejernes økonomiske  

 forhold.
 Planlæggeren skal påse, at lodsejeren stiller sikkerhed for rettidig  

 betaling af købesummen ved garanti eller indeståelse fra et pengeinstitut.  

 Der kræves dog normalt ikke garanti, hvis nettokøbesummen er mindre end  

 10.000 kr.
Garantien skal gælde, indtil betalingen finder sted.
Den skal også dække  

 eventuelle påløbne renter fra skæringsdatoen til betaling sker.
Garantien må  

 kun være betinget af, at arealet overdrages til køberen.
Planlæggeren skal  

 sende garantierne til Jordfordelingskontoret samtidig med indsendelsen af  

 sagen.
 I stedet for garanti kan købesummen deponeres på en spærret konto i et  

 pengeinstitut til frigivelse til Jordfordelingskontoret på skæringsdagen.
 Deponeringskvittering fra pengeinstituttet skal da indsendes til  

 Jordfordelingskontoret sammen med sagen.
 Ved salg skal planlæggeren afklare, om panthaverkrav vil kunne dækkes  

 inden for den aftalte nettosalgspris.
Hvis panthavernes krav forventes at overstige den aftalte nettosalgspris,  

 kan jordbrugskommissionen bestemme, at panthavernes krav imødekommes i  

 prioritetsorden, så langt beløbet rækker.
Der må ikke ske nogen forringelse  

 af pantsikkerheden for de fortsat indestående pantehæftelser.
 Planlæggeren må derfor indsende oplysninger om, hvorvidt der skønnes at  

 være pantsikkerhed i restejendommen for de indestående pantehæftelser.
Hvis der er tinglyst pantebreve for statslån, vil Hypotekbanken normalt  

 kræve halvdelen af vederlaget indbetalt som ekstraordinært afdrag, eller  

 kræve indfrielse, hvis indfrielsesbeløbet er under 20.000 kr.
Kravet kan dog  

 frafaldes under nærmere angivne betingelser, jf.
Kongeriget Danmarks  

 Hypotekbank og Finansforvaltnings »Retningslinier for ekstraordinært  

 afdrag på statslån m.m. inden for jordbrugsstøtteordninger« af 13.  

 oktober 1978, som kan rekvireres i Jordfordelingskontoret.
Planlæggeren skal  

 orientere lodsejerne om forholdet, inden jordfordelingsoverenskomsten  

 underskrives.
Ved salg af arealer skal planlæggeren være opmærksom på, om der hviler  

 jordrentevilkår på ejendommen.
Såfremt dette er tilfældet, vil Hypotekbanken  

 kræve, at jordrenten bliver afløst.
Planlæggeren bør derfor råde lodsejeren  

 til at drøfte forholdet med sin regnskabskonsulent eller revisor, således at  

 lodsejeren har klarhed over de økonomiske konsekvenser, inden  

 jordfordelingsoverenskomsten underskrives.
 6.5 Opgørelse over omlagte arealer m.v.
Ved indsendelse af planforslag til Jordfordelingskontoret skal  

 planlæggeren udarbejde en oversigt for de deltagende ejendomme med angivelse  

 af * navn, * løbenummer, * pantehæftelser (tinglyste hovedstole), * areal før og efter jordfordeling, * afgivne og modtagne arealer, * beløb, der skal ind- eller udbetales.
 Der kan fås blanketter hertil i Jordfordelingskontoret.
 Summen af de afgivne og modtagne arealer i jordfordelingen skal balancere.  

 Ligeledes skal sagens samlede salgssum være lig sagens samlede købesum.
 7. Fremgangsmåde ved senere salg eller pantsætning.
 Strukturdirektoratet har udarbejdet en kort vejledning om fremgangsmåden  

 ved salg eller pantsætning af ejendomme, der deltager i en jordfordeling.  

 Vejledningen er optrykt i bilag 1.
 8. Samarbejde med Jordfordelingskontoret.
 Under planlægningen og lodsejerforhandlingerne skal der være et nært  

 samarbejde mellem planlæggeren og Jordfordelingskontoret om de  

 jordfordelingsmæssige aspekter og forholdet til den øvrige lovgivning.
 Såfremt jordfordelingssagen ikke i fuldt oplyst og færdig stand er  

 modtaget af Jordfordelingskontoret til den fastsatte frist, kan sagen ikke  

 forventes gennemført.
Vejledning Salg eller pantsætning af ejendomme, der deltager i en jordfordeling i  

 henhold til jordfordelingsloven, og hvorpå der er tinglyst kendelse.
 Salg af hele den omlagte ejendom.
Hvad enten ejeren har afgivet eller modtaget et areal ved jordfordelingen,  

 eller både har afgivet og modtaget et areal, bør skødet udfærdiges som  

 omfattende ejerens oprindelige areal.
I skødet skal anføres ejendommens  

 matrikulære og tinglysningsmæssige betegnelse før jordfordelingen, men med  

 bemærkning om, at køberen er bekendt med og respekterer kendelsen om  

 jordfordeling, der er tinglyst den og den dato.
Dette gælder også i de tilfælde, hvor en lodsejer ved jordfordeling har  

 afgivet al landbrugsjorden og kun beholder bygningslodden, hvorpå  

 landbrugspligten eventuelt kan ophæves.
Det kan dog formelt være nødvendigt  

 for køberne at søge erhvervelsestilladelse efter reglerne i landbrugsloven.  

 Tilladelsen gives normalt uden videre.
Det er derfor ikke nødvendigt med en forlods udstykning.
Hvis der  

 alligevel ønskes foretaget en sådan udstykning, må lodsejeren selv betale  

 udgifterne derved.
 Salg af en del af den omlagte ejendom.
 Her må lodsejeren følge de almindelige regler og selv betale og sørge for,  

 at det solgte areal bliver udstykket og tilskødet køberen.
Hvis det solgte areal eller en del deraf er købt af lodsejeren i  

 jordfordelingssagen, skal skødet for at kunne tinglyses tiltrædes af den  

 lodsejer, der har afgivet arealet.
Jordfordelingskontoret har dog i nogle  

 tilfælde modtaget en uigenkaldelig fuldmagt fra den oprindelige sælger og kan  

 da underskrive på dennes vegne.
Jordfordelingskontoret dækker ingen udgifter  

 i dette tilfælde.
 Pantsætning af ejendommen.
 Hvis en lodsejer ønsker at optage lån i den ejendom, der er omlagt ved  

 jordfordelingen, kan Jordfordelingskontoret afgive en indforståelse for, at  

 omlægningerne vil blive gennemført, og at de modtagne arealer vil blive  

 indlagt under de pantehæftelser, der hviler på ejendommen.
 Indeståelsen vil dog aldrig kunne udstedes, før der er afsagt kendelse i  

 sagen, og denne kendelse er tinglyst anmærkningsfrit på ejendommen.
 På grundlag af indeståelsen og et tinglyst pantebrev i lodsejerens  

 oprindelige ejendom, vil et pengeinstitut kunne udbetale lånet.
Almindelige vilkår For deltagelse i jordfordeling i henhold til jordfordelingsloven,  

 lovbekendtgørelse nr. 318 af 25. april 1996.
 1. Godkendelse og krav.
Ejerens tilbud om, at ejendommen deltager i jordfordelingen, er bindende  

 til og med overtagelsesdagen.
Jordfordelingsplanen skal godkendes af såvel  

 Strukturdirektoratet som Jordbrugskommissionen (kommissionen) i henhold til  

 jordfordelingsloven.
 Kommissionens kendelse til fremme af jordfordelingsplanen er bindende for  

 alle lodsejere og rettighedshavere i ejendommene, der er omfattet af  

 jordfordelingsplanen.
 Ejeren er indforstået med at efterkomme de krav, som - i overensstemmelse  

 med gældende love - måtte blive stillet af offentlige myndigheder om blandt  

 andet spildevandsafledning og ændrede adgangsforhold til offentlig vej.
 2. Areal m.v.
Ejeren er bekendt med, at de angivelser af beliggenhed og areal, der  

 indgår i jordfordelingsplanen og -overenskomsten er omtrentlige.
Ejeren  

 forpligter sig til at acceptere de nødvendige ændringer, der måtte følge af  

 den endelige opmåling og afsætning.
Såfremt der konstateres væsentlige  

 uoverensstemmelser mellem jordfordelingsoverenskomstens (overenskomsten)  

 arealangivelse og forholdene i marken - evt. på grund af, at matriklens  

 arealer ikke stemmer med forholdene i marken - er ejeren indforstået med, at  

 Strukturdirektoratet kan pålægge ham at acceptere en evt. regulering i penge  

 eller jord.
 Strukturdirektoratet har ret til - straks efter, at overenskomsten er  

 underskrevet - at lade foretage opmålings- og udstykningsarbejder, herunder  

 foreløbig og endelig afsætning af skel, samt anbringe fornødne skelmærker,  

 fikspunkter m.m.
 3. Landbrugsnotering.
De modtagne arealer overføres til ejerens landbrugsejendom, medmindre  

 andet er aftalt i overenskomsten.
Staten er berettiget til at forenkle  

 ejendommens matrikelbetegnelse.
 4. Pantegæld m.v.
Arealerne overdrages fri for gæld af enhver art, herunder mergelgæld,  

 el-gæld, afvandingsgæld og grundforbedringslån.
Strukturdirektoratet er  

 berettiget til for sælgers regning at indfri pantegæld m.v. i  

 overensstemmelse med Kommissionens afgørelse efter jordfordelingslovens § 5  

 om forholdet til panthavere og andre rettighedshavere i ejendommen.
 Vedligeholdelsesudgifter vedr. veje, vandløb, diger og lignende følger de  

 omlagte arealer.
 5. Servitutter.
 Arealerne overdrages med de servitutter, som vedrører arealerne.
 6. Arealtilstand, hegn m.v.
 Med mindre andet er anført i overenskomsten, er arealerne ubebyggede.  

 Eventuelle faste hegn og beplantninger medfølger.
Arealerne afleveres og modtages i den stand, hvori de normalt indgår i den  

 afgivende ejendoms drift.
Opmærksomheden henledes her bl.a. på oplysningerne  

 i overenskomsten om eventuel forekomst af flyvehavre.
Strukturdirektoratet  

 har ikke foretaget besigtigelse for forekomst af flyvehavre.
 7. Overtagelsesdag m.v.
Overtagelsesdagen er skæringsdag for skatter og afgifter m.v. af de  

 overdragne arealer.
Disse ydelser betaler sælger indtil omvurderingen får  

 skattemæssig virkning.
 Refusionsopgørelse med hensyn til skatter evt. afgifter og forrentning af  

 kontante refusionsbeløb m.v. udarbejdes af Strukturdirektoratet, evt. efter  

 skønsmæssig beregning og kan udelades for så vidt angår ubetydelige  

 refusionsbeløb. 53 conto indbetaling kan kræves for betydelige  

 refusionsbeløb.
 8. Brugsforhold.
 Sælger indestår for, at ethvert brugsforhold vedrørende de afgivne arealer  

 er ophørt pr. overtagelsesdagen.
 9. Ejendomsretten.
 Overdragelsen af ejendomsretten (adkomstberigtigelsen) finder sted ved  

 kendelse efter reglerne i jordfordelingsloven.
 10. Ind- og udbetaling.
Indbetaling af købesum skal ske senest på skæringsdagen til  

 Strukturdirektoratet eller anvist lokalt pengeinstitut.
Ved betaling efter  

 den anførte betalingsdag forrentes beløbet med 6 pct. p.a.
Udbetaling af salgssum til sælger og/eller evt. panthavere kan først  

 ske, når Kommissionens kendelse om fremme af jordfordelingsplanen er tinglyst  

 anmærkningsfrit.
Kommissionen bestemmer ved kendelsen, om panthavere skal  

 give tilladelse til udbetaling af salgssum, herunder om evt. krav skal  

 imødekommes i prioritetsorden.
Salgssummen - bortset fra rente- og  

 refusionsbeløb - forrentes med 6 pct. p.a. fra overtagelsesdagen, til  

 udbetaling finder sted.
 11. Udgifter.
 Deltagerne skal selv betale udgifterne til evt. låneoptagelse,  

 garantistillelse og høring af panthavere (herunder omkostninger til stempel  

 og ting-/nedlysning) m.v.
Blandt deltagerne i en sag efter Jordfordelingslovens §2a, kan der ske en  

 opkrævning for udgifter til planlægning m.v.
Dette vil ske efter aftale med  

 sagens ansvarlige.
Det bemærkes, at dette betalingsforhold er  

 Strukturdirektoratet uvedkommende.
