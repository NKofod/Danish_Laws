Hjemmel til fusion af to sparekasser, hvor  

 en selvejende sparekasse var den fortsættende sparekasse, således  

 at det ophørende sparekasseaktieselskab kunne opløses uden  

 likvidation.
Spørgsmålet om partsstilling.
 Advokat A har i skrivelse af 1. marts 1996 på vegne  

 Sparekassen K klaget over Erhvervs- og Selskabsstyrelsens afgørelse af  

 22. februar 1996 (j.nr. 95-129.362), hvor styrelsen udtalte, at sparekassen  

 ikke vil kunne fusionere med B Sparekasse A/S således, at B Sparekasse  

 A/S kan anses for opløst uden likvidation efter aktieselskabslovens §  

 134 h.
 I.  Sagens omstændigheder:
Det fremgår af sagen, at der mellem Sparekassen K og  

 B Holding A/S er indgået en principaftale om, at Sparekassen K skal  

 erhverve samtlige aktier i B Sparekasse A/S med henblik på, at de to  

 sparekasser, Sparekassen K og B Sparekasse A/S, skal fusionere med  

 Sparekassen K (selvejende  sparekasse) som fortsættende sparekasse.
I  

 anledning heraf rettede klagerens advokat, advokat A, henvendelse til  

 Erhvervs- og Selskabsstyrelsen den 1., 5. og 14. december 1995 og 15. februar  

 1996 med henblik på at få bekræftet klagerens opfattelse  

 af, at aktieselskabslovens regler om fusion, eventuelt i sammenhæng med  

 bank- og sparekasselovens § 48, kan finde anvendelse direkte eller analogt  

 på et tilfælde, som det foreliggende, hvor en sparekasse  

 organiseret som en selvejende sparekasse (Sparekassen K) fusionerer med et  

 aktieselskab (B Sparekasse A/S), således at den ophørende  

 sparekasse, i dette tilfælde B Sparekasse A/S, kan anses for  

 opløst uden likvidation, når betingelserne i aktieselskabslovens  

 § 134 h er opfyldt.
Til støtte herfor henviste advokat A til  

 forskelligt materiale, herunder til udtalelser af 25. oktober 1972 og 2.  

 november 1972 fra henholdsvis Aktieselskabs-registeret og Handelsministeriet  

 om fusion i et lignende konkret tilfælde, hvor Aktieselskabsregisteret  

 og ministeriet udtalte, at den daværende regel i aktieselskabslovens §  

 70, stk. 3, kunne anvendes analogt, således at likvidation af en bank  

 kunne undgås.
Endvidere henviste advokat A til et responsum om sagen  

 fra professor, dr. jur.
N.
 II.  Sagens forløb i Erhvervs- og  

 Selskabsstyrelsen.
 Erhvervs- og Selskabsstyrelsen svarede den 7. februar  

 1996. Skrivelsen har følgende indhold:
 "...
Ved et senere brev af 5. december 1995 har De  

 præciseret anmodningen derhen, at De beder Erhvervs- og  

 Selskabsstyrelsen bekræfte, - enten at bank- og sparekasselovens § 48 alene  

 indeholder hjemmel til at gennemføre en fusion mellem en sparekasse og  

 et sparekasseaktieselskab med sparekassen som den fortsættende enhed, - eller at bank- og sparekasselovens § 48 i  

 sammenhæng med enten en direkte anvendelse eller en analogi af  

 aktieselskabslovens kapitel 15 indeholder denne hjemmel, således at der er tale om en egentlig fusion,  

 hvorfor sparekasseaktieselskabet ophører uden formelig likvidation,  

 således at sparekasseaktieselskabet anses for opløst, når  

 de i aktieselskabslovens § 134 h anførte betingelser er opfyldt.
 Endvidere har De anmodet Erhvervs- og Selskabsstyrelsen om  

 at tage stilling til kompetencespørgsmålet; om  

 godkendelsesmyndigheden er Finanstilsynet alene, eller om det er  

 Finanstilsynet for så vidt angår sparekassen, og Erhvervs- og  

 Selskabsstyrelsen for så vidt angår sparekasseaktieselskabet.
Til brug for styrelsens overvejelser har De indsendt et  

 responsum af 13. december 1995 fra professor, dr.jur.
N, ligesom styrelsen  

 fra Finansrådet har modtaget et notat af 12. december 1995.
 2. Efter Erhvervs- og Selskabsstyrelsens opfattelse er der  

 ikke hjemmel til at gennemføre en fusion som beskrevet, således  

 at sparekasseaktieselskabet ophører uden likvidation.
 Det er endvidere Erhvervs- og Selskabsstyrelsens  

 opfattelse, at Finanstilsynet har kompetencen til at godkende en fusion efter  

 bank- og sparekasselovens § 48, men at spørgsmålet om  

 sparekasseaktieselskabets ophør ved eller uden likvidation  

 henhører under Erhvervs- og Selskabsstyrelsen.
 Opmærksomheden henledes på, at Erhvervs- og  

 Selskabsstyrelsens udtalelse kun er en vejledende udtalelse, og at  

 spørgsmålets endelige afgørelse henhører under  

 domstolene.
 3. Efter aktieselskabsloven er det hovedreglen, at  

 opløsning af et aktieselskab gennemføres ved likvidation,  

 tvangsopløsning eller konkurs, jf. aktieselskabslovens kapitel 14.  

 Hertil gælder efter aktieselskabslovens kapitel 15 den udtrykkelige  

 modifikation, at et aktieselskab kan opløses uden likvidation ved  

 sammensmeltning med/overdragelse af samtlige aktiver og gæld til et  

 andet aktieselskab eller et anpartsselskab, jf. §§ 134 og 134 j, eller til  

 staten eller en kommune, jf. § 134 k.
Opmærksomheden henledes på, at  

 anvendelsesområdet - aktie- og anpartsselskaber - netop  

 præciseres i det den 1. februar 1996 fremsatte lovforslag nr.
L 198 om  

 ændring af lov om visse selskabers aflæggelse af  

 årsregnskab m.v. og forskellige andre love § 2, nr. 27, hvor det i  

 bemærkningerne anføres: "Den foreslåede bestemmelse  

 indebærer en præcisering af, at et aktieselskab kan  

 opløses uden likvidation ved overdragelse af selskabets aktiver og  

 gæld som helhed til et andet aktie- eller anpartsselskab.
Det samme  

 gælder, når to eller flere aktie- eller anpartsselskaber  

 sammensmeltes til et nyt aktie- eller anpartsselskab".
 Efter dansk rets almindelige regler kan debitorskifte ikke  

 ske uden samtykke fra kreditor, hvilket principielt gælder, uanset  

 kreditors stilling ikke forringes.
Med hjemmel i lov kan der dog foretages debitorskifte uden  

 samtykke fra kreditor.
Aktieselskabslovens regler om fusion indeholder  

 sådan lovhjemmel til overførelse af aktieselskabets  

 forpligtelser uden kreditors samtykke, når visse nærmere i loven  

 angivne betingelser er opfyldt.
 Aktieselskabslovens regler om fusion indeholder  

 således ikke blot en modifikation til hovedreglen om, at  

 opløsning af et aktieselskab gennemføres ved likvidation m.v.,  

 men tillige den nødvendige lovhjemmel til universalsuccession og  

 dermed fravigelse af dansk rets almindelige regler om debitorskifte.
 Det er på denne baggrund Erhvervs- og  

 Selskabsstyrelsens opfattelse, at eventuel fravigelse af aktieselskabslovens  

 system, for så vidt angår aktieselskabers opløsning uden  

 likvidation, forudsætter en klar lovhjemmel.
4. Såvel advokat A som professor, dr. jur.
N har,  

 til støtte for at aktieselskabslovens kapitel 15 kan anvendes analogt  

 i det foreliggende tilfælde, bl.a. henvist til, at Handelsministeriet i  

 en udtalelse af 2. november 1972 (j.nr. 129-10-72) tilkendegav som sin  

 opfattelse, at den dagældende bestemmelse i aktieselskabslovens § 70,  

 stk. 3, kunne anvendes analogt på en sparekasses påtænkte  

 overtagelse af aktiver og passiver i et bankaktiselskab, således at  

 likvidation af bankaktieselskabet kunne undgås.
 Det bemærkes hertil, at hverken aktieselskabsloven  

 af 1930 eller af 1973 forud for den nedenfor omtalte lovændring i 1982  

 indeholdte lovhjemmel til debitorskifte.
 Erhvervs- og Selskabsstyrelsen finder, at retstilstanden  

 ved indførelsen af de eksisterende regler om universalsuccession i  

 forbindelse med fusion på afgørende måde blev  

 ændret, således at aktieselskabsloven i hvert fald ikke i den  

 henseende har kunnet anvendes analogt siden gennemførelsen af  

 ændringerne af aktieselskabsloven ved L 282 af 9. juni 1982.
Det er ligeledes Erhvervs- og Selskabsstyrelsens  

 opfattelse, at bestemmelsen i bank- og sparekasselovens § 48 ikke i sig selv  

 hjemler adgang til fusion med universalsuccession og heller ikke hjemler  

 adgang til anvendelse af aktieselskabslovens kapitel 15 i den foreliggende  

 situation.
Styrelsen skal i den forbindelse henvise til den nyeste kommentar  

 til bank- og sparekasseloven af Christen Boye Jacobsen, Peter Sylvest Larsen,  

 Thomas Kjøller og Tine Roed, Jurist- og Økonomforbundets  

 forlag, 1996, s. 334, hvor det i kommentaren til § 48 bl.a. anføres:  

 "En væsentlig praktisk forskel mellem transaktioner, der omfattes af AL  

 kapitel 15, og de øvrige fusioner, spaltninger og overtagelser af  

 filialer vedrører skyldnerskifte.
For fusioner m.v., der falder uden  

 for AL, medfører transaktionen skyldnerskifte med den konsekvens, at  

 al gæld i ophørende pengeinstitutter eller overtagne filialer  

 forfalder til betaling.
Dette kan skabe et likviditetsproblem, der må  

 indgå i tilsynets vurdering efter § 48".
 5. Finansrådet har i et notat af 12/12 1995 henvist  

 til en udvidende fortolkning af § 52 d i bank- og sparekasseloven som den  

 fornødne lovhjemmel til anvendelsen af regelsættet i  

 aktieselskabslovens kapitel 15.
 Bank og sparekasselovens kapitel 12 b finder efter sit  

 indhold kun anvendelse på sparekassers omdannelse til aktieselskaber og  

 indeholder dermed ikke lovhjemmel til en fusion som den omhandlede.
Under hensyn til det ovenfor anførte om  

 aktieselskabslovens system vedrørende aktieselskabers  

 opløsning, herunder at aktieselskabslovens fusionsregler er en  

 modifikation til såvel aktieselskabslovens hovedregel om  

 opløsning af aktieselskaber som dansk rets almindelige regel om  

 debitorskifte, finder Erhvervs- og Selskabsstyrelsen heller ikke, at bank og  

 sparekasselovens § 52 d kan anvendes analogt på en fusion som den her  

 omhandlede." Ved skrivelse af 5. februar 1996 anmodede advokat A  

 styrelsen om at træffe en egentlig afgørelse.
Advokat As  

 skrivelse har følgende indhold:
 "...
 Ad 1.
Begrundelsen for at anmode om en afgørelse frem for  

 at indlede en anerkendelsessag er tidsfaktoren.
Der foreligger således  

 en principaftale mellem Sparekassen K og B Spar Holding A/S om sparekassens  

 erhvervelse af samtlige aktier i B Sparekasse A/S med henblik på fusion  

 med Sparekassen K som den fortsættende enhed.
Principaftalen er  

 naturligvis betinget af de relevante myndigheders godkendelse.
 Jeg skal hermed under konkret henvisning til de navngivne  

 parters principaftale anmode Erhvervs- og Selskabsstyrelsen om snarest muligt  

 at fremkomme med en afgørelse fremfor blot en vejledende  

 udtalelse.
 Ad 2.
Den hovedtese styrelsens udtalelse er baseret på, er  

 at det er hovedreglen, at opløsning af et aktieselskab  

 gennemføres ved likvidation, tvangsopløsning eller konkurs  

 på grundlag af lovens kapitel 14, at modifikationen i lovens kapitel 15  

 om fusion er udtryk for en adgang til debitorskifte uden at kreditors  

 godkendelse er fornøden, og at en universalsuccession uden kreditors  

 samtykke kræver udtrykkelig lovhjemmel.
Jeg sætter ikke  

 spørgsmålstegn ved denne tese, selvom det ikke er en  

 undtagelsesfri regel, at skyldnerskifte uden kreditorsamtykke  

 forudsætter lovhjemmel, jf. eksempelvis for så vidt angår  

 lejeforhold; Halfdan Krag Jespersen, Lejeret 1 (1989) pg. 87f.
Forinden jeg knytter detailkommentarer til styrelsens  

 argumentation med grundlag i betragtninger omkring debitorskifte og  

 universalsuccession, skal jeg bemærke, at henvisningen midt på  

 side 2 til bemærkningerne til et lovforslag vedrørende visse  

 selskabers aflæggelse af årsregnskab m.v. efter min opfattelse  

 ikke har relevans for det foreliggende spørgsmål.
Som det  

 fremgår af bemærkningerne s. 34 til § 134 er der alene tale om en  

 præcisering af, at et aktieselskab kan opløses uden likvidation  

 ved overdragelse af selskabets aktiver og gæld som helhed til et andet  

 aktie- eller anpartsselskab; men ikke om nogen egentlige  

 indholdsmæssige ændringer.
Styrelsens argumentation for konklusionen i udtalelsen er  

 hovedsageligt baseret på, at tvungent debitorskifte fordrer udtrykkelig  

 lovhjemmel som en fravigelse af dansk rets almindelige regler om  

 debitorskifte.
I tilknytning hertil er det anført, at der forud for  

 lovændringen i 1982 ikke var hjemmel til debitorskifte, hverken i  

 Aktieselskabsloven af 1930 eller af 1973.
 Erhvervs- og Selskabsstyrelsen finder endvidere, "at  

 retstilstanden ved indførelse af de eksisterende regler om  

 universalsuccession i forbindelse med fusion på afgørende  

 måde blev ændret, således at aktieselskabsloven i hvert  

 fald ikke i denne henseende har kunnet anvendes analogt siden  

 gennemførelsen af ændringerne af aktieselskabslovgivningen ved L  

 282 af 9. juni 1982.".
 Jeg skal i det følgende knytte en række  

 bemærkninger til de efter min mening forkerte præmisser,  

 styrelsen har lagt til grund, idet jeg indledningsvis vil redegøre for  

 de tre elementer, som en fusion efter min opfattelse består af.
For det første er der tale om et selskabs samlede  

 overdragelse af samtlige dets aktiver og passiver til en anden juridisk  

 person.
Det er alene et terminologispørgsmål og uden materiel  

 betydning, om man benytter forskellige udtryk såsom "formue som helhed  

 " eller "aktiver og gæld som helhed". Det er ej heller afgørende  

 om den erhvervende juridiske person allerede eksisterer eller opstår  

 ved fusionen.
For det andet indtræder det fortsættende  

 selskab under nærmere angivne betingelser i samtlige det  

 ophørende selskabs rettigheder og forpligtelser.
Der sker med andre  

 ord blandt andet et skifte af ditor i forhold til det ophørende  

 selskabs kreditorer.
Endelig og for det tredie kan det ophørende selskab  

 opløses uden likvidation.
At formelig likvidation er ufornøden  

 beror på, at det ophørende selskab herefter er uden nogen form  

 for rettigheder og forpligtelser såvel som aktiver og passiver.
 De tre elementer; overdragelsen, indtræden i og  

 ophør uden likvidation er indbefattet i begrebet  

universalsuccession.
 Ved lov 282 af 9. juni 1982 blev Aktieselskabslovens  

 kapitel 15 om fusion omstruktureret på baggrund af EF's 3.  

 selskabsdirektiv (fusionsdirektivet). Direktivets formål var at  

 samordne medlemsstaternes lovgivning for at sikre især aktionærer  

 og kreditorer ved gennemførelse af fusioner og visse andre lignende  

 retlige fremgangsmåder ved sammenlægning af selskaber.  

 Definitionen af en fusion i Aktieselskabslovens § 134 tilsigtede ikke nogen  

 ændring i den hidtil gældende definition af fusion, jf.  

 bemærkningerne til lovforslagets § 134, sp. 2889. Det fremgår  

 videre af lovbemærkningernes sp. 2887 og 2888 under "almindelige  

 bemærkninger":
"Under lovforslagets forberedelse blev der i  

 selskabsretspanelet udarbejdet et udkast til kapitel 15 om fusion.
Udkastet,  

 der blev tiltrådt af alle panelets medlemmer, fastlagde en  

 fremgangsmåde, der med iagttagelse af direktivets grundlæggende  

 principper gav fusionen karakter af en universalsuccession.
Dette vil sige,  

 at aktiver og gæld vedrørende et ophørende selskab  

 overgår som helhed til det fortsættende selskab.
Fusionen vil  

 derfor efter udkastet finde sted uafhængigt af opgøret med  

 kreditorerne.
Da udkastet ikke harmonerede med den almindelige regel i  

 dansk ret, hvorefter kreditors samtykke kræves til debitorskiftet, har  

 justitsministeriets lovafdeling fremsat principielle bemærkninger til  

 reglernes udformning.
Kapitlet er herefter omredigeret således, at i  

 tilfælde af, at de særlige vurderingsmænd anser  

 kreditorernes mulighed for fyldestgørelse for at være forringet,  

 skal der gives kreditorerne adgang til at kræve betaling eller  

 sikkerhed. ..." Det fremgår videre af bemærkningerne til § 134  

 g, sp. 2900 og 2901:
"Direktivets art. 13 tillader indførelse af regler  

 efter en model, som kendes i flere medlemsstater, og hvorefter fusioner  

 gennemføres uafhængigt af opgøret med kreditorer og  

 eventuelle mindretalsaktionærer i ophørende selskaber.
Disse  

 regler bygger på et princip om universalsuccession, og går ud  

 på, at alle kreditorer må rette deres krav mod det selskab, der  

 fortsætter efter fusionen.
Sådanne regler har været overvejet i  

 forbindelse med udarbejdelsen af lovforslaget.
Efter henstilling fra  

 justitsministeriet har man som sagt udformet forslagets regler om  

 kreditorbeskyttelse således, at fusionens gennemførelse ganske  

 vist ikke kræver aftale med kreditorer, men at visse kreditorer skal  

 være fyldestgjort som betingelse for, at fusionen kan træde i  

 kraft.".
 Det kan således konstateres, at der ikke ved  

 ændringerne i Aktieselskabslovens kapitel 15 i 1982 er indført  

 regler om ubetinget succession, idet det tvungne debitorskifte - hvis  

 vurderingsmændene antager, at kreditorernes retsstilling forringes - er  

 betinget af, at anmeldte forfaldne fordringer er indfriet, og at der for  

 uforfaldne anmeldte fordringer er stillet betryggende sikkerhed, jf. §§ 134 g  

 og 134 h.
 Jeg vil herefter redegøre for, hvorfor de  

 successionsregler, der blev indført med loven i 1982, ikke  

 repræsenterer nogen i denne relation afgørende ændringer i  

 forhold til de ældre aktieselskabslove af 1930 og 1973, således  

 at Aktieselskabsloven ikke i denne henseende har kunnet anvendes analogt  

 siden 1982, som hævdet af styrelsen.
 Aktieselskabsloven af 15. april 1930 (hvorpå  

 udtalelsen fra 1972 om analog anvendelse er baseret) anfører om  

 sammensmeltning af aktieselskaber i § 70:
 "Beslutning om overdragelse af et aktieselskabs formue som  

 helhed eller om dets sammensmeltning med et andet aktieselskab kan kun fattes  

 af generalforsamlingen ...
Sker overdragelsen til et andet aktieselskab, kan  

 likvidation undlades, men det overtagne selskabs formue skal da forvaltes  

 særskilt, indtil 6 måneder er forløbet fra registreringen  

 af den i 1ste stykke nævnte anmeldelse, medmindre samtlige kreditorer  

 enten samtykker i, at dette kan undlades, eller de fyldestgøres, eller  

 der stilles dem betryggende sikkerhed; om en tilbudt sikkerhed må anses  

 for betryggende afgøres på en af parternes begæring af  

 Overregistrator..." Også i 1930-loven var der altså hjemmel til at  

 undlade likvidation af det ophørende selskab i forbindelse men en  

 sammensmeltning, under den forudsætning at det overtagne selskabs  

 formue blev forvaltet særskilt i en 6 måneders periode.
Denne 6  

 måneders periode kunne afkortes ved aftale med kreditorerne,  

 fyldestgørelse af disse eller ved sikkerhedsstillelse.
At fordringer,  

 der var forfaldne på anmeldelsestidspunktet inden udløbet af 6  

 måneders fristen kunne søges fyldestgjort, adskiller sig ikke  

 fra situationen i dag, jf. bemærkningerne til 1982-loven, sp. 2901,  

 eftersom fusionen/ sammensmeltningen endnu ikke er trådt i kraft  

 på dette tidspunkt.
Tilsvarende kunne kreditorer med uforfaldne  

 fordringer efter 1930-loven kræve betryggende sikkerhed.
 Lov nr. 370 af 13. juni 1973 anføres i § 134.
"Beslutning om opløsning af et aktieselskab uden  

 likvidation ved overdragelse som helhed af selskabets aktiver og gæld  

 til et andet aktieselskab eller til et anpartsselskab kan - bortset fra de i  

 § 139 omhandlede fusioner - kun træffes af generalforsamlingen..." Også i 1973-loven var der således hjemmel til  

 at overdrage et selskabs aktiver og gæld som helhed uden  

 likvidation.
Bent Græsvænge m.fl. udtaler i Lovkommentaren  

 (1973) side 318 i note 5 "Mens 1930-loven taler om selskabets "formue som  

 helhed", anvender loven udtrykket "aktiver og gæld". Dette er kun en  

 redaktionel ændring.
Der foreligger fremdeles en universalsuccession.".  

 (Min fremhævelse).
Græsvænges synspunkt er overensstemmende med  

 det i betænkning nr. 540, 1969 side 166 anførte "§ 134.
 (AL § 70, stk., 1-2. 1964 udkastets § 115, stk. 1, og §  

 117).
Stk. 1. Den i § 134, stk. 1, 1. pkt., givne beskrivelse af  

 fusionen som en opløsning af et aktieselskab uden likvidation  ved  

 overdragelse som helhed af selskabets aktiver og gæld til et andet  

 aktieselskab er helt overensstemmende med den traditionelle opfattelse af  

 aktieselskabsfusion.
Det er således alene en tydeliggørelse, der  

 tilsigtes, når udkastet i modsætning til AL § 70, stk. 1, og 1964  

 udkastets § 115, stk. 1, fremhæver fusionens karakter af en  

 opløsningsmåde for aktieselskaber ved siden af likvidation.
At  

 likvidationsreglerne ikke skal iagttages ved opløsning gennem fusion,  

 står i forbindelse med fusionens dobbelte formål:  

 Opløsning af det overtagne selskab som selvstændigt retssubjekt  

 og samtidig videreførelse af dets hele virksomhed indenfor rammerne af  

 det overtagende selskabs juridiske og økonomiske organisation.  

 Endvidere er det alene en redaktionel afvigelse, når udkastet som  

 genstand for overdragelsen taler om selskabets aktiver og gæld som  

 helhed, medens såvel AL § 70 som 1964 udkastets § 115 taler om  

 selskabets formue som helhed.
Også efter udkastet er der tale om  

 universalsuccession.". (min fremhævelse).
Af § 138 i 1973-loven fremgår det, at  

 universalsuccessionen - på lige fod med den nugældende lovgivning  

 og 1930-loven - var betinget af iagttagelse af visse kreditorbeskyttende  

 forholdsregler.
Selskabets aktiver skulle således forvaltes  

 særskilt indtil udløbet af den i Statstidende bekendtgjorte  

 frist på 3 måneder med opfordring til selskabets kreditorer til  

 at anmelde deres krav.
Særskilt forvaltning kunne dog undlades,  

 når samtlige kreditorer samtykkede heri, eller der stilledes dem  

 betryggende sikkerhed.
De kreditorer, der ikke havde anmeldt deres krav i  

 overensstemmelse hermed efter udløbet af fristen, måtte  

 således acceptere det fortsættende selskab som ny kreditor.  

 Fusionens gennemførelse krævede - ligesom i dag - ganske vist  

 ikke aftale med kreditorerne, men visse kreditorer skulle være  

 fyldestgjort som betingelse for, at fusionen kunne træde i kraft.
Jeg må på denne baggrund konkludere, at der i  

 samtlige de omhandlede aktieselskabslove - med de samme tre karakteristika -  

 har været hjemmel til fusion uden likvidation af det ophørende  

 selskab, at samtlige love indeholder hjemmel til debitorskifte, og at  

 universalsuccessionen ikke i nogen af lovene er ubetinget, idet der generelt  

 skal iagttages særlige kreditorbeskyttende forholdsregler, som  

 betingelse for at fusionen kan træde i kraft.
I 1982-loven har man  

 indført instituttet om vurderingsmændenes erklæring og  

 kreditorernes adgang til at forlange indfrielse henholdsvis  

 sikkerhedsstillelse på baggrund af vurderingsmændenes udtalelse,  

 mens der i de ældre love var foreskrevet regler om særskilt  

 forvaltning af det overtagne selskabs formue i 6 måneder efter  

 1930-loven og 3 måneder efter 1973-loven og med tilsvarende adgang som  

 gældende i dag for kreditorerne til at forlange fyldestgørelse  

 og sikkerhedsstillelse.
Det er næppe muligt at sige, om kreditorernes  

 retsstilling er bedre sikret efter de nugældende regler end ved de  

 tidligere regler om særskilt forvaltning.
 På denne baggrund ses der ikke, som hævdet af  

 styrelsen, ved 1982-loven at være indført regler om  

 universalsuccession som på relevant afgørende måde er  

 ændret i forhold til 1930-loven og 1973-loven.
 Hjemmelskravet til debitorskifte er således  

 uændret i forhold til retsstillingen i 1972, hvor Handelsministeriet og  

 Aktieselskabsregisteret begge konkluderede, at den dagældende  

 Aktieselskabslovs § 70, stk. 3, kunne finde analog anvendelse på en  

 fusion netop som den her omhandlede mellem et aktieselskab og en sparekasse,  

 med sparekassen som den fortsættende enhed.
 Bent Græsvænge lægger i sin skrivelse af  

 25. oktober 1972 til Handelsministeriet i relation til kreditorernes stilling  

 stor vægt på den kendsgerning, at sikringen af kreditorerne er  

 væsentligt større, da erhververen er underkastet offentlig  

 kontrol gennem Tilsynet med banker og sparekasser sammenlignet med  

 overdragelse til et andet aktieselskab.
 Der ses ikke at være reale holdepunkter for, hvorfor  

 aktieselskabslovens fusionsregler ikke i dag skulle kunne anvendes analogt  

 på den samme situation som forelå i 1972.
 Jeg mener derfor, at de fundamentale præmisser,  

 hvorpå styrelsens vejledende udtalelse - specielt punkt 4 - er baseret,  

 er ukorrekte.
 Ad 3.
 Såfremt det ikke er lykkedes mig med  

 ovenstående argumentation at ændre Erhvervs- og  

 Selskabsstyrelsens opfattelse, og afgørelsen således får  

 samme konklusion som udtalelsen, kan spørgsmålet naturligvis  

 forelægges Erhvervsankenævnet.
Herudover foreligger imidlertid den mulighed at få  

 korrigeret retstilstanden, således at der ikke er behov for en  

 analogislutning.
Dette kan finde sted enten ved ændring i  

 Aktieselskabsloven eller en ændring i lov om Banker og Sparekasser.
Der  

 er aktuelt verserende lovforslag til begge love." Den påklagede afgørelse af 22. februar 1996  

 har følgende indhold:
 Ved brev af 15. februar 1995 er De fremkommet med  

 supplerende argumenter til støtte for, at der er adgang til at  

 foretage en egentlig fusion mellem en sparekasse organiseret som en  

 selvejende institution og et sparekasseaktieselskab, således at  

 sparekasseaktieselskabet ophører uden formelig likvidation og anses  

 for opløst, når de i aktieselskabslovens § 134 h anførte  

 betingelser er opfyldt.
 De har endvidere anmodet Erhvervs- og Selskabsstyrelsen om  

 at træffe en egentlig afgørelse om dette spørgsmål,  

 idet De har oplyst, at der foreligger en principaftale mellem Sparekassen K  

 og B Spar Holding A/S om sparekassens erhvervelse af samtlige aktier i B  

 Sparekasse A/S med henblik på fusion med Sparekassen K som den  

 fortsættende enhed.
 På denne baggrund skal Erhvervs- og  

 Selskabsstyrelsen hermed meddele, at det i Deres brev af 15. februar 1996  

 anførte ikke ændrer styrelsens opfattelse, hvorefter der af de i  

 styrelsens  udtalelse af 7. februar 1996 nævnte grunde ikke ses at  

 være hjemmel til en fusion som den omhandlede, hvorfor en sådan  

 ikke vil kunne registreres.
 Nærværende afgørelse kan inden 4 uger  

 ...
Det kan til Deres orientering oplyses, at det Erhvervs- og  

 Selskabsstyrelsen bekendt overvejes at skabe lovhjemmel til en fusion som den  

 omhandlede." III.  Sagens forløb i Erhvervsankenævnet.
 I en over sagen af Erhvervsankenævnet indhentet  

 redegørelse af 19. marts 1996 har Erhvervs- og Selskabsstyrelsen  

 fastholdt afgørelsen og udtalt:
"Udtalelse Hverken aktieselskabsloven eller bank- og sparekasseloven  

 indeholder udtrykkelig hjemmel til en fusion som den omhandlede.
 Gennemførelse af fusionen forudsætter derfor,  

 at enten aktieselskabslovens fusionsregler eller bank- og sparekasselovens  

 kapitel 12 b, som henviser til aktieselskabslovens fusionsregler, kan  

 anvendes analogt.
 Aktieselskabslovens regler om opløsning af  

 aktieselskaber ved fusion udgør dels en undtagelse til  

 aktieselskabslovens hovedregel om opløsning ved likvidation,  

 tvangsopløsning eller konkurs, dels en undtagelse til dansk rets  

 almindelige obligationsretlige grundsætning om debitorskifte.
Det er på denne baggrund Erhvervs- og  

 Selskabsstyrelsens opfattelse, at eventuel afvigelse fra aktieselskabslovens  

 system, for så vidt angår aktieselskabers opløsning uden  

 likvidation, forudsætter klar lovhjemmel.
Det følger heraf, at  

 aktieselskabslovens regler om fusion ikke efter Erhvervs- og  

 Selskabsstyrelsens opfattelse kan anvendes analogt på en fusion som den  

 påtænkte.
 På denne baggrund fastholdes Erhvervs- og  

 Selskabsstyrelsens afgørelse af 22. februar 1996.
 ...
Sagens retlige omstændigheder 3.1. Sparekasseaktieselskabet er et aktieselskab, som har  

 overtaget en sparekasses aktiviteter efter reglerne i bank- og  

 sparekasselovens kapitel 12 b om omdannelse af sparekasser til  

 aktieselskaber.
I henhold til bank- og sparekasselovens § 52 g, stk. 2,  

 finder reglerne for banker i øvrigt anvendelse på  

 aktieselskabet.
I de konkrete bemærkninger til lovforslaget (L 27 af 5.  

 oktober 1988) anføres til bestemmelsen:
 "Stk. 2 fastslår, at de for banker gældende  

 regler, dvs. bank- og sparekasseloven og aktieselskabsloven, fremtidig skal  

 finde anvendelse på de her omhandlede sparekasseaktieselskaber".
 Aktieselskabslovens regler gælder således for  

 sparekasseaktieselskaber i den udstrækning, disse regler ikke er blevet  

 fraveget i bank- og sparekasseloven.
 Bank- og sparekasseloven indeholder efter Erhvervs- og  

 Selskabsstyrelsens opfattelse ikke efter sin ordlyd selvstændig hjemmel  

 til gennemførelse af en fusion som den omhandlede.
 Særligt f.s.v.a bank- og sparekasselovens § 48 skal  

 det bemærkes, at reglen efter Erhvervs- og Selskabsstyrelsens  

 opfattelse er en præliminær regel, hvorefter Finanstilsynets  

 tilladelse er en nødvendig betingelse for at gennemføre en  

 fusion mellem pengeinstitutter, men at bestemmelsen ikke selvstændigt  

 indeholder hjemmel til at gennemføre en fusion som den omhandlede med  

 den virkning, at et aktieselskab kan ophøre uden formelig  

 likvidation.
 3.2. Efter aktieselskabsloven er det hovedreglen, at  

 opløsning af et aktieselskab gennemføres ved likvidation,  

 tvangsopløsning eller konkurs, jf. aktieselskabslovens kapitel 14.  

 Hertil gælder efter aktieselskabslovens kapitel 15 bl.a. den  

 udtrykkelige modifikation, at et aktieselskab kan opløses uden  

 likvidation ved sammensmeltning med/overdragelse af samtlige aktiver og  

 gæld til et andet aktieselskab eller et anpartsselskab, jf. §§ 134 og  

 134 j, eller til staten eller en kommune, jf. § 134 k.
Aktieselskabsloven indeholder efter sin ordlyd ikke  

 hjemmel til fusion med andre retsdannelser end de netop nævnte.
I  

 særlovgivningen er der dog fastsat regler, der udtrykkeligt hjemler  

 adgang til, at et aktieselskab kan fusionere med andre retsdannelser end de i  

 ASL kapitel 15 nævnte.
Eksempler herpå er realkreditlovens kapitel 12 og  

 lov om forsikringsvirksomhed kapitel 18. Bank- og sparekasseloven indeholder  

 også en sådan hjemmel i kapitel 12 b om sparekassers omdannelse  

 til aktieselskaber og i kapitel 12 c om andelskassers omdannelse til  

 aktieselskaber.
Det karakteristiske for disse regler er, at de giver egentlig  

 lovhjemmel til debitorskifte uden kreditorernes samtykke, og f.s.v.a.  

 reglerne i bank- og sparekasseloven at de ikke hjemler adgang til, at  

 aktieselskabet er den ophørende enhed.
 En hjemmel til fusion som den omhandlede består  

 således alene, såfremt et eller flere af de eksisterende  

 regelsæt i bank- og sparekasseloven eller i aktieselskabsloven om  

 aktieselskabers opløsning ved fusion kan anvendes analogt.
3.3. Efter dansk rets almindelige obligationsretlige  

 grundsætninger medfører debitorskifte, at debitors forpligtelse  

 forfalder, medmindre indsættelse af en ny debitor er sket med kreditors  

 samtykke.
Dette gælder principielt, uanset kreditors stilling i  

 økonomisk henseende ikke forringes.
Denne regel er modificeret i  

 aktieselskabslovens fusionsregler, som under visse betingelser hjemler adgang  

 til tvungent debitorskifte.
Efter aktieselskabslovens § 134 h, stk. 1, anses et  

 ophørende selskab således for opløst, og dets rettigheder  

 og forpligtelser anses for overgået som helhed til det  

 fortsættende selskab, når visse betingelser er opfyldt.
Hvor  

 kreditorernes mulighed for fyldestgørelse i følge  

 vurderingsmændenes erklæring efter aktieselskabslovens § 134 c,  

 stk. 1, ikke forringes, kan fusionen gennemføres uden samtykke fra  

 kreditorerne, jf. § 134 h, stk. 1, nr. 3, smh. § 134 g, e.c.
Hvor kreditorernes mulighed for fyldestgørelse i  

 følge vurderingsmændenes erklæring efter  

 aktieselskabslovens § 134 c, stk. 4, forringes, kan kreditorer derimod  

 forlange forfaldne fordringer indfriet, og for uforfaldne fordringer forlange  

 betryggende sikkerhed.
Fusionen vil i sådanne tilfælde ikke kunne  

 gennemføres, før sådanne krav er opfyldt, jf.  

 aktieselskabslovens § 134 h, stk. 1, nr. 3, jf. § 134 g.
 Aktieselskabslovens regler om opløsning af  

 aktieselskaber ved fusion udgør således dels en undtagelse til  

 aktieselskabslovens hovedregel om opløsning ved likvidation,  

 tvangsopløsning eller konkurs, dels en undtagelse til dansk rets  

 almindelige obligationsretlige grundsætning om debitorskifte.
Det er på denne baggrund Erhvervs- og  

 Selskabsstyrelsens opfattelse, at eventuel afvigelse fra aktieselskabslovens  

 system, for så vidt angår aktieselskabers opløsning uden  

 likvidation, forudsætter klar lovhjemmel.
Det følger heraf, at  

 aktieselskabslovens regler om fusion ikke efter Erhvervs- og  

 Selskabsstyrelsens opfattelse kan anvendes analogt på en fusion som den  

 påtænkte.
 På tilsvarende vis finder Erhvervs- og  

 Selskabsstyrelsen ikke, at bank- og sparekasselovens § 52 d kan anvendes  

 analogt på en fusion som den påtænkte.
3.4. Klageren har gjort gældende, at  

 aktieselskabslovens kapitel 15 kan anvendes analogt på en fusion som  

 den foreliggende.
Til støtte herfor har klageren bl.a. henvist til  

 Handelsministeriets udtalelse af 2. november 1972 ... hvor Handelsministeriet  

 tilkendegav som sin opfattelse, at den dagældende bestemmelse i § 70,  

 stk. 3, i aktieselskabsloven af 1930 kunne anvendes analogt på en  

 påtænkt fusion mellem to pengeinstitutter, hvoraf det overtagende  

 var en sparekasse organiseret som en selvejende institution, og det overtagne  

 var en bank organiseret som et aktieselskab, således at likvidation af  

 banken kunne undgås.
 Klageren har endvidere henvist til, at der  

 såvel i aktieselskabsloven af 1930 som i aktieselskabsloven af 1973,  

 herunder efter ændringerne ved L 282 af 9/6 1982, har været  

 hjemmel til fusion uden likvidation af det ophørende selskab,  

at samtlige love indeholder hjemmel til debitorskifte, og at  

 universalsuccession ikke i nogen af lovene er ubetinget.
 Erhvervs- og Selskabsstyrelsen kan tilslutte sig, at der  

 såvel i aktieselskabsloven af 1930 som i aktieselskabsloven af 1973,  

 herunder efter ændringerne ved L 282 af 9. juni 1982, har været  

 hjemmel til fusion uden likvidation af det ophørende aktieselskab, og  

 at universalsuccession ikke i nogen af lovene er eller har været  

 ubetinget.
 Erhvervs- og Selskabsstyrelsen er derimod ikke enig med  

 klageren med hensyn til, at samtlige love har indeholdt hjemmel til  

 debitorskifte, forstået som tvunget debitorskifte, men finder, at dette  

 først har været tilfældet efter gennemførelsen af L  

 282 af 9. juni 1982. Der er således efter Erhvervs- og  

 Selskabsstyrelsens opfattelse væsentlig forskel på betingelserne  

 for at gennemføre universalsuccession efter aktieselskabsloven af  

 henholdsvis 1930 og 1973 på den ene side og aktieselskabsloven af 1973  

 som ændret i 1982 på den anden side.
 Umiddelbart forinden gennemførelsen af  

 aktieselskabsloven af 1973 var fusionsreglerne indeholdt i  

 aktieselskabslovens § 70 sålydende:
"§ 70. Beslutning om overdragelse af et aktieselskabs  

 formue som helhed eller om dets sammensmeltning med et andet aktieselskab kan  

 kun fattes af generalforsamlingen.
Om den af generalforsamlingen trufne  

 beslutning skal der ske anmeldelse til Aktieselskabsregisteret inden otte  

 dage.
 Sker overdragelse til den danske stat eller til en dansk  

 kommune, kan det straks anmeldes, at selskabet er opløst.
Sker overdragelse til et andet aktieselskab, kan  

 likvidation undlades, men det overtagne selskabs formue skal da forvaltes  

 særskilt, indtil seks måneder er forløbet fra  

 registreringen af den i 1ste stykke nævnte anmeldelse, medmindre  

 samtlige kreditorer enten samtykker i, at dette undlades, eller de  

 fyldestgøres, eller der stilles dem betryggende sikkerhed; om en  

 tilbudt sikkerhed må anses for betryggende, afgøres på en  

 af parternes begæring af overregistrator.
Når endelig  

 overdragelse har fundet sted, skal det overtagne selskabs bestyrelse foretage  

 anmeldelse til Aktieselskabsregisteret.
(....) (....) Bestemmelsen i denne paragrafs 3die-5te stykke finder  

 tilsvarende anvendelse ved sammensmeltning af aktieselskaber.
 Med anmeldelsen til Aktieselskabsregisteret om  

 overdragelse af et aktieselskabs formue som helhed eller om sammensmeltning  

 af aktieselskaber skal følge bevis for, at de foreskrevne regler er  

 iagttaget".
 Aktieselskabsloven af 1973 (L 370 af 13. juni 1973)  

 indeholdt f.s.v.a. forholdet til kreditorerne en tilsvarende regel:
"§ 138. Bestyrelsen for det overtagne selskab skal ved  

 bekendtgørelse i statstidende med en frist af mindst tre måneder  

 opfordre selskabets kreditorer til at anmelde deres krav.
Selskabets aktiver  

 skal forvaltes særskilt, indtil fristen er udløbet og de  

 anmeldte kreditorer er fyldestgjort.
Særskilt forvaltning kan dog  

 undlades, når samtlige kreditorer samtykker heri, eller der stilles dem  

 betryggende sikkerhed.
Overregistrator afgør på en af parternes  

 begæring, om en tilbudt sikkerhed må anses for betryggende.
(....) Stk. 3. Når betingelserne for ophør af den  

 særskilte forvaltning af det overtagne selskabs aktiver er opfyldt og  

 aktionærerne eller deltagerne i det overtagne selskab er fyldestgjort,  

 skal der inden fjorten dage indgives anmeldelse om selskabets slettelse af  

 Aktieselskabsregisteret.
Anmeldelsen skal underskrives af bestyrelserne for  

 såvel det overtagne som det overtagende selskab".
 I de konkrete bemærkninger til bestemmelsen  

 anførtes bl.a. følgende:
 "Forslagets § 138 indeholder bestemmelserne om  

 gennemførelsen af fusionsbeslutningen og opløsning af  

 selskabet, herunder de regler, der skal yde det overtagne selskabs kreditorer  

 beskyttelse imod, at selskabets formue overdrages, uden at de forinden har  

 haft rimelig lejlighed til at varetage deres interesser.
Efter AL 1930 § 70, stk. 3, skal det overtagne selskabs  

 formue forvaltes særskilt indtil 6 måneder er forløbet fra  

 registreringen af fusionsbeslutningen, med mindre samtlige kreditorer enten  

 samtykker i, at dette undlades, eller de fyldestgøres, eller der  

 stilles dem betryggende sikkerhed.
Denne bestemmelse - der underforstår  

 den almindelige obligationsretlige grundsætning om, at skyldnerskifte  

 medfører, at debitors forpligtelser forfalder, med mindre  

 indsættelse af en ny debitor er sket med kreditors samtykke - anviser  

 to måder at gennemføre fusionsbeslutningen på:  

 Ønskes fusionen gennemført straks efter beslutningen, må  

 det overtagne selskabs bestyrelse samtidig træffe en ordning med  

 samtlige selskabers kreditorer.
Vil eller kan man ikke det, må  

 bestyrelsen gennem særskilt forvaltning i 6 måneder efter  

 anmeldelsen af selskabets formue give kreditorerne mulighed for at  

 søge sig fyldestgjort i formuen uden konkurrence med det overtagende  

 selskabs fordringshavere.
 Med visse redaktionelle ændringer er denne ordning  

 af kreditorbeskyttelsen bibeholdt i forslagets § 138, der dog vil give  

 kreditorerne en videregående beskyttelse.
 (....)".
 Der kan endvidere henvises til Justitsministeriets  

 udtalelse af 12. oktober 1983, der vedlægges ... I Udtalelsen  

 anføres bl.a. følgende:
"Efter aktieselskabslovens § 134 h, der blev  

 gennemført ved lov nr. 282 af 9. juni 1982, anses et ophørende  

 selskab for opløst og dets rettigheder og forpligtelser anses for  

 overgået til det fortsættende selskab, når visse  

 nærmere angivne betingelser er opfyldte.
Med hensyn til kreditorer  

 stilles der betingelser om fyldestgørelse eller sikkerhedsstillelse,  

 hvis det af den erklæring, der afgives efter § 134 c, stk. 4,  

 fremgår, at fusionen forringer adgangen til fyldestgørelse.  

 Indebærer fusionen derimod ikke, at muligheden for  

 fyldestgørelse forringes, kan fusionen gennemføres, uden at  

 loven stiller krav om, at der tilvejebringes en ordning med kreditorerne.
Efter de regler om fusion af aktieselskaber, der gjaldt  

 før gennemførelse af loven fra 1982, skulle kreditorer i det  

 ophørende selskab efter § 138 indkaldes, og det ophørende  

 selskabs aktiver skulle forvaltes særskilt, indtil anmeldte kreditorer  

 var fyldestgjort.
Særskilt forvaltning kunne dog undlades, hvis  

 samtlige kreditorer samtykkede heri, eller der blev stillet dem betryggende  

 sikkerhed.
I bemærkningerne til lovforslaget fra 1982  

 (Folketinget 1981-82 (2. samling) blad nr. 194 side 42 f) anførtes  

 det, at den daværende aktieselskabslovs § 138 var udtryk for den  

 obligationsretlige grundsætning om, at skyldnerskifte medfører,  

 at debitors forpligtelse forfalder, medmindre indsættelse af en ny  

 debitor er sket med kreditors samtykke.
Det fremgår endvidere af  

 bemærkningerne, at § 138 blev ophævet, for at loven kunne  

 tilgodese det formål at åbne adgang til at gennemføre  

 fusionen uden en ubetinget forpligtelse til at tilvejebringe ordninger med  

 alle kreditorer i ophørende selskaber.
Aktieselskabsloven har ingen udtrykkelige regler om,  

 hvorvidt debitors forpligtelse forfalder, fordi debitor indgår i en  

 fusion.
Efter lovændringen i 1982 må det imidlertid antages, at  

 den ovenfor nævnte almindelige obligationsretlige grundsætning  

 ikke længere finder anvendelse ved fusion efter aktieselskabslovens  

 regler (....)".
 Der kan endvidere henvises til industriministerens svar af  

 6. maj 1982 på Folketingets erhvervsudvalgs spørgsmål 43  

 (L119/120 - bilag 35), jf. ... I svaret anførtes bl.a.  

 følgende:
"Som det er normal fremgangsmåde ved  

 fremsættelse af lovforslag har L 119 og L 120 været forelagt  

 justitsministeriets lovafdeling.
Denne forelæggelse fandt sted medio  

 november 1981 straks efter afgivelsen af panelets udtalelse.
Som  

 anført i bemærkningerne til L 119. § 1, nr. 64, var  

 justitsministeriet betænkelig ved at fravige dansk rets almindelige  

 obligationsretlige grundsætninger om debitorskifte, og for at  

 imødekomme nogle af disse betænkeligheder, blev panelets forslag  

 til kap. 15 ændret umiddelbart inden forslagets fremsættelse  

 (....)".
 Der kan herved også henvises til N, Aktie- og  

 Anpartsselskaber, 2. udg., 1992, s. 361:
"Det debitorskifte, der sker ved fusion antoges under  

 Aktieselskabsloven af 1930 at have den virkning, at det ophørende  

 selskabs gæld straks forfaldt til betaling, jfr.
N; Aktieselskabsret,  

 1970, s. 446. Dette ændredes måske allerede ved selskabslovene af  

 1973, men ændringen til, at fusion er en universalsuccession, er i  

 hvert fald gennemført ved lovene af 9. juni 1982, der begge  

 følger 3. direktiv art. 19".
 Erhvervs- og Selskabsstyrelsen finder således, at  

 aktieselskabslovens fusionsregler ved gennemførelse af de eksisterende  

 regler ved L 282 af 9. juni 1982 om adgang til at gennemføre fusionen  

 uden samtykke fra kreditorerne, er ændret væsentligt,  

 således at det i hvert fald fra dette tidspunkt ikke har været  

 muligt at anvende aktieselskabslovens regler analogt.
 3.5. Det forhold, at tvungent debitorskifte må  

 kræve udtrykkelig lovhjemmel, har støtte i en række nyere  

 lovgivningsinitiativer, der netop hjemler fusion mellem aktieselskaber og  

 andre retsdannelser end de i aktieselskabslovens kapitel 15 nævnte.
 3.5.1. Bank- og sparekasselovens kapitel 12b og 12c.
 Bank- og sparekasselovens kapitel 12b om sparekassers  

 omdannelse til aktieselskaber blev indsat ved L 816 af 21. december 1988.
 Det fremgår af forarbejderne (lovforslag nr. 27 af  

 5. oktober 1988 § 1, nr. 3), at man som led i den principielle ligestilling  

 mellem pengeinstitutter ønskede at lette overgangen til aktieselskab,  

 hvorved tilførelse af kapital ville blive lettere.
 Det fremgår forudsætningsvist af  

 forarbejderne, at der ikke ville være hjemmel til tvungent  

 debitorskifte, hvis der ikke i bank- og sparekasseloven henvistes til  

 aktieselskabslovens kapitel 15.
 Af de konkrete bemærkninger til § 52 c fremgår  

 således bl.a.:
 "Omdannelsen foreslås at ske på den  

 måde, at sparekassen fusionerer med et aktieselskab efter reglerne i  

 aktieselskabslovens kapitel 15. Dette sikres i lovens § 52 d.
 Ved at anvende aktieselskabslovens fusionsregler,  

 hvorefter sparekassens aktiver og gæld som helhed overdrages til et  

 aktieselskab, opnås, at omdannelsen kan ske uden likvidation, og at  

 sparekassevirksomheden videreføres inden for rammerne af  

 aktieselskabet med ophør af den selvejende institution.
 Fusion efter aktieselskabslovens regler indebærer  

 videre den fordel, at omdannelsen ikke medfører et debitorskifte, men  

 at aktieselskabet indtræder i alle sparekassens rettigheder og  

 forpligtelser".
 Bank- og sparekasselovens § 52 d indeholder bl.a.  

 følgende bestemmelser:
"§ 52 d.
Aktieselskabslovens §§ 134 - 134i finder med de  

 nødvendige ændringer anvendelse på fusionen mellem  

 aktieselskabet som det fortsættende selskab og sparekassen som det  

 ophørende selskab.
(....) Stk. 5. Tilsynet skal godkende fusionen i henhold til §  

 48".
 Af de konkrete bemærkninger til § 52 d fremgår  

 bl.a.:
"Aktieselskabslovens fusionsregler i kapitel 15 omfatter  

 alene fusion mellem aktieselskaber.
Ved udtrykkeligt at gøre disse  

 regler anvendelige med de fornødne ændringer på fusion  

 mellem en selvejende institution og et aktieselskab fastslås samtidig  

 princippet om universalsuccession, dvs. at aktieselskabet indtræder i  

 sparekassens rettigheder og forpligtelser uden debitorskifte.
(...) Stk. 5 fastslår, hvad der allerede fremgår af  

 § 48, at Finanstilsynet skal godkende fusionen".
 Bank- og sparekasselovens kapitel 12c om andelskassers  

 omdannelse til aktieselskaber indeholder tilsvarende regler og konkrete  

 bemærkninger til lovforslaget (L 59 af 23. november 1994).
3.5.2. Realkreditloven Ved vedtagelse af hovedloven i 1989 blev der i kapitel 12  

 åbnet mulighed for ændring af den retlige organisationsform  

 (realkreditforening) til aktieselskab.
I § 72, 2. pkt.,  fastsattes  

 udtrykkeligt, at overdragelserne efter § 68 (af aktiver og gæld som  

 helhed) kan gennemføres uden kreditorernes samtykke.
Af lovforslagets  

 (L 26 af 11. oktober 1989) konkrete bemærkninger til bestemmelsen  

 fremgår bl.a. følgende:
"Omdannelsen til aktieselskab kan siges at have karakter  

 af et debitorskifte i relation til instituttets kreditorer, herunder  

 først og fremmest obligationsejerne.
Med hensyn til debitorskifte  

 gælder det almindelige obligationsretlige princip om, at dette normalt  

 ikke kan ske uden samtykke fra kreditorerne.
Med hjemmel i lov kan der dog  

 foretages debitorskifte uden samtykke fra kreditorerne.
Det fastsættes  

 derfor i 2. pkt., at omdannelsen kan ske uden kreditorernes samtykke".
 3.5.3. Lov om forsikringsvirksomhed.
 I betænkning nr. 1229/1992 om forenkling og  

 fremtidstilpasning af selskabslovene anføres om omdannelse af bl.a.  

 forsikringsselskaber til aktieselskaber på s. 74f. bl. a.  

 følgende:
"For de gensidige forsikringsselskaber og  

 tværgående pensionskasser er der en positiv lovhjemmel til  

 omdannelsen.
Forsikringsvirksomhedslovens § 168a, der gælder generelt  

 for alle former for forsikringsselskaber, giver Finanstilsynet mulighed for  

 at tillade en omdannelse af forsikringsselskaber, der ikke længere  

 driver forsikringsvirksomhed.
Omdannelsen sker ved en af Finanstilsynet kontrolleret  

 procedure, og tilsynet fastsætter de nærmere vilkår, der  

 måtte være behov for i de konkrete tilfælde.
Der kan for  

 eksempel stilles krav om, at omdannelsen vedtages med samme flertal, som i  

 vedtægterne kræves til opløsning  af selskabet.
Endvidere  

 er det en forudsætning for at tillade omdannelsen, at Finanstilsynet  

 kan afgive erklæring om, at kreditorerne er tilstrækkeligt  

 sikrede.
 Det er panelets opfattelse, at den forsikringsretlige  

 regulering af omdannelsesspørgsmålet på  

 hensigtsmæssig vis tager stilling til de fleste spørgsmål  

 om forsikringsdeltagernes forhold i en omdannelsessituation og tager  

 højde for en varetagelse af kreditorernes interesser, bortset fra  

 spørgsmålet om universalsuccession".
 Side 79 anføres videre:
"En lovhjemlet adgang til universalsuccession i  

 forbindelse med en omdannelse til aktieselskab vil også for gensidige  

 forsikringsselskaber og tværgående pensionskasser betyde lettelse  

 af gennemførelsen af omdannelse til aktieselskab.
Universalsuccession  

 er her ubetænkelig, da omdannelsen efter de gældende regler kun  

 kan gennemføres, dersom Finanstilsynet finder, at fordringshaverne  

 efter omdannelsen er tilstrækkelig sikrede".
 På denne baggrund indstillede panelet, at der som et  

 nyt stykke 2 i  § 168a i lov om forsikringsvirksomhed optoges følgende  

 bestemmelse:
 "Ved omdannelse af et forsikringsselskab i medfør  

 af stk. 1, 2. pkt., indtræder det overtagende forsikringsselskab i det  

 overdragende forsikringsselskabs rettigheder og forpligtelser uden  

 debitorskifte".
 I panelets bemærkninger til bestemmelsen (side 182)  

 anføres følgende:
"Bestemmelsen fastslår princippet om  

 universalsuccession.
Kreditorernes retsstilling i anledning af omdannelsen er  

 således den samme, hvad enten fordringen haves mod det overdragende  

 forsikringsselskab eller det overtagende forsikringsselskab.
En  

 forudsætning herfor vil være, at fusionsreglerne i  

 aktieselskabsloven og lov om forsikringsvirksomhed indgår som en del af  

 den af Finanstilsynet kontrollerede procedure for omdannelsen.
Ved at anvende  

 betegnelsen forsikringsselskab er der mulighed for at anvende bestemmelsen  

 på såvel forsikringsaktieselskaber, gensidige  

 forsikringsselskaber, som tværgående pensionskasser".
Såvel bestemmelsens formulering som  

 bemærkningerne hertil blev optaget i lovforslaget (L 63 af 28. oktober  

 1992) og i den vedtagne ændringslov (§ 1, nr. 130, i L 1062 af 23.  

 december 1992)." Finanstilsynet har i en udtalelse om sagen af 19. marts  

 1996 udtalt:
 "... at tilsynet er enig med Erhvervs- og  

 Selskabsstyrelsen i, at spørgsmålet om sparekasseaktieselskabets  

 ophør ved eller uden likvidation henhører under Erhvervs- og  

 Selskabsstyrelsen, og at bestemmelsen i bank- og sparekasselovens § 48, stk.  

 1, ikke i sig selv hjemler adgang til fusion med universalsuccession eller  

 til anvendelse af aktieselskabslovens kapitel 15 i den foreliggende  

 situation.
 Ifølge bank- og sparekasselovens § 48, stk. 1,  

 må et pengeinstitut ikke uden Erhvervsministerens tilladelse overtage  

 et pengeinstitut eller en forretningsafdeling af et sådant eller  

 sammensmeltes med et andet pengeinstitut.
 Adgangen til at give tilladelse efter § 48 er delegeret  

 til Finanstilsynet for de mindre fusioner, mens tilladelse til de  

 større fusioner gives af Erhvervsministeren, jf. bekendtgørelse  

 nr. 436 af 19. juli 1988.
 Tilladelse i henhold til § 48 er en yderligere  

 gyldighedsbetingelse ud over det, der kræves til fusion efter  

 aktieselskabsloven, andelsretten eller fondslovgivningen, men bestemmelsen  

 indeholder ikke en selvstændig selskabsretlig hjemmel til at  

 gennemføre fusioner af pengeinstitutter.
 Baggrunden for tilladelsessystemet er varetagelse af  

 tilsynsmæssige hensyn, herunder særligt at indskydernes stilling  

 ikke forringes.
 Ministeren/Finanstilsynet påser således i  

 forbindelse med tilladelse efter § 48, at det fortsættende  

 pengeinstituts likviditet og ansvarlige kapital er forsvarlig, og at  

 pengeinstituttet ledelses- og driftsmæssigt kan "magte" opgaven.
Finanstilsynet kan i øvrigt bekræfte ... at  

 det overvejes at skabe lovhjemmel til en fusion som den omhandlede." Advokat A har i et supplerende indlæg af 27. marts  

 1996 kommenteret Erhvervs- og Selskabsstyrelsens udtalelse således:
"Erhvervs- og Selskabsstyrelsen anfører, at  

 aktieselskabslovens fusionsregler udgør "dels en undtagelse til  

 aktieselskabslovens hovedregler om opløsning ved likvidation,  

 tvangsopløsning eller konkurs, dels en undtagelse til dansk rets  

 almindelige obligationsretlige grundsætning om debitorskifte." Erhvervs- og Selskabsstyrelsen finder på denne  

 baggrund, "at eventuel afvigelse fra aktieselskabslovens system, for så  

 vidt angår aktieselskabers opløsning uden likvidation,  

 forudsætter klar lovhjemmel.
Det følger heraf, at  

 aktieselskabslovens regler om fusion ikke efter Erhvervs- og  

 Selskabsstyrelsens opfattelse kan anvendes analogt på en fusion som den  

 påtænkte." Det fremgår videre, at Erhvervs- og  

 Selskabsstyrelsen mener, "at aktieselskabslovens fusionsregler ved  

 gennemførelse af de eksisterende regler ved L 282 af 9. juni 1982 om  

 adgang til at gennemføre fusionen uden samtykke fra kreditorerne, er  

 ændret væsentligt, således at det i hvert fald fra dette  

 tidspunkt ikke har været muligt at anvende aktieselskabslovens regler  

 analogt." Efter vor opfattelse har Erhvervs- og Selskabsstyrelsen  

ikke godtgjort, hvorfor aktieselskabslovens fusionsregler ikke skulle  

 kunne anvendes analogt, hvis i øvrigt de almindelige betingelser for  

 analogislutninger er til stede, ligesom der ikke er dokumenteret reale grunde  

 til, at en analogisering til aktieselskabslovens fusionsregler skulle  

 være særligt udelukket efter gennemførelsen af de  

 eksisterende regler i aktieselskabsloven.
 Som anført i Aktieselskabsregisterets skrivelse af  

 25. oktober 1972 til Handelsministeriet ... er anvendelse af en retsregel  

 på tilfælde, der ikke direkte omfattes af retsreglens ord,  

 betinget af:
at der ikke eksisterer nogen anden retsregel, der  

 afgør det foreliggende tilfælde, og at mangelen på  

 udtrykkelig lovhjemmel må bero på en lapsus eller et "hul i  

 loven", dvs. ikke et bevidst valg fra lovgivers side, og 2. at der foreligger en sådan lighed mellem det  

 foreliggende tilfælde og dem, der omfattes direkte af loven, at der er  

 de samme grunde til at følge lovens regel i begge tilfælde  

 (årsagernes lighed).
 Efter vor bedømmelse er begge disse betingelser for  

 analogislutninger klart opfyldt i det konkrete tilfælde.
 Lovgiver havde ved indførelsen af  

 omdannelsesreglerne i lov om banker og sparekasser, hvorved  

 garantisparekasser opnåede adgang til omdannelse til aktieselskaber,  

 ikke overvejet muligheden af, at garantisparekasser kunne ønske at  

 overtage og fusionere med omdannede sparekasseaktieselskaber, med  

 garantisparekassen som den fortsættende enhed.
 Den omstændighed, at lovgiver med indførelsen  

 af omdannelsesreglerne ønskede at lette mulighederne for at omdanne  

 garantisparekasser til aktieselskaber, er ikke udtryk for, at lovgiver har  

 ønsket, at garantisparekasser ikke længere skulle kunne drive  

 virksomhed på samme vilkår som øvrige pengeinstitutter.  

 Den manglende hjemmel må derfor betragtes som et "hul i loven", dvs. en  

 lapsus.
Endvidere er der en årsagernes lighed tilstede i og  

 med, at de reale hensyn til kreditorerne, der varetages af fusionsreglerne i  

 aktieselskabsloven, fuldt ud varetages, også selv om det  

 fortsættende selskab ikke er et aktieselskab, men en juridisk person  

 organiseret som en sparekasse, idet Finanstilsynet i forbindelse med sin  

 prøvelse og godkendelsesprocedure af en fusion fuldt ud tager alle de  

 hensyn i betragtning, som aktieselskabslovens regelsystem om fusioner er  

 indrettet efter.
Der er intet som helst hensyn til kreditorerne, som kan  

 antages at ville være bedre varetaget, hvis der var tale om en fusion  

 mellem to aktieselskaber.
Som anført af den daværende  

 overregistrator for Aktieselskabsregisteret, Bent Græsvænge, i  

 skrivelsen af 25. oktober 1972 til Handelsministeriet ..., er sikringen af  

 kreditorerne i det overtagne selskab tværtimod væsentligt  

 større "når forpligtelserne, såvel de, der fremgår  

 af overtagelsesstatus, som eventuelt latente, overtages af en selvejende  

 institution, der er underkastet offentlig kontrol gennem Tilsynet med Banker  

 og Sparekasser, end ved overdragelse til et andet aktieselskab." Der er intet belæg for Erhvervs- og  

 Selskabsstyrelsens holdning om, at man inden for selskabsrettens område  

 ikke kan slutte analogt, og at der skulle eksistere et særligt krav om  

 klar lovhjemmel inden for dette retsområde.
Når de almindelige  

 betingelser for at anvende retsregler analogt er opfyldt, må der  

 også kunne analogiseres til aktieselskabslovens regler.
Disse  

 betingelser fandtes opfyldt i en med den foreliggende identisk situation i  

 1972, og betingelserne er følgelig tilsvarende opfyldt i dag.
Det forhold, at der ved gennemførelse af de  

 eksisterende fusionsregler ved L 282 af 9. juni 1982 er indført  

 regler, som muligvis gennemfører et "mere tvungent" debitorskifte i  

 forhold til tidligere aktieselskabslovgivning, kan ikke bevirke, at reglerne  

 ikke kan finde analog anvendelse i det omfang, de almindelige betingelser for  

 analogislutninger er til stede.
Erhvervs- og Selskabsstyrelsen anfører  

 som argument, at aktieselskabslovens fusionsregler er en undtagelse til  

 selskabslovens hovedregler om opløsning ved likvidation,  

 tvangsopløsning eller konkurs og videre en undtagelse til dansk rets  

 almindelige obligationsretlige grundsætninger om debitorskifte.
 Det bemærkes i denne forbindelse for det  

 første, at det inden for andre retsområder, f.eks. lejeretten,  

 er fast antaget, at det debitorskifte, der er forbundet med succession  

 på udlejers side ved overdragelse af udlejede ejendomme, kan  

 gennemføres uden samtykke fra lejer og uden lovhjemmel.
 Dernæst udelukker det forhold, at en bestemmelse  

 må opfattes som en  undtagelsesregel, ikke analogislutninger, jvf.  

 bl.a.
Alf Ross "Om ret og retfærdighed", p. 176 "Desuden  

 plejer man at tilføje, at det er en betingelse for analogislutning fra  

 a til b, at b er ulovbestemt.
Dette respekteres dog ikke i praksis, og kravet  

 synes heller ikke velbegrundet.
Det må antages, at forholdet mellem den  

 analogiske regel om bestående lovregel for samme tilfælde, vil  

 blive bedømt som andre tilfælde af normkonflikt.
Der vil f.x.  

 således ikke være noget i vejen for analogisk udvidelse af en  

 undtagelsesregel, uanset at tilfældet er dækket af den  

 almindelige (ældre) regel", og i juridisk ordbog v/W.E. von Eyben "analogi  

 forudsætter som regel et "hul i loven", dvs. at der ikke haves nogen  

 anden lovregel, der afgør tilfældet, analogi fra  

 undtagelsesregler er dog ikke udelukket." Der har den 12. april 1996 været afholdt mundtlig  

 forhandling under deltagelse af repræsentanter for Erhvervs- og  

 Selskabsstyrelsen og Finanstilsynet.
For klager mødte advokat A sammen  

 med direktør C og underdirektør D fra Sparekassen K.
Endvidere  

 deltog advokat E, der repræsenterede en kreds af aktionærer i B  

 Holding A/S.
Advokat E fremlagde en skrivelse af 12. april 1996 fra  

 formanden for bestyrelsen, advokat F, B Holding A/S, hvorefter  

 holdingselskabet ejer hele aktiekapitalen i B Sparekasse A/S.
Af skrivelsen  

 fremgår endvidere, at bestyrelsen i B Holding A/S den 9. ds. med  

 majoritetsaktionærernes accept har godkendt salg af hele aktiekapitalen  

 i B Sparekasse A/S til Aktieselskabet G Bank.
Aftalen skal forelægges  

 til godkendelse på holdingselskabets ordinære generalforsamling  

 den 23. ds.
På denne baggrund har formanden givet udtryk for, at han  

 ikke finder det rigtigt, at Erhvervsankenævnet behandler klagesagen,  

 der involverer B Sparekasse A/S, når henses til, at hverken sparekassen  

 eller dettes moderselskab er part i klagesagen.
Advokat A gjorde gældende, at klager fortsat havde  

 en direkte interesse i, at klagesagen blev afgjort, idet der bl.a. på  

 grundlag af stemmebegrænsningsregler i holdingselskabet ikke var nogen  

 sikkerhed for, at salget ville blive godkendt på generalforsamlingen.  

 Det ville også afhænge af, at det i klagesagen eksisterende  

 tvivlsspørgsmål blev afklaret, herunder vedrørende  

 muligheden for et eventuelt højere tilbud fra Sparekassen K.
Endvidere  

 ville en afgørelse få betydning for muligheden for at benytte  

 andre obligationsretlige retsskridt.
 Erhvervsankenævnet tilkendegav, at nævnet  

 samlet ville tage stilling til advokat E's anmodninger om bortfald  

 henholdsvis udsættelse af sagsbehandlingen eller afgøre sagens  

 realitet.
 Herefter tilkendegav advokat E, at han fandt det rigtigst  

 at forlade mødet under realitetsbehandlingen af klagesagen.
Klageren ved advokat A samt repræsentanterne for  

 Erhvervs- og Selskabsstyrelsen og Finanstilsynet henholdt sig herefter i det  

 væsentlige til de udarbejdede skriftlige indlæg.
Herudover gjorde  

 advokat A gældende, at Erhvervs- og Selskabsstyrelsens fortolkning  

 indebærer et konkurrenceforvridende moment, idet det ikke har  

 været lovgivers hensigt at stille selvejende sparekasser ringere end  

 banker og selskabssparekasser i en fusionssituation.
Advokat A oplyste  

 endvidere, at B Sparekasse A/S ved sin omdannelse til sparekasse i  

 medfør af bank- og sparekasselovens § 52 h har bundet en  

 sparekassereserve på ca. 96 mio. kr., der i tilfælde af  

 sparekassens opløsning skal gå til almennyttige formål,  

 hvilket beløb ikke kan tilfalde sparekassens aktionærer.
En  

 fusion muliggør derimod beløbets fortsatte henståen i en  

 selvejende sparekasse.
 Ankenævnet udtaler:
 Da det ikke på det foreliggende grundlag kan  

 afvises, at Sparekassen K, der er part i den af Erhvervs- og  

 Selskabsstyrelsen trufne afgørelse, har en retlig interesse i  

 erhvervsankenævnets afgørelse af spørgsmålet om,  

 hvorvidt der er lovhjemmel til at gennemføre en fusion mellem  

 Sparekassen K og et sparekasseaktieselskab som ophørende selskab, i  

 det aktuelle tilfælde B Sparekasse A/S, er der ikke grundlag for at  

 afvise klagen eller udsætte behandlingen.
 Ankenævnets formand, Niels Larsen udtaler:
Det tiltrædes, at den påtænkte fusion  

 mellem Sparekassen K (selvejende) og B Sparekasse A/S som ophørende  

 selskab ikke er omfattet af reglerne i aktieselskabslovens kap. 15, der alene  

 efter loven vedrører fusion uden likvidation mellem aktieselskaber  

 henholdsvis anpartsselskaber.
Fusionen er heller ikke hjemlet i bank- og  

 sparekasselovens § 48 eller ifølge de ved særskilt lovgivning  

 gennemførte regler i bank- og sparekasselovens kap. 12 b om fusion  

 uden likvidation ved omdannelse af en sparekasse (selvejende) til et  

 aktieselskab.
Herefter fører dansk rets almindelige regler til, at  

 universalsuccession ikke kan finde sted, men at al gæld i B Sparekasse  

 A/S forfalder til betaling ved en sammenlægning, herunder den i bank-  

 og sparekasselovens § 52 i, stk. 4, særskilt lovbestemte anvendelse til  

 almennyttige eller velgørende formål af den bundne  

 sparekassereserve.
Det tiltrædes endvidere, at der ikke er grundlag for  

 at anvende de nævnte regelsæt i aktieselskabsloven henholdsvis  

 bank- og sparekasselovens § 12 b om fusion uden likvidation analogt på  

 den påtænkte fusion, idet det ville være udtryk for  

 meddelelse af dispensation uden lovhjemmel fra almindelig gældende ret,  

 som refereret ovenfor.
I lighed med det regelsæt i bank- og  

 sparekasselovens kap. 12 b, der blev gennemført ved lov nr. 816 af 21.  

 december 1988 om sparekassers omdannelse til aktieselskaber, henhører  

 spørgsmålene om, hvorvidt der bør gennemføres  

 tilsvarende regler for omdannelse af et sparekasse- eller bankaktieselskab  

 til en selvejende institution og i bekræftende fald vilkårene  

 herfor under lovgivningsmagten.
Denne voterende stemmer derfor for at  

 stadfæste Erhvervs- og Selskabsstyrelsens afgørelse af 22.  

 februar 1996.
 2 medlemmer af ankenævnet, de sagkyndige Mads Bryde  

 Andersen og Eskil Trolle udtaler:
 Handelsministeriet har tidligere, herunder ved en  

 afgørelse fra 1972, fundet hjemmel i aktieselskabsloven for en fusion  

 mellem en sparekasse og en bank med sparekassen som den juridiske enhed, uden  

 at likvidation af banken var nødvendig.
 Efterfølgende lovinitiativer - der alle har udvidet  

 fusionsmulighederne - ses ikke at have ændret en sådan  

 retstilstand derhen, at der ikke længere skulle være samme  

 hjemmel.
Sparekasser har stedse kunnet fusionere med sparekasser  

 uden anden udtrykkelig lovhjemmel end bank- og sparekasselovens § 48.  

 Lovgivningen i 1988, hvorved sparekasser fik mulighed for at lade sig omdanne  

 til sparekasseaktieselskaber, ses ikke at hindre et sparekasseaktieselskab i  

 at fusionere med en sparekasse og derved iklæde sig sin tidligere  

 juridiske selskabsform.
Herved vil den indkapslede sparekassereserve vende  

 tilbage til sit udgangspunkt, og der er netop selvstændig juridisk  

 hjemmel hertil i bank- og sparekasselovens § 52 i, stk. 3, når  

 sparekasseaktieselskabets senere fusion sker med et andet pengeinstitut.
De beskyttelseshensyn, som almindeligvis gør sig  

 gældende ved et tvungent debitorskifte, har ikke samme gyldighed  

 på det foreliggende område, hvor såvel den  

 fortsættende som den ophørende juridiske enhed er undergivet et  

 tilsyn, som skal godkende fusionen, og hvor der i øvrigt foreligger en  

 intens offentligretlig beskyttelseslovgivning, der sikrer debitorernes  

 interesser.
Disse medlemmer finder i øvrigt ikke anledning til at tage  

 nærmere stilling til, om en fusion som den påtænkte vil  

 indebære et debitorskifte, der vil føre til, at al gæld i  

 det ophørende pengeinstitut forfalder til betaling, idet de  

 likviditetsproblemer, der måtte følge heraf, vil indgå i  

 den vurdering, Finanstilsynet udøver ved sin afgørelse i  

 henhold til bank- og sparekasselovens § 48, stk. 1.
 Disse medlemmer finder derfor, at en fusion mellem et  

 sparekasseaktieselskab og en selvejende sparekasse med den selvejende  

 sparekasse som fortsættende enhed har den fornødne hjemmel i  

 bank- og sparekasseloven og stemmer derfor for at pålægge  

 Erhvervs- og Selskabsstyrelsen at behandle sagen på grundlag af  

 reglerne i denne lov og i nødvendigt omfang på grundlag af  

 aktieselskabslovens regler om fusion uden likvidation.
 Der træffes afgørelse i overensstemmelse med  

 flertallet, således at sagen hjemvises til fornyet behandling i  

 Erhvervs- og Selskabsstyrelsen i overensstemmelse med flertallets konklusion.  

 Klagegebyret tilbagebetales klageren.
