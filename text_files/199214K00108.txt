Nr BTL 108 Betænkning over Forslag til lov om ændring af lov om lægemidler m.v.  

 (Reklame m.v.)   

 Nr L 108 1992-93, 1. samling Afgivet af Sundhedsudvalget Afgivet: 19930311 Udvalget har behandlet lovforslaget i en række møder og har herunder stillet spørgsmål til sundhedsministeren, som denne har besvaret skriftligt.
En henvendelse fra Forbrugerrådet er optrykt som bilag til betænkningen.
 Der er af sundhedsministeren og af to mindretal stillet ændringsforslag,  

 hvorom henvises til de ledsagende bemærkninger.
 Endvidere har udvalget modtaget skriftlige og/eller mundtlige henvendelser  

 fra:
Danmarks Apotekerforening, Detailhandelens Fællesråd, Forbrugerrådet, Foreningen af danske Medicinfabrikker (MEFA), Helsebranchens Leverandørforening, Medicinimportørforeningen (MEDIF), Nomeco A/S, Paranova A/S og Veterinærmedicinsk Industriforening.
 Herefter indstiller et mindretal (Socialdemokratiets, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse med de af sundhedsministeren stillede ændringsforslag.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til vedtagelse med de  

 under nr. 4-5 og nr. 8-12 stillede ændringsforslag.
Et tredje mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling, men vil  

 stemme for ændringsforslag nr. 1-3, nr. 6-9 og nr. 11-12 og udtaler, at da en  

 væsentlig del af dette sammensatte lovforslag omhandler tilladelse til  

 fremover at reklamere for håndkøbsmedicin i alle medier, bortset fra TV, og  

 er en følge af et EF-direktivforslag, som SF har været imod, er mindretallet  

 også imod lovforslaget.
Mindretallet frygter, at en sådan reklamering vil  

 fremme en ukritisk og uhensigtsmæssig brug af medicin.
Efter at en lang række  

 meget kraftige former for medicin er blevet overført fra receptpligt til  

 håndkøbsstatus, er risikoen for dette efter mindretallets opfattelse stor.
Da regeringens lovforslag samtidig indebærer, at den forhåndsgodkendelse  

 af reklamernes indhold og udformning, som man har i dag, skal fjernes, vil  

 medicin for alvor blive underlagt de frie markedskræfter.
Regeringen ønsker  

 at fjerne denne forhåndsgodkendelse med henvisning til, at  

 »Justitsministeriet har udtrykt tvivl om denne bestemmelses forenelighed  

 med grundlovens § 77 (censur)».
Mindretallet mener ikke, at denne tvivl  

 er blevet bestyrket ved Sundhedsudvalgets behandling af lovforslaget -  

 tværtimod - og skal i den forbindelse henvise til en henvendelse af 8. januar  

 1993 fra Forbrugerrådet, som er optrykt som bilag til betænkningen.
Det er mindretallets opfattelse, at medicin ikke skal behandles som en  

 almindelig handelsvare, men skal underkastes de reguleringer, der tjener til  

 fremme af den mest hensigtsmæssige brug.
Lovforslaget medfører det modsatte,  

 og derfor stemmer mindretallet imod.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med de under nr. 4-5, nr. 8-10  

 og nr. 12 stillede ændringsforslag og anfører, at mindretallet bifalder den  

 del af lovforslaget, der hidrører fra implementeringen af EF-direktivet.  

 Denne del vil bevirke, at forbudene i lægemiddellovens § 28 mod reklamer for  

 lægemidler ved film, i radioen, i det fri ved skilte, plakater, lysreklamer  

 og lignende ophæves.
Mindretallet tager derimod stærkt afstand fra den del af lovforslaget, som  

 ikke hidrører fra implementeringer af EF-direktivet.
Den del af lovforslaget,  

 der rækker ud over implementeringen af EF-direktivet, kan i alt væsentligt  

 beskrives sammenfattet som statsstyring, kontrol, restriktioner, indførsel af  

 gebyrer og nationaliseringer.
 Mindretallet finder, at det vil skade forbrugerne, at der indføres gebyr  

 på registrering af lægemidler, gebyr på prisanmeldelser og gebyr på  

 udmeldning af apoteksudsalgpriser.
Mindretallet er modstander af at nationalisere den service, som Dansk  

 Lægemiddelstatistik indtil i dag har ydet.
Nationaliseringen begrundes i  

 bemærkningerne til lovforslaget i en enkelt linie med en løs betragtning om,  

 at den intensiverede konkurrence kan gøre det betænkeligt at lade en privat  

 institution formidle fortrolige oplysninger.
Den logik er mindretallet ikke  

 enig i, mindretallet anerkender ikke argumentet om, at intensiveret  

 konkurrence begrunder statsligt engagement.
 Mindretallet er bekymret for, at denne begrundelse kan indebære, at  

 regeringen vil fremsætte forslag om at nationalisere eller overtage driften  

 fra andre private virksomheder, sammenslutninger og institutioner, der i det  

 daglige arbejder med fortrolige oplysninger på områder, hvor konkurrencen  

 intensiveres.
 Mindretallet mener, at det er vigtigt, at tv-stationer får adgang til at  

 sende reklamer for lægemidler, idet det må konstateres, at forbrugerne  

 alligevel vil modtage reklamer fra æterbårne medier, da lovforslaget vil give  

 mulighed for at reklamere for lægemidler i radiomediet, og i øvrigt vil  

 EF-direktivet give adgang til, at tv-stationer fra andre EF-lande, hvorfra  

 Danmark kan modtage signaler, kan reklamere for lægemidler.
 Desuden må det fastslås, at bestemmelser om, at reklame for lægemidler er  

 lovligt i en lang række andre medier, herunder radio, men ikke i tv-mediet,  

 vil betyde, at der opstår en asymmetri i indtægtsmulighederne mellem  

 medierne.
Ændringsforslag Til § 1Af sundhedsministeren , tiltrådt af et flertal (S,  

 SF, RV og KRF):
 1) Nr. 4 affattes således:
 »4. § 22, stk. 1 , affattes således:
»Sundhedsstyrelsen skal underrettes om priser på apoteksforbeholdte  

 farmaceutiske specialiteter og ændringer heri, senest 14 dage før de skal  

 træde i kraft.
Apoteksforbeholdte farmaceutiske specialiteter skal forhandles  

 til apotekerne til den til Sundhedsstyrelsen anmeldte apoteksindkøbspris.  

 Sundhedsministeren kan bestemme, at Sundhedsstyrelsen skal underrette  

 apotekerne om forbrugerprisen på farmaceutiske specialiteter.«» 2) I det under nr. 5 foreslåede § 22, stk. 3 ,  

 ændres »stk. 1, 2. pkt.« til: »stk. 1, 3. pkt.« Af et mindretal (SF):
 3) I den under nr. 8 foreslåede affattelse af kapitel  

 6 indsættes i § 26 efter stk. 2 som nyt stykke:
»Stk. 3. Reklamens art, opsætning og indhold skal godkendes  

 af Sundhedsstyrelsen.« Stk. 3 bliver herefter stk. 4.
 Af et mindretal (V, KF og FP):
 4) I den under nr. 8 foreslåede affattelse af kapitel  

 6 udgår § 27 a .
 5) I den under nr. 8 foreslåede affattelse af kapitel  

 6 udgår i § 29, stk. 4 , og § 30, stk. 1 , »§ 27 a,  

 stk. 2,».
 Af et mindretal (SF):
 6) I den under nr. 8 foreslåede affattelse af kapitel  

 6 ændres i § 29, stk. 4 , og § 30, stk. 1 , »§ 26,  

 stk. 3« til: »§ 26, stk. 4«.
 7) I den under nr. 8 foreslåede affattelse af kapitel  

 6 udgår § 30 a .
 Af sundhedsministeren , tiltrådt af udvalget :
 8) Nr. 11 affattes således:
 »11. § 41, stk. 2 , affattes således:
»Stk. 2. Apotekervarenævnet består af 10 medlemmer, som  

 beskikkes for 4 år ad gangen af sundhedsministeren.
Ministeren udpeger  

 formanden og næstformanden.
Af de øvrige medlemmer beskikkes 7 efter  

 indstilling fra henholdsvis Detailhandelens Fællesråd, Danmarks  

 Apotekerforening, Forbrugerrådet, Dansk Industri, Det Danske Handelskammer,  

 Foreningen af danske Medicinfabrikker og Statens Husholdningsråd samt 1 efter  

 indstilling fra De samvirkende danske Landboforeninger, Landbrugsraadet og  

 Danske Husmandsforeninger i forening.«» 9) I den under nr. 12 foreslåede affattelse af § 42  

 affattes stk. 2, 3. pkt. , således:
»De øvrige 7 medlemmer beskikkes efter indstilling fra henholdsvis  

 Danske Reklamebureauers Brancheforening, Den Almindelige Danske Lægeforening,  

 Den Danske Dyrlægeforening, Forbrugerrådet, Foreningen af danske  

 Medicinfabrikker, Helsebranchens Leverandørforening og  

 Medicinimportørforeningen.« Til § 2Af sundhedsministeren , tiltrådt af et flertal  

 (udvalget med undtagelse af SF):
 10) Paragraffen affattes således:
 »§ 2 I lov nr. 1065 af 23. december 1992 om radio- og  

 fjernsynsvirksomhed foretages følgende ændringer:
 1.  § 67, stk. 1, nr. 2, affattes således:
»2) Der må ikke reklameres for øl, vin, spiritus eller tobak.
Der må  

 reklameres for lægemidler efter reglerne i lov om lægemidler.« 2. § 69, stk. 1, nr. 2, affattes således:
»2) Der må ikke reklameres for øl, vin, spiritus eller tobak.
Der må  

 reklameres for lægemidler efter reglerne i lov om lægemidler.« 3. § 72, stk. 1, nr. 1, affattes således:
»1) Nævnet træffer den endelige administrative afgørelse i sager om  

 radio- og fjernsynsreklamers indhold.
I sager om overholdelse af lov om  

 lægemidler indhenter nævnet forinden en udtalelse hos Sundhedsstyrelsen.  

 Nævnet kan påtale overtrædelser af reglerne og kan pålægge TV 2 Reklame A/S  

 eller indehaveren af en tilladelse til radio- eller fjernsynsvirksomhed at  

 offentliggøre afgørelsen.
Nævnet kan bestemme, på hvilken måde og i hvilken  

 form dette skal ske.«» Af sundhedsministeren , tiltrådt af et flertal (udvalget med  

 undtagelse af FP):
 Til § 3 11) I den under nr. 1 foreslåede § 3a  

 indsættes efter stk. 3 som nyt stykke:
»Stk. 4. Sundhedsstyrelsen fastsætter nærmere regler om  

 apotekernes adgang til at videregive oplysninger om apotekets omsætning af  

 bestemte lægemidler til privatpersoner og private organisationer.« Af sundhedsministeren , tiltrådt af udvalget :
 Til § 4 12) Datoen »den 1. januar 1993« ændres til:  

 »den 1. april 1993«.
Bemærkninger Til nr. 1 Efter lægemiddellovens § 22 skal registreringsindehaveren  

 anmelde apoteksindkøbsprisen (AIP) for et lægemiddel til Sundhedsstyrelsen.  

 Indtil sommeren 1991 blev denne pris anset for bindende både for grossistens  

 salg til apoteket og for apotekets beregning af apoteksudsalgsprisen.
 I begyndelsen af 1991 blev der rejst tvivl om, hvorvidt der i  

 lægemiddelloven var belæg for at anse den anmeldte pris for bindende ved salg  

 til apotekerne.
 En nærmere undersøgelse af lovgivningen viste, at der næppe var belæg for  

 at anse AIP'en for fuldt bindende for grossisternes salg til apotekerne.
Undersøgelsen viste således, at der i et vist om end begrænset omfang blev  

 ydet rabat af grossisterne.
I 1971 indgik en af grossisterne endog en aftale  

 med Danmarks Apotekerforening om en gradueret rabatordning, hvorefter der  

 blev ydet apotekerne rabat afhængig af, hvor stor en del af omsætningen det  

 enkelte apotek aftog fra den pågældende grossist.
Aftalen blev ophævet af Monopoltilsynet, ikke fordi den stred mod  

 princippet om, at den anmeldte AIP var bindende, men fordi den var  

 konkurrencebegrænsende.
Rent faktisk blev der også givet en unormal lang,  

 rentefri leverandørkredit, der indirekte kunne sidestilles med ydelse af  

 rabat.
 På denne baggrund tilkendegav Sundhedsministeriet, at lægemiddellovens §  

 22 ikke var til hinder for, at der af leverandøren til apoteket blev ydet  

 rabat på den anmeldte AIP, men at rabatten kun var lovlig under to  

 betingelser:
 For det første skulle rabatten være omkostningsrelateret, det vil sige  

 modsvares af en omkostningslettelse hos den, der gav rabatten.
 For det andet måtte rabatten ikke have et sådant omfang, at den forrykkede  

 de forudsætninger, der lå til grund for apotekernes udligningsordning.
Den egentlige hensigt med at give mulighed for at yde rabat var, at der  

 derved ville blive indført et incitament for apotekerne til at købe mere  

 rationelt ind.
Denne form for rabatgivning synes imidlertid ikke at være  

 slået igennem i større udstrækning.
 Derimod er der blevet etableret et betydeligt antal rabat- og  

 bonusordninger, hvor rabatten i flere tilfælde ikke synes  

 omkostningsbegrundet og -relateret.
Rabatterne til apotekerne ydes typisk til større apoteker, som derved kan  

 øge deres overskud på bekostning af de - typisk mindre - apoteker, som ikke  

 kan opnå rabatter i samme omfang fra leverandørerne.
Rabatterne forrykker  

 hermed grundlaget for apotekernes udligningssystem.
Rabatterne kommer  

 endvidere ikke direkte forbrugerne og sygesikringen til gode, hvilket ville  

 være tilfældet, hvis de i stedet blev konverteret til generelle  

 prisnedsættelser.
Hvis rabatterne skal »inddrages« og konverteres til lavere  

 priser, kan det med den nuværende ordning kun ske gennem en generel  

 prisnedsættelse svarende til det totale omfang af ydede rabatter.
En sådan  

 prisnedsættelse vil imidlertid også ramme de apoteker, der ikke har opnået  

 nævneværdige rabatter.
 Når princippet om ens udsalgspriser på alle apoteker ud fra overordnede  

 sundhedspolitiske synspunkter må fastholdes, er den eneste løsning på de  

 voksende problemer for hele apotekssektoren med de omsiggribende  

 rabatordninger efter regeringens opfattelse, at der indføres en bestemmelse  

 om, at apoteksforbeholdte lægemidler skal forhandles til de private apoteker  

 til den til Sundhedsstyrelsen anmeldte AIP.
 Til nr. 3, 6 og 7 Ved ændringsforslagene opretholdes den hidtidige  

 ordning, hvorefter reklamer skal forhåndsgodkendes af Sundhedsstyrelsen.
 Til nr. 4 og 5 Ændringsforslagene stilles, da det må forudses, at danske  

 seere i stigende omfang vil blive præsenteret for lægemiddelreklamer i tv via  

 udenlandske tv-stationer.
Til nr. 8 Efter den gældende bestemmelse i lovens § 41, stk. 2, beskikkes  

 et medlem af Apotekervarenævnet efter indstilling fra Det Danske  

 Handelskammer og et medlem efter indstilling fra Industrirådet (nu Dansk  

 Industri). Medicinimportørforeningen (MEDIF) er repræsenteret i nævnet med et  

 medlem, der er udpeget efter indstilling fra Handelskammeret.
Foreningen af  

 danske Medicinfabrikker (MEFA) er ikke medlem af Dansk Industri og er ikke  

 længere repræsenteret i nævnet.
For at sikre MEFA repræsentation i nævnet  

 foreslås dette udvidet med et medlem, der udpeges efter indstilling fra MEFA.
 Til nr. 9 Da Foreningen af danske Medicinfabrikker (MEFA) og  

 Medicinimportørforeningen (MEDIF) repræsenterer den altovervejende andel af  

 omsætningen af lægemidler i Danmark, finder regeringen det hensigtsmæssigt,  

 at hver af disse organisationer får ret til at indstille et medlem til  

 Reklamenævnet.
 Til nr. 10 Ændringsforslaget er udelukkende lovteknisk begrundet i, at  

 forslag til lov om radio- og fjernsynsvirksomhed (L 73) er vedtaget før  

 færdigbehandlingen af forslag til lov om ændring af lov om lægemidler m.v. (L  

 108).
 Til nr. 11 Med bestemmelsen i § 3, nr. 1, i det fremsatte lovforslag (ny §  

 3a i apotekerloven) foreslås adgangen for sammenslutninger af apotekere og  

 selskaber ejet af apotekere til at videregive fortrolige oplysninger, som er  

 indsamlet som led i apotekernes virksomhed, begrænset i samme omfang som  

 offentligt ansattes og apotekeres adgang til at videregive oplysninger efter  

 straffelovens § 152 og § 152 b.
Efter indførelsen af moderne edb-teknologi på apotekerne opgør de fleste  

 apotekere apotekets månedlige omsætning af hvert enkelt lægemiddelmærke.  

 Sammenholdes disse oplysninger, vil de give et fuldstændigt salgsbillede af  

 apotekernes samlede omsætning af hvert enkelt lægemiddel.
Sådanne salgstal må  

 i almindelighed kun offentliggøres af Sundhedsstyrelsen i en sådan form, at  

 de ikke afdækker oplysninger, der må betragtes som forretningshemmeligheder.  

 Danmarks Apotekerforening har naturligvis interesse i indberetninger om de  

 enkelte apotekers omsætning, men næppe i så detaljeret form, at foreningen  

 får indberetninger om det enkelte lægemiddel fordelt på deres respektive  

 varenumre.
Ved en ændring af lægemiddelloven i 1982 blev lægemiddelvirksomheder  

 forpligtet til efter anmodning at give Sundhedsstyrelsen oplysninger om  

 omsætning m.v. af lægemidler.
I den forbindelse blev det i lovforslagets  

 bemærkninger understreget, at »offentliggørelse af statistiske  

 oplysninger bør ske i en sådan form, at det så vidt muligt undgås, at de  

 afdækker oplysninger, der må betragtes som forretningshemmeligheder.« I det nu omhandlede forslag er der tale om indberetning af statistiske  

 oplysninger m.v. til private, herunder private organisationer.
Regeringen  

 finder, at der er et tilsvarende beskyttelsesbehov for  

 forretningshemmeligheder i denne situation.
Det foreslås på denne baggrund, at Sundhedsstyrelsen får mulighed for at  

 fastsætte regler om apotekeres videregivelse af oplysninger om apotekets  

 omsætning af bestemte lægemidler til private og private organisationer,  

 herunder til Danmarks Apotekerforening.
Det er således hensigten i de  

 kommende regler at udelukke videregivelse af oplysninger om det konkrete  

 varenummer, hvilket ville gøre det muligt at identificere omsætningen af det  

 enkelte lægemiddel fordelt på de enkelte varenumre.
 Til nr. 12 Da lovforslagets ikrafttrædelsestidspunkt er passeret, foreslås  

 den 1. april 1993 som nyt ikrafttrædelsestidspunkt.
Hanne Andersen (S) Dorte Bennedsen (S) Martin Glerup (S) Anna-Marie  

 Hansen (S) Tove Lindbo Larsen (S) nfmd.
Brian Mikkelsen (KF) Lone  

 Møller (S) Birgitte Husmark (SF) Lis Noer Holmberg (V) Karen Højte Jensen  

 (KF) Fischer (KF) Mariann Fischer Boel (V) Anders Mølgaard (V) Jørgen Winther  

 (V) Køpke Christensen (FP) fmd.
Dorit Myltoft (RV) Inger Stilling  

 Pedersen (KRF) Centrum-Demokraterne havde ikke medlemmer i udvalget.
Bilag Henvendelse til udvalget fra Forbrugerrådet FORBRUGERRÅDET Til medlemmerne af Folketingets Sundhedsudvalg Den 8. januar 1993 Vedr.: Forslag til lov om ændring af lov om lægemidler (L 108) Det er med stor beklagelse, Forbrugerrådet har konstateret, at  

 sundhedsministeren i Forslag til lov om ændring af lov om lægemidler m.v.,  

 fremsat 25. november 1992, lægger op til en afskaffelse af det eksisterende  

 system for godkendelse af lægemiddelreklamer baseret på forhåndskontrol.
 Den danske lægemiddellov har efter Forbrugerrådets opfattelse, ikke mindst  

 på baggrund af forhåndsgodkendelsesordningen, fået skabt en fornuftig  

 regulering af lægemiddelreklamer her i landet, bortset fra de omgåelses- og  

 håndhævelsesproblemer, der eksisterer på området for naturlægemidler.  

 Ordningen har således begrænset reklameanvendelsen på en rimelig måde samt  

 skabt en velfungerende kontrol på området.
Det fremgår således også af bemærkningerne til lovforslaget, at  

 reklamebestemmelserne i det store og hele har fungeret efter hensigten, og at  

 de har medvirket til at forhindre, at forbrugerne er blevet lokket til  

 unødvendigt eller overdrevent medicinforbrug.
Det føjes til, at der siden  

 1976 er sket en løbende udvikling inden for lægemiddelreklamen i retning af  

 stadig mere direkte og pågående reklamering.
Dette synspunkt er  

 Forbrugerrådet fuldt ud enig i.
Forbrugerrådet finder, at disse forhold samt  

 de store problemer, der i praksis viser sig ved reklamering for  

 naturlægemidler, på ingen måde taler for en afskaffelse af  

 godkendelsesordningen.
Som begrundelse for, at de nugældende krav om forhåndsgodkendelse af  

 lægemiddelreklamer over for offentligheden foreslås ophævet, anføres det i  

 bemærkningerne blot, at »Justitsministeriet har udtrykt tvivl om denne  

 bestemmelses forenelighed med grundlovens § 77 (censur)».
Forbrugerrådet  

 står uforstående over for dette ganske kortfattede og fuldstændig ubegrundede  

 synspunkt.
Justitsministeriet er ganske vist i et notat af 14. september 1992  

 om foreneligheden mellem lægemiddellovens reklamebestemmelser og grundlovens  

 § 77 fremkommet med ovennævnte konklusion.
Argumentationen for dette  

 synspunkt bygger imidlertid på et efter Forbrugerrådets opfattelse spinkelt  

 og ufuldstændigt grundlag.
Det centrale i denne diskussion er, at ytringsfriheden i grundlovens § 77  

 er en demokratisk og åndelig frihed til uden censur at ytre sig om politiske,  

 religiøse, videnskabelige, filosofiske og andre områder vedrørende åndslivet,  

 jf.
Alf Ross: Dansk Statsforfatningsret, bind II (3. udg. 1983 ved Ole  

 Espersen) s. 704, som imidlertid ikke omfatter erhvervsmæssig reklame, jf.  

 Peter Germer: Ytringsfrihedens væsen (1973), bl.a. s. 233 og 251. Det er  

 derfor ikke i strid med grundlovens § 77 at stille krav om  

 forhåndsgodkendelse af reklame for medicin.
Tværtimod er denne ordning - som  

 anført af professor, dr. jur.
Mogens Koktvedgaard i tidsskriftet Orientering  

 2/83 s. 19 - »indtil nu blevet accepteret af alle implicerede«, og  

 »lægges denne forfatningsmæssige tradition til grund, må man konstatere,  

 at det er op til det til enhver tid valgte Folketing at bestemme, i hvilket  

 omfang der skal være adgang til at reklamere og på hvilken måde«.
Mogens Koktvedgaard har tillige i en artikel i Juristen 1982, side 179 ff,  

 redegjort for lægemiddellovens reklamebestemmelser.
I den i øvrigt ganske  

 grundige gennemgang af dette regelsæt nævnes grundlovens § 77 overhovedet  

 ikke - hvilket også er anført i Justitsministeriets notat.
At Mogens  

 Koktvedgaard i en artikel i dagbladet Børsen efterfølgende har hævdet, at  

 lægemiddellovens reklamebestemmelser er i strid med grundloven, skaber efter  

 Forbrugerrådets opfattelse ingenlunde grundlag for en ophævelse af disse  

 regler.
 Peter Germer har i bogen »TV-reklame i retlig belysning« (1984)  

 argumenteret for, at den forfatningsretlige ytringsfrihedsbeskyttelse  

 omfatter kommercielle ytringer, men hans synspunkter er underkendt ved Vestre  

 Landsrets dom af 3. juni 1988, UFR 1988 s. 784, som udtrykkeligt fastslår, at  

 det tidligere forbud mod reklame i lokalradiovirksomhed ikke var i strid med  

 grundlovens § 77.
 Forbrugerrådet finder det i denne forbindelse væsentligt at understrege,  

 at reklameregulering således ikke er en regulering af ytringsfrihed som  

 politisk frihedsret og menneskeret, men af erhvervsfriheden, som netop ikke  

 er absolut og immun over for forhåndskontrol.
 Yderligere skal Forbrugerrådet bemærke, at den EF-retlige regulering af  

 lægemiddelreklame ikke udelukker opretholdelsen af en ordning baseret på  

 forhåndsgodkendelse.
 Til orientering om Forbrugerrådets holdning i øvrigt til det aktuelle  

 lovforslag om lægemiddelloven vedlægges høringsskrivelse til  

 Sundhedsministeriet af 9. november 1992.
Med venlig hilsen Søren Geckler afdelingsleder Tilføjelse Efter afgivelse af betænkning over lovforslaget har udvalget på ny behandlet dette i nogle møder og har herunder stillet spørgsmål til sundhedsministeren, som denne har besvaret dels skriftligt, dels i samråd.
 Udvalget har endvidere modtaget skriftlige og/eller mundtlige henvendelser  

 fra Advokaterne Pfeiffer og Monberg og fra Paranova A/S.
 Sundhedsministeren har meddelt udvalget, at ministeren ønsker at tage  

 følgende ændringsforslag, der er stillet i betænkningen, tilbage: Nr. 1, 2 og  

 12. Ingen medlemmer af udvalget ønsker at opretholde disse ændringsforslag.
 De øvrige i betænkningen stillede ændringsforslag nr. 3, 4, 5, 6, 7, 8, 9,  

 10 og 11 ønskes alle opretholdt af forslagsstillerne.
 Der er af sundhedsministeren stillet et ændringsforslag i tilføjelsen til  

 betænkningen, hvorom henvises til de ledsagende bemærkninger.
 Herefter indstiller et mindretal (Socialdemokratiets, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse med de af sundhedsministeren i betænkningen over  

 lovforslaget og i denne tilføjelse til betænkningen stillede ændringsforslag  

 nr. 8, 9, 10, 11 og 13.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til vedtagelse med de i  

 betænkningen over lovforslaget og i denne tilføjelse til betænkningen  

 stillede ændringsforslag nr. 4, 5, 8, 9, 10, 11 og 13.
 Et tredje mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling, men vil  

 stemme for de i betænkningen over lovforslaget og i denne tilføjelse til  

 betænkningen stillede ændringsforslag nr. 3, 6, 7, 8, 9, 11 og 13.
Mindretallet beklager, at sundhedsministeren finder det nødvendigt at tage  

 ændringsforslagene om faste apoteksindkøbspriser tilbage.
Mindretallet går ud  

 fra, at ministeren, så snart den EF-retlige usikkerhed er afklaret,  

 forhåbentlig til fordel for sundhedspolitiske og ikke-liberalistiske  

 argumenter, vil genfremsætte forslagene.
Mindretallet er i tiden indtil da tilfreds med ministerens tilsagn om, at  

 ministeren med hjemmel i den gældende lægemiddellov vil »kræve oplyst  

 fra apotekernes leverandører størrelsen af de rabatter, der ydes apotekerne,  

 således at de ydede rabatter kan inddrages i bruttoavanceforhandlingerne,  

 herunder i apotekernes samlede avance i 1992«.
Mindretallet forudsætter,  

 at det samme vil gælde for 1993.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med de i betænkningen over  

 lovforslaget og i denne tilføjelse til betænkningen stillede ændringsforslag  

 nr. 4, 5, 8, 9, 10 og 13.
 Lovforslaget omhandler dels implementering af et EF-direktiv, der senest  

 skulle være vedtaget den 1. januar 1993, og dels tilpasning af reglerne på  

 området vedrørende reklame i forbindelse med lægemiddelforhandling.
Det skinner meget tydeligt igennem, at lovforslaget vedrører to  

 forskellige områder.
Den liberale del af lovforslaget er den del, der  

 oprinder fra EF-direktivet.
 Mindretallet er positivt over for den del af EF-direktivet, der vil  

 bevirke, at forbudene i lægemiddellovens § 28 mod reklamer for lægemidler ved  

 film, i radioen, i det fri ved skilte, plakater, lysreklamer og lign.  

 ophæves.
 Mindretallet finder det betegnende, at den tidligere regering oprindeligt  

 ønskede at devaluere liberaliseringer, der hidrører fra implementeringen af  

 direktiver vedrørende det indre marked.
Mindretallet er meget kritisk over for den del af lovforslaget, der rækker  

 ud over implementeringen af EF-direktivet.
Den del kan i alt væsentligt  

 sammenfattende beskrives som statsstyring, kontrol, restriktioner, indførsel  

 af gebyrer og nationaliseringer.
 Der skal indføres gebyr på registrering af lægemidler, gebyr på  

 prisanmeldelser og gebyr på udmeldning af apoteksudsalgspriser.
Af bemærkningerne fremgår det, at apoteksindkøbsprisen for nye lægemidler  

 skal anmeldes til Sundhedsstyrelsen, hvorimod prisændringer på lægemidler i  

 dag anmeldes til Dansk Lægemiddelstatistik, der er en privat institution, der  

 er ejet af MEDIF, MEFA, MEGROS og Danmarks Apotekerforening.
På baggrund af  

 disse priser beregnes apoteksudsalgsprisen.
Lovforslaget vil nationalisere den service, Dansk Lægemiddelstatistik  

 indtil i dag har ydet.
Det tager mindretallet afstand fra.
 Ønsket om nationaliseringen begrundes med en betragtning om, at den  

 intensiverede konkurrence kan gøre det betænkeligt at lade en privat  

 institution formidle fortrolige oplysninger.
 Mindretallet er utrygt ved denne begrundelse, idet den logiske konsekvens  

 er, at der fremsættes forslag om at nationalisere revisorvirksomheder,  

 advokatvirksomheder og andre virksomheder og institutioner, der i det daglige  

 arbejder med fortrolige oplysninger i et område, hvor konkurrencen  

 intensiveres.
Lovforslaget indeholder krav om, at lægemiddelkonsulenter skal modtage en  

 bestemt uddannelse.
Dette er mindretallet skeptisk over for.
Salget og  

 præsentationer af nye mærker foregår jo trods alt til institutioner og  

 personer, der har en betragtelig faglig kompetence.
Mindretallet er utrygt ved lovforslagets overvågningstendenser.
Således  

 skal lægemiddelvirksomheder ifølge lovforslaget opbevare alt deres reklame-,  

 præsentations- og salgsmateriale, så det på forlangende kan stilles til  

 rådighed for myndighederne.
 Mindretallet mener, at forbudet mod i reklamer at omtale naturmedicin som  

 lindrende, forebyggende eller virksom mod sygdomme vil skade beskæftigelsen.
At Sundhedsstyrelsen kan kræve offentliggørelse af afgørelser og rettelser  

 vedrørende reklamer over for offentligheden, hører ikke hjemme i et moderne  

 samfund.
Moderne mennesker ønsker frihed og ikke overvågning og falsk  

 tryghed.
 Mindretallet finder trods regeringsskiftet, at de store problemer med  

 rettidig implementering er betegnende, og det giver et fingerpeg om, hvor  

 vanskeligt og uhåndterligt et fremtidigt EF-samarbejde i en EF-union med  

 deraf følgende intensiveret implementering af EF-direktiver i den nationale  

 lovgivning vil blive.
 At regeringen har institutionelle og administrative problemer med  

 rettidige implementeringer overrasker ikke mindretallet.
 Et forhold, der som en følge af vanskelighederne med at implementere  

 rettidigt giver anledning til bekymring, er derimod det samfundsøkonomiske  

 velfærdstab, der opstår, og det økonomiske tab, private virksomheder påføres.  

 Flere virksomheder, der ønsker at overholde den gældende lovgivning  

 vedrørende reklame for lægemidler, må antages at tabe markedsandele til  

 virksomheder, der f.eks. reklamerer på internationalt niveau via æterbårne  

 medier, eller til andre virksomheder, der har valgt at ignorere den udeblevne  

 implementering og dermed overtræder den gældende nationale lovgivning på det  

 grundlag, at der er præcedens for, at regeringen vil tabe en eventuel retssag  

 om lovovertrædelsen.
Mindretallet er positivt stemt over for de konkrete og nødvendige  

 liberaliseringer, implementeringen af EF-direktivet medfører.
Men  

 mindretallet tager afstand fra næsten alt derudover.
Ændringsforslag Til § 4Af sundhedsministeren , tiltrådt af udvalget:
 13) Paragraffen affattes således:
»§ 4 Loven træder i kraft dagen efter bekendtgørelsen i  

 Lovtidende.« Bemærkninger Til nr. 13 Da det tidligere foreslåede ikrafttrædelsestidspunkt er  

 passeret, ændres ikrafttrædelsestidspunktet til dagen efter offentliggørelsen  

 i Lovtidende.
Hanne Andersen (S) Dorte Bennedsen (S) Martin Glerup (S) Anna-Marie  

 Hansen (S) Tove Lindbo Larsen (S) nfmd.
Lone Møller (S) Birgitte  

 Husmark (SF) Torben Rechendorff (KF) Karen Højte Jensen (KF) Fischer (KF) Lis  

 Noer Holmberg (V) Mariann Fischer Boel (V) Anders Mølgaard (V) Jørgen Winther  

 (V) Jan Køpke Christensen (FP) fmd.
Dorit Myltoft (RV) Inger Stilling  

 Pedersen (KRF) Centrum-Demokraterne havde ikke medlemmer i udvalget.
