Fratrædelsesgodtgørelse,  

 ubegrundet opsigelse, barselsorlov A klager for indkomståret 1998 over, at skatteankenævnet har  

 overført 2/3 af udbetalt fratrædelsesgodtgørelse til  

 beskatning som almindelig indkomst.
Det  fremgår af sagens oplysninger, at klageren den 1. juni 1992 er  

 blevet ansat som salgsassistent i firmaet B . Klageren har haft barselsorlov  

 fra den 16. august 1996, og hun har den 6. januar 1997 meddelt sin  

 arbejdsgiver, at hun ønskede at holde forældreorlov.
Klageren  

 har haft forældreorlov fra den 24. februar 1997 til den 22. august  

 1997.
 Af engageringskontrakten fremgår det, at arbejdsgiveren har haft et  

 opsigelsesvarsel på 3 måneder inden 3 års ansættelse  

 og 4 måneder inden 6 års ansættelse.
 Det er oplyst, at arbejdsgiveren ved skrivelse af 25. marts 1997 meddelte  

 klageren, at hun ved tilbagekomsten fra orlov skulle overgå til at  

 arbejde på halv tid.
Det fremgår af dom afsagt den 14. januar 1998 af byretten, at  

 klageren ved denne skrivelse måtte anse sig for afskediget.
Det  

 fremgår videre, at byretten anså afskedigelsen for at være  

 sket, mens klageren benyttede sin ret til at afholde forældreorlov i  

 henhold til lov om orlov § 11, stk. 1. Byretten fandt herefter, at  

 afskedigelsen var sket i strid med samme lovs § 11, stk. 7, og klagerens  

 påstand om godtgørelse svarende til 26 ugers løn eller  

 89.700 kr. toges herefter til følge i medfør af lovens § 11,  

 stk. 10.
 Klageren har selvangivet hele beløbet til beskatning som en  

 fratrædelsesgodtgørelse i henhold til ligningslovens § 7 O.
 Det er endelig oplyst, at klageren har modtaget dagpenge fra kommunen i  

 perioden 20. august 1996 til 21. februar 1997, og orlovsydelse fra HK i  

 perioden 24. februar til 22. august 1997. Fra den 25. august 1997 til den 31.  

 oktober 1997 har klageren modtaget arbejdsløshedsdagpenge fra HK.
Skatteankenævnet har ved den påklagede afgørelse  

 forhøjet klagerens personlige indkomst med 59.800 kr.
Nævnet har  

 begrundet forhøjelsen med, at klageren er skattepligtig af udbetalt  

 løn.
Til støtte herfor har nævnet anført, at den  

 del af godtgørelsen, som svarer til, hvad klageren ville have  

 oppebåret som indtægt for tiden efter fratrædelsen,  

 medregnes i den skattepligtige indkomst.
Nævnet har henvist til  

 ligningslovens § 7 O, stk. 1, nr. 2, sidste pkt.
 Klagerens advokat har overfor Landsskatteretten nedlagt påstand om,  

 at den foretagne beskatning nedsættes til 0.
 Til støtte for påstanden har advokaten gjort gældende,  

 at fratrædelsesgodtgørelsen skal henføres til beskatning  

 under ligningslovens § 7 O, stk. 1, nr. 2. Advokaten har anført,  

at fratrædelsesgodtgørelser beskattes efter  

 ligningslovens § 7 O, stk. 1, nr. 2, at dette dog ikke gælder i  

 det omfang, at fratrædelsesgodtgørelsen træder i stedet  

 for, hvad modtageren ville have oppebåret i indtægt af stillingen  

 for tiden efter fratrædelsen og indtil det tidspunkt, til hvilket  

 modtageren kunne være opsagt i henhold til sin kontrakt eller  

 lovgivningens almindelige regler, at denne begrænsning i  

 muligheden for at henføre fratrædelsesgodtgørelser til  

 beskatning under ligningslovens § 7 O, stk. 1, nr. 2, er motiveret med, at en  

 arbejdsgiver og en arbejdstager ikke vilkårligt skal kunne substituere  

 fratrædelsesgodtgørelse for løn af  

 beskatningsmæssige årsager, at den klageren tildelte  

 godtgørelse vedrører perioden efter klagers fratræden,  

at fratrædelsesgodtgørelsen ikke træder i stedet  

 for løn i opsigelsesperioden, idet klageren ikke havde krav på  

 løn i opsigelsesperioden, og at klageren har oppebåret  

 dagpenge i opsigelsesperioden, hvilket i relation til ligningslovens § 7 O,  

 stk. 1, nr. 2, kan sidestilles med løn.
 Landsskatteretten skal udtale:
 Det følger af ligningslovens § 7 O, stk. 1, nr. 2, jf.  

 ligningslovens § 7, stk. 1, at skattepligtige personer ved opgørelsen  

 af den skattepligtige indkomst skal medregne godtgørelse i anledning  

 af fratræden af stilling efter reglerne i ligningslovens § 7 O, stk.  

 3.
 Dette gælder dog ikke, i det omfang beløbet træder i  

 stedet for, hvad modtageren ville have oppebåret i indtægt af  

 stillingen for tiden efter fratrædelsen og indtil det tidspunkt, til  

 hvilket modtageren kunne være opsagt i henhold til sin kontrakt eller  

 lovgivningens almindelige regler, dog højst for en periode af et  

 år, jf. ligningslovens § 7 O, stk. 1 nr. 2, sidste pkt.
Retten bemærker, at godtgørelsen i det foreliggende  

 tilfælde er udbetalt i henhold til lov om orlov § 11, stk. 10, som en  

 godtgørelse for ubegrundet opsigelse.
Det følger af  

 principperne i funktionærlovens § 2b, at en sådan type  

 godtgørelse ikke træder i stedet for løn i  

 opsigelsesperioden.
 Retten finder herefter, at hele fratrædelsesgodtgørelsen skal  

 henføres til beskatning efter ligningslovens § 7 O, stk. 1.
