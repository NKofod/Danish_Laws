 Efter at der var sket afskedigelser på en virksomhed, blev denne  

 indklaget for Arbejdsretten med påstand om bod for overtrædelse af en  

 overenskomstbestemmelse, hvorefter tillidsmanden bedst muligt skal holdes  

 orienteret om forestående afskedigelser, og har påtaleret ved eventuelt  

 forekommende urimeligheder ved antagelser og afskedigelser, og for brud på  

 kutyme i forbindelse med afskedigelser, idet virksomheden hævdedes ikke at  

 have fulgt den sædvanlige procedure i forbindelse med afskedigelserne  

 Arbejdsretten lagde efter bevisførelsen til grund, at virksomhedens  

 produktionschef i forbindelse med, at han meddelte fællesklubben, at det blev  

 nødvendigt at afskedige medarbejderne, udtalte, at han ønskede en hurtig  

 afklaring, og at fællesklubben var enig heri.
Det lagdes endvidere til grund, at ingen af de foretagne afskedigelser  

 blev påtalt som urimelige.
Under disse omstændigheder fandtes der ikke  

 grundlag for at fastslå, at virksomheden havde overtrådt overenskomsten, og  

 da klagerne ikke havde dokumenteret den påberåbte kutyme, blev virksomheden  

 frifundet.
 Landsorganisationen i Danmark har for Specialarbejderforbundet i Danmark,  

 Dansk Metalarbejderforbund og Kvindeligt Arbejderforbund i Danmark indklaget  

 Dansk Arbejdsgiverforening for Industriens Arbejdsgivere for Wittenborg A/S,  

 Odense, for Arbejdsretten og nedlagt følgende påstande:
 Indklagede har i forbindelse med afskedigelse af 28 medarbejdere den 25.  

 april 1991 begået brud på gældende overenskomsts § 2, stk. 6.
 Indklagede har brudt gældende lokalaftale af 22. september 1980 i  

 forbindelse med de foretagne afskedigelser.
 Indklagede har brudt gældende kutyme i forbindelse med afskedigelserne,  

 idet indklagede ikke har fulgt den sædvanlige procedure i forbindelse med  

 afskedigelserne.
 Den indklagede virksomhed tilpligtes at betale en efter Arbejdsrettens  

 skøn fastsat bod for ovennævnte brud til de klagende forbund.
 De indklagede har påstået frifindelse.
 Overenskomstens § 2, stk. 6, er sålydende:
 »Tillidsmanden skal ved forestående afskedigelser bedst muligt holdes  

 orienteret herom og har i øvrigt påtaleret ved eventuelt forekommende  

 urimeligheder ved antagelser og afskedigelser.
Jernets Arbejdsgiverforening er indforstået med at tage en drøftelse med  

 forbundene eller Centralorganisationen om sådanne spørgsmål, når særlige  

 forhold gør det rimeligt.« Lokalaftalen af 22. september 1980 er sålydende:
»Fratrædelsespolitik På grundlag af en drøftelse i »fratrædelsesudvalget«, som består  

 af DM/Freddy Hansen, SID/Børge Frederiksen, KAD/Anna Pallisborg og WP/Gunnar  

 Vestergaard, WP/Gert Fischer, blev følgende fastlagt.
 1. Ordninger og politikker for fratrædelse må fastlægges således at man på  

 samme tid opnår hensynet til driften af de enkelte produktionsafdelinger,  

 stigende tryghed med stigende anciennitet og inddækning af forhold, som er  

 fastlagt ved »tryghedsaftalen« eller andre lokalaftaler.
 Der tilstræbes i henhold til det under pkt. 1 nævnte:
 2. Ansatte med anciennitet fra 0 mdr. til 2 år:
 Mandskabsjusteringer sker i henhold til VF-vurderinger og foretages ved  

 samråd med tillidsmanden for den pågældende afdeling.
 3. Ansatte med anciennitet fra 2 år til 10 år:
 Mandskabsjusteringer sker under hensyn til den opnåede anciennitet år for  

 år.
Fratrædelser kan for denne gruppe, uanset anciennitet forekomme for  

 ansatte, såfremt disse er belastet af påtaler i henhold til gældende regler,  

 d.v.s. stamkort noterede påtaler, idet disse altid er meddelt tillidsmanden i  

 forbindelse med notatet.
En betingelse herfor er imidlertid, at  

 påtalen/påtalerne er maximalt eet år gamle.
Mandskabsjusteringer sker under hensyn til vurdering af mulighederne for  

 overflytning til andre områder.
I den forbindelse understreges det at  

 skifteholdsarbejde må påregnes.
 Mandskabsjusteringer/overflytninger som berører ansatte i denne gruppe  

 forelægges tillidsmandsgrupperne, som tages med på råd ved bedømmelse af  

 mulighederne.
 4. Ansatte med over 10 års anciennitet.
 Vil normalt ikke blive berørt af mandskabsjusteringer.
 Generelt:
 Foranstående ordninger og politik medfører ikke, at gældende regler for  

 afskedigelse ved overtrædelse af almindelige værkstedsregler bortfalder.
Forhold som medfører øjeblikkelig bortvisning vil blive meddelt  

 tillidsmandsorganisationen snarest muligt efter bortvisningen.' Sagen blev den 2. maj 1991 behandlet på et fællesmøde.
Referatet herfra er  

 sålydende:
 »Sagen forhandledes.
Fra arbejderside gjorde man gældende, at afskedigelserne var en  

 overenskomststridig lockout.
Endvidere gjorde arbejdersiden gældende, at der  

 i forbindelse med afskedigelserne var begået brud på Hovedaftalens § 4,  

 gældende overenskomst, § 2, stk. 6, og en på virksomheden gældende kutyme  

 vedrørende inddragelse af tillidsmænd ved beslutning om afskedigelser.
Arbejdsgiversiden afviste klagen i sin helhed og bemærker, at  

 afskedigelserne blev meddelt de på virksomheden tilstedeværende tillidsmænd  

 og i mangel af disse deres suppleanter.
Afskedigelserne er i øvrigt en  

 konsekvens af det på mødet i samarbejdsudvalget den 17. april 1991 meddelte  

 om, at det ikke var muligt at fastholde beskæftigelsen.
Forretningsudvalget  

 for fællesklubben blev den 24. april 1991 informeret om antallet (28) af  

 afskedigelser som en konsekvens af en 10%»s afmatning.
Proceduren og  

 kriterierne for afskedigelserne blev oplyst.
Det blev endvidere oplyst, at  

 afskedigelserne ville blive foretaget den 25. april 1991. I konsekvens heraf  

 blev afskedigelserne effektueret den 25. april 1991.
Arbejdersiden forbeholder sig at indbringe sagen for Arbejdsretten.« På et samarbejdsudvalgsmøde på Wittenborg A/S den 18. februar 1981 var der  

 en drøftelse af medarbejderpolitik og fratrædelsesaftale.
Referatet herom er  

 sålydende:
 »Helmuth Drevs fremførte, at det var Fællesklubbens holdning, at  

 firmaet ved afskedigelserne i november 1980 ikke levede op til den  

 fratrædelsespolitik, som blev fastlagt den 22. september 1980.
Gunnar Vestergaard henviste til, at politikken var opstillet for at  

 tydeliggøre de hensyn, der vil blive taget, når afskedigelser var nødvendige  

 på grund af forhold, der ikke var dækket af overenskomstens almindelige  

 værkstedsregler.
Han fastholdt, at firmaet havde tilstræbt overholdelsen af  

 de nævnte hensyn og fortsat ønskede at fastholde disse hensyn, men det er  

 helt klart, at firmaet - sådan som det indledningsvis er beskrevet i  

 politikken - er nødt til at tage hensyn til driften af de enkelte afdelinger.
 Børge Frederiksen ønskede oplyst fra Svend Åge Brandt, om han havde fået  

 at vide, at afskedigelser skal ske i samråd med tillidsmanden.
 Svend Åge Brandt svarede, at det havde han og de øvrige værkførere fået at  

 vide mere end een gang.
 Freddy Hansen spurgte, om Gunnar Vestergaard ville bruge politikken på  

 samme måde ved behov for fremtidige afskedigelser.
Gunnar Vestergaard bekræftede dette og tilføjede, at det ikke var muligt  

 at køre en afskedigelsespolitik efter reglen »sidst ind - først  

 ud«.
Der er flere hensyn, der må tilgodeses end ancienniteten.
 Gert Fischer understregede, at afskedigelserne i november måned var sket  

 ifølge fratrædelsespolitikken, der var i høj grad foretaget vurderinger  

 vedrørende mulighederne for forflytninger imellem arbejdsområder og  

 afdelinger, men det er klart, at der ved flyttemuligheder må bedømmes, både  

 om den pågældende kan forventes at kunne udføre jobbet, eller om oplæring kan  

 gennemføres indenfor en rimelig tid, man kan ikke bare flytte.
 Børge Frederiksen spurgte, om Gunnar Vestergaard var indstillet på at  

 ændre ordene »tilstræbe« og »tages med på råd« i  

 politikken.
 Gunnar Vestergaard fandt det ikke muligt at ændre på ordene.
 Børge Frederiksen ville derefter vide, om man kunne komme ud for, at folk,  

 der har været her i 5 år eller mere, bliver afskediget, selvom der findes  

 folk, der kun har været her i 1 år.
 Gunnar Vestergaard svarede, at det under afvejning af øvrige hensyn godt  

 kunne tænkes.
 Såvel Børge Frederiksen som Freddy Hansen var af den mening, at politikken  

 i så fald var uden værdi, og at Fællesklubben måtte bryde aftalen og alene  

 henvise til overenskomsten.
 Gunnar Vestergaard ønskede ikke at påvirke denne holdning, men påpegede,  

 at politikken var en holdningstilkendegivelse, og at den angav procedurer,  

 som ikke var dækket af de overenskomstfastlagte regler.
 Det blev afslutningsvis understreget af repræsentanterne fra  

 Fællesklubben, at firmaet efter deres mening bryder aftalen.
Gunnar Vestergaard og Gert Fischer henviste til det afholdte 10-mandsmøde  

 vedrørende fratrædelsespolitikken og meddelte, at de - ligesom de havde  

 udtrykt det der - var af den overbevisning, at de havde holdt aftalen.' På et samarbejdsudvalgsmøde den 30. oktober 1985 blev personalehåndbogen  

 omtalt.
Referatet herom er sålydende:
»Arbejdet med at revidere personalehåndbogen vil være tilendebragt i  

 den allernærmeste fremtid, når en beskrivelse af medarbejderintroduktionen er  

 færdig.
Materialet er skrevet på tekstbehandlingsanlæg, hvilket letter  

 fremtidige tilføjelser/rettelser.« Personalehåndbogen af 1. november 1985 indeholder følgende afsnit om  

 »hvis virksomheden tvinges til afskedigelser:» »Større ændringer eller omlægninger af virksomheden kan nødvendiggøre  

 reduktioner af den samlede medarbejderstab.
I sådanne tilfælde fastlægges de  

 regler, hvorefter afskedigelser gennemføres, i samarbejde med repræsentanter  

 fra de berørte medarbejdergrupper.« Referatet fra samarbejdsudvalgsmødet den 16. december 1991 indeholder i  

 afsnittet om »personaleretningslinier/-håndbog« blandt andet  

 følgende afsnit:
»Jørgen Houge Laursen gennemgik de på sidste møde behandlede punkter,  

 der skulle revideres.
Efter et par tilføjelser godkendte Samarbejdsudvalget  

 personaleretningslinierne, der forventes udsendt omkring 1. februar  

 1992.« Personalehåndbogen fra februar 1992 indeholder følgende bestemmelser om  

 fratrædelse:
»Wittenborg forventer en varig tilknytning af medarbejdere til  

 virksomheden.
Men der kan naturligvis opstå situationer, hvor et  

 ansættelsesforhold må bringes til ophør enten på virksomhedens eller den  

 enkelte medarbejders foranledning.
Der kan opstå situationer, hvor Wittenborg vurderer, at et  

 ansættelsesforhold må ophæves.
Det er f.eks. i de tilfælde, hvor det  

 personlige og/eller faglige samarbejde ikke kan bringes til at fungere i  

 overensstemmelse med de krav, Wittenborg naturligt må stille til  

 medarbejderne.
 Afskedigelser kan også forekomme i de tilfælde, hvor medarbejderen gennem  

 sin optræden nedbryder virksomhedens muligheder for en effektiv drift eller  

 hvor han/hun på grund af ustabilitet ikke fungerer som forventet.
 Vores aktivitetsniveau har indflydelse på, hvor mange vi skal være ansat.
Hvis der er tale om nedgang i aktivitet, arbejdsomlægning og lignende, kan  

 Wittenborg se sig nødsaget til at reducere medarbejderstaben.
Dette vil i så  

 fald ske under hensyntagen til den enkelte medarbejders engagement,  

 kvalifikationer samt personlige og sociale forhold.
Enhver medarbejder har, når han/hun fratræder sin stilling hos os, ret til  

 at få en skriftlig bekræftelse på sin beskæftigelse og  

 ansættelsesperiode.« Virksomhedens »produktionsstatus« blev drøftet på et  

 samarbejdsudvalgsmøde den 17. april 1991. Det hedder i mødereferatet herom  

 blandt andet:
 »Under henvisning til ledelsens beslutning om at sænke  

 aktivitetsniveauet i Odense som følge af den føromtalte afmatning på visse  

 automatmarkeder oplyste Per Christiansen, at man allerede på nuværende  

 tidspunkt kunne se, at der ikke er mulighed for at fastholde beskæftigelsen.  

 Situationen skal analyseres, og konsekvenserne vil være kendt inden for en  

 uge.
 NB:
Næstformanden er ikke enig i følgende ovennævnte referering: »at man  

 allerede på nuværende tidspunkt kunne se, at der ikke er mulighed for at  

 fastholde beskæftigelsen.
Situationen skal analyseres, og konsekvenserne vil  

 være kendt inden for en uge«, som menes burde hedde: »at i løbet af  

 en uge kan det siges, om vi kan bibeholde den nuværende beskæftigelse«.' Der er under domsforhandlingen afgivet forklaring af tillidsrepræsentant  

 Freddy Hansen, Dansk Metalarbejderforbund, tillidsrepræsentant Dennis  

 Nielsen, Specialarbejderforbundet i Danmark, fabrikschef Per Christiansen og  

 driftschef Jørgen Jensen.
Tillidsrepræsentant Freddy Hansen har forklaret, at han var med til at  

 udarbejde lokalaftalen af 22. september 1980, som ikke er blevet opsagt.
I de  

 10-12 år, han har været tillidsrepræsentant, er der omkring otte gange forud  

 for den 25. april 1991 af virksomheden foretaget afskedigelser.
Hver af disse  

 gange har virksomheden nævnt navne på flere personer end de, det var  

 nødvendigt at afskedige, således at der var en mulighed for at forhandle  

 spørgsmålet om, hvem der skulle afskediges.
Virksomheden vendte tilbage til  

 den fremgangsmåde ved en ekstra afskedigelsesrunde efter den 25. april 1991,  

 men fraveg fremgangsmåden ved afskedigelserne den 25. april 1991. Han var  

 forud for den 25. april 1991 af firmaets ledelse blevet orienteret om, at der  

 nok skulle foretages afskedigelser.
Umiddelbart før den 25. april 1991 fik  

 han at vide, at der ville blive tale om 28 afskedigelser, men ikke om hvem og  

 hvilke fagklubber der ville blive berørt af afskedigelserne.
Han fik først  

 navnene, efter at afskedigelserne var foretaget.
Den 25. april 1991 blev  

 tillidsmændenes suppleanter kaldt op til værkføreren, hvor de fik besked om,  

 hvilke fyresedler der den dag ville blive udleveret, men ikke om hvilke  

 fyresedler der ville blive udleveret de næste dage, hvor fraværende  

 medarbejdere mødte.
Situationen den 25. april 1991 var præget af  

 arbejdsnedlæggelser og de påståede temponedsættelser, der afgøres ved en  

 samtidig afsagt dom i Arbejdsrettens sag nr. 91.128.
Tillidsrepræsentant Dennis Nielsen har forklaret, at han har været ansat  

 på virksomheden i 12 år, og at han har været tillidsrepræsentant i 10 år.
Han  

 har bekræftet Freddy Hansens forklaring om den normale fremgangsmåde ved  

 afskedigelser.
Han blev den 25. april 1991 kl. 11.00 kaldt til møde med  

 værkfører Erik Poulsen, der meddelte omfanget af afskedigelser, og at navnene  

 ikke kunne diskuteres.
Kl. 12.15 fik han navnene på de, der skulle afskediges  

 af de, der var på arbejde, men ikke på de, der skulle afskediges af de, der  

 ikke var på arbejde.
Fyresedlerne blev udleveret fem minutter senere.
Han har  

 ikke efterfølgende påtalt afskedigelserne overfor virksomheden.
Fabrikschef Per Christiansen har forklaret, at han tiltrådte sin stilling  

 den 1. januar 1991. Først i april 1991 stod det klart, at der måtte foretages  

 afskedigelser.
Der blev på et samarbejdsudvalgsmøde den 17. april 1991  

 foretaget en orientering om, at det blev nødvendigt at foretage  

 afskedigelser.
Han kontaktede den 19. april 1991 fællestillidsmanden om, at  

 afskedigelserne kunne begrænses, hvis arbejderne trak efterårsferien frem.  

 Fællestillidsmanden afprøvede denne ide på et informationsmøde, men meldte  

 den 23. april 1991 tilbage, at der ikke var interesse for at rykke  

 efterårsferien frem.
Den 24. april 1991 meddelte han fællesklubben, at det  

 blev nødvendigt at afskedige 28. Han meddelte ikke fællesklubben navnene på  

 de 28, men han tilkendegav, at han ønskede en hurtig afklaring.
Heri var  

 fællesklubben enig.
Den 25. april 1991 blev tillidsmændene for de personer,  

 der skulle afskediges, orienteret om navnene på de personer, der skulle  

 afskediges blandt de, der var på arbejde.
Samme fremgangsmåde er anvendt i to  

 senere afskedigelsessituationer.
Han forstår udtrykket »samråd« i  

 lokalaftalen af 22. september 1980 som værende lig med orientering med  

 mulighed for at erklære sig enig eller uenig.
Afskedigelserne den 25. april  

 1991 blev foretaget under hensyn til arbejdernes kvalifikationer, herunder  

 deres fremmøde.
Værkføreren fandt navnene frem på de personer, der skulle  

 afskediges.
Han kender ikke den kutyme, klagerne påberåber sig.
Driftsleder Jørgen Jensen har forklaret, at han har været ansat i  

 virksomheden siden 1971, hvor han fra 1985 til 1988 var afdelingsleder og  

 siden 1988 har været driftsleder.
Fremgangsmåden ved afskedigelserne den 25.  

 april 1991 var den samme som ved tidligere afskedigelser.
Klubformændene er  

 kun ved tre tidligere afskedigelser blevet orienteret om navnene på de  

 personer, der var tale om at afskedige.
De tre tilfælde var alle tilfælde,  

 hvor der var tale om at afskedige kontroversielle personer.
Det var der i  

 omkring halvdelen af afskedigelsessituationerne.
Klubformændene blev den 25.  

 april 1991 ikke orienteret om navnene på de personer, der var tale om at  

 afskedige, da der ikke var tale om at afskedige kontroversielle personer.
Klagerne har anført, at overenskomstens § 2, stk. 6, foreskriver, at  

 tillidsmanden ved forestående afskedigelser skal holdes bedst muligt  

 orienteret.
Hertil hører, at navnene bliver meddelt tidligere end fem  

 minutter før afskedigelserne bliver foretaget.
I modsat fald bliver den i  

 bestemmelsen statuerede påtaleret ved urimelige afskedigelser illusorisk.  

 Tillidsrepræsentanterne blev i øvrigt ikke orienteret om navnene på de  

 fraværende arbejdere, der skulle afskediges.
I hvert fald i det omfang er  

 overenskomstens § 2, stk. 6, overtrådt.
Lokalaftalens bestemmelse i pkt. 2.  

 om at justeringer sker ved samråd med tillidsmanden er også overtrådt.
Den  

 påberåbte kutyme er tilstrækkelig bevist ved de af tillidsrepræsentanterne og  

 driftsleder Jørgen Jensen afgivne forklaringer.
 De indklagede har anført, at § 2, stk. 6, i overenskomsten er iagttaget,  

 da virksomheden og fællesklubben den 24. april 1991 begge ønskede en hurtig  

 afklaring af de 28 afskedigelser, hvortil kommer, at den i bestemmelsen  

 hjemlede påtaleret overfor urimelige afskedigelser ikke er udnyttet.  

 Lokalaftalen er alene en hensigtserklæring, der omskriver overenskomstens §  

 2, stk. 6. Den påberåbte kutyme er ikke dokumenteret.
 Arbejdsretten skal udtale:
 Efter bevisførelsen kan følgende lægges til grund:
Situationen på virksomheden var i slutningen af april 1991 efter de skete  

 arbejdsnedlæggelser og de påståede temponedsættelser spændt.  

 Produktionschefen meddelte den 24. april 1991 fællesklubben, at det blev  

 nødvendigt at afskedige 28 medarbejdere, og at han ønskede en hurtig  

 afklaring, hvad fællesklubben var enig i.
Ingen af de foretagne afskedigelser  

 blev påtalt som urimelige.
Da der under disse omstændigheder ikke er grundlag for at fastslå, at  

 virksomheden har overtrådt overenskomstens § 2, stk. 6, eller lokalaftalen af 22. september 1980, og da klagerne ikke  

 har dokumenteret den påberåbte kutyme, må de indklagede frifindes.
 T h i k e n d e s f o r r e t :
 De indklagede, Dansk Arbejdsgiverforening for Industriens Arbejdsgivere  

 for Wittenborg A/S, frifindes.
 Klagerne, Landsorganisationen i Danmark for Specialarbejderforbundet i  

 Danmark, Dansk Metalarbejderforbund og Kvindeligt Arbejderforbund i Danmark,  

 skal betale 2.000 kr. i sagsomkostninger til Arbejdsretten.
