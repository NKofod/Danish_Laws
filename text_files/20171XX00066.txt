Skriftlig fremsættelse (4. oktober 2017) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af færdselsloven (Ændring af sanktioner for foretagelse af ulovlige, konstruktive ændringer i motordrevne køretøjers forure-ningsbegrænsende udstyr) (Lovforslag nr.
L 30) Politikontroller i Danmark, Norge og Tyskland indikerer, at omfanget af manipulation med køretøjers forureningsbegrænsende udstyr er ganske omfangsrigt.
Dette er yderst skadeligt for miljøet.
 Hertil kommer, at der kan være store økonomiske fordele forbundet med at manipulere med et køretøjs forureningsbegrænsende udstyr, hvorved de virksomhedsejere, der manipulerer med deres køretøjers udstyr, opnår en konkurrencefordel i forhold til virksomhedsejere, der anvender udstyret korrekt.
 I henhold til færdselslovens gældende regler og praksis straffes foretagelse af ulovlige, konstruktive ændringer af forureningsbegrænsende udstyr som udgangspunkt med en bøde på 1.000 kr.
Formålet med lovforslaget er at skærpe bødestraffen for ulovlige, konstruktive ændringer af motordrevne køretøjers forureningsbegrænsende udstyr.
Lovforslaget indeholder derfor retningslinjer for forhøjelse af bødeudmåling for de tunge køretøjer (3.500 kg eller derover) fra 1.000 kr. til 15.000 kr. for ejeren i førstegangstilfælde.
Dette er på linje med bødeniveauet for overtrædelse af reglerne om miljøzoner.
For de lette køretøjer (under 3.500 kg) indebærer lovforslagets retningslinjer en bøde til ejeren på 5.000 kr. i førstegangstilfælde.
Lovforslaget indeholder endvidere regler om, at en fører (og ikke kun ejeren), der benytter et motordrevet køretøj, selvom denne vidste eller burde vide, at der var manipuleret med det forureningsbegrænsende udstyr, også ifalder bødestraf.
For de tunge køretøjer indebærer lovforslagets retningslinjer en bøde til føreren på 5.000 kr. i førstegangstilfælde og 2.500 kr. til føreren af lette køretøjer.
Endelig indeholder lovforslaget hjemmel for politiet til at tilbageholde køretøjer, hvis der er foretaget en ulovlig, konstruktiv ændring i køretøjets forureningsbegrænsende udstyr.
Herved sikres, at politiet i alle tilfælde har effektive håndhævelsesmidler i tilfælde af manipulation med forureningsbegrænsende udstyr.
 Idet jeg i øvrigt henviser til lovforslaget med tilhørende bemærkninger, skal jeg hermed anbefale forslaget til det Høje Tings velvillige behandling.
