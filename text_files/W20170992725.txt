Ligebehandlingsnævnets afgørelse om køn - kommuner - ej medhold - medhold J. nr. 2016-6811-52735 Det var ikke i strid med ligestillingsloven, at en far ikke modtog opkrævning af betaling for sit barns daginstitutionsplads fra kommunen.
Forældrene var samlevende, og opkrævningssystemet kunne kun have en forælder registreret med cpr.nr. som betaler.
Nævnet lagde vægt på, at forældrene ved opskrivning af parrets første barn til daginstitution selv bestemte, hvilken forælder der blev registreret som 1. betaler.
 Det var derimod i strid med ligestillingsloven, at faderen ikke modtog meddelelser fra kommunens sundhedspleje om barnet, idet meddelelserne automatisk kun blev sendt til barnets mor, selvom forældrene boede sammen og havde fælles forældremyndighed.
 Klagen drejer sig om påstået forskelsbehandling på grund af køn i forbindelse med, at en kommune ikke sendte opkrævning af betaling for daginstitutionsplads og meddelelser fra sundhedsplejen til børnenes far, men alene sendte opkrævning og meddelelser til børnenes mor.
Ligebehandlingsnævnets afgørelse Det var og er ikke i strid med ligestillingsloven, at klager ikke modtog og fortsat ikke modtager opkrævning af betaling for daginstitutionsplads fra den indklagede kommune.
 Det var derimod i strid med ligestillingsloven, at klager ikke modtog meddelelser fra den indklagede kommunes sundhedspleje.
Sagsfremstilling Klager er gift med børnenes mor.
De er samboende og har tre børn.
 Klagen vedrører, at kommunen kun sender opkrævning af betaling for daginstitutionsplads til klagers hustrus e-Boks.
 Klagen vedrører endvidere, at den kommunale sundhedspleje kun sendte meddeleler til hustruens e-Boks.
 Klagen er modtaget i Ligebehandlingsnævnet den 12. oktober 2016.
Parternes bemærkninger Klager gør gældende, at det er forskelsbehandling på grund af køn, når kommunen kun opkræver hans hustru betaling for daginstitutionsplads, og når sundhedsplejen kun sender meddelelser til hustruen.
 Klager ønsker med den første del af klagen at opnå, at begge forældre angives som modtagere af brevet vedrørende opkrævning af betaling for daginstitutionsplads.
 Det var klagers hustru, som opskrev parrets første barn til institution, mens klager opskrev parrets to øvrige børn.
 Uanset om det er en mor eller far, der opskriver et barn til institution, burde begge forældre få besked om opkrævningen.
Kommunen har oplyst, at det i det nuværende system ikke er muligt, at begge forældre står anført som modtagere af girokortet til betaling af dagsinstitutionsplads.
Kommunen er således bevidst om problemstillingen, men prioriterer ikke at fremme ligestilling.
Dansk lovgivning tager ikke hensyn til, hvad et system teknisk kan, og kommunen er således ikke fritaget for at følge loven.
For så vidt angår den anden del af klagen har kommunen henvist til, at sundhedsplejens meddelelser bliver sendt til barnets mor, idet det ofte er moren, der holder orlov, hvorfor det er hende, sundhedsplejersken kontakter.
Dette er en udokumenteret påstand.
Sundhedsplejersken har kontakt til børn og forældre i flere år og således ikke blot, mens moren holder barselsorlov.
En far har samme ret til informationer om et barn, som en mor har.
Oftest er det klager, som tager med børnene til tandlæge, sundhedsplejerske mv.
En mor får alle oplysninger automatisk fra sundhedsplejersken, mens en far selv skal logge på Barnets bog.
Dette er dokumentation på, at indklagede forskelsbehandler på grund af køn.
 Indklagede gør gældende, at kommunen ikke har handlet i strid med ligestillingsloven.
Klager har oplyst, at hans hustru opskrev deres første barn til dagtilbud, mens han opskrev de to øvrige børn.
Han har endvidere oplyst, at begge forældre bør få besked om opkrævning af betaling for daginstitution.
Opskrivning til dagtilbud sker via et online selvbetjeningssystem.
Den forælder, der foretager opskrivning af barnet, bliver registreret som 1. betaler og modtager opkrævning for betaling af dagtilbud.
Hvis moren opskriver barnet, er det hende, der bliver registreret som 1. betaler, og hvis faren opskriver barnet, er det således ham, der bliver registreret som 1. betaler.
Forældrene vælger således selv, hvem der opskriver barnet, og dermed hvem der fremadrettet skal modtage opkrævning af betaling for dagtilbuddet.
 Den anden forælder kan ved opskrivning af barnet blive registreret som 2. betaler.
Der kan i opkrævningssystemet kun registreres et cpr.nr. i forhold til opkrævning.
Det oplyste cpr.nr. er styrende for eventuelle søskendetilskud, der kan gives i forbindelse med en plads i dagtilbud.
I opkrævningssystemet er der kun oplysninger om klagers hustru.
Det var således hende, som opskrev børnene, og det er derfor hende, der er registreret som 1. betaler og modtager opkrævningen.
Der er ikke sket registrering af klager.
 Kommunen fik et nyt it-system i januar 2014. Oplysningerne om, hvilken forælder der har foretaget opskrivning, skulle være overført til det nye system.
 Det er ikke i det nuværende system muligt, at begge forældre kan angives som modtagere af girokortet.
Meddelelser fra sundhedsplejersken sendes via e-Boks eller sikker post til et barns mor, hvis hun har samme folkeregisteradresse som barnet.
Baggrunden for dette er, at det ofte er moren, der holder orlov, og dermed moren, som sundhedsplejersken aftaler besøg mm. med.
Hvis begge forældre bor på samme adresse som barnet, har de mulighed for at se oplysninger om barnet fra sundhedsplejen i Barnets bog, som kan tilgås ved login via borger.dk.
I Barnets bog er der oplysninger om barnets generelle trivsel og sundhedsplejerskens eventuelle bemærkninger og aftaler for næste kontakt m.v.
I de første år af et barns liv aftales der møder med sundhedsplejersken fra gang til gang.
Når sundhedsplejersken har registreret en kalenderaftale i journalsystemet, kan forældre med samme adresse som barnet se aftalen på Barnets bog.
Adgangen til Barnets bog er ikke kønsbestemt.
 Sundhedsplejen vil i anledning af henvendelsen fra klager bestræbe sig på, at henvendelser fra sundhedsplejersken fremadrettet også vil blive sendt til ham.
 Sundhedsplejen tilbyder besøg, når et barn er 1 ½ år og 3 ½ år, og sundhedsplejen vil fremadrettet bestræbe sig på at sende invitation til disse besøg til begge forældre.
 Sundhedsplejen forudsætter dog, at samlevende forældre har en dialog om barnets trivsel, og hvad der skal ske med barnet, herunder i forhold til besøg fra sundhedsplejersken.
Ligebehandlingsnævnets bemærkninger og konklusion Det følger af lov om ligestilling af kvinder og mænd (ligestillingsloven), at ingen må udsætte en person for direkte eller indirekte forskelsbehandling på grund af køn.
 Ved direkte og indirekte forskelsbehandling forstås, at en person behandles ringere eller stilles særlig ufordelagtigt i forhold til personer af det andet køn.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Efter ligestillingsloven har en offentlig myndighed pligt til inden for sit område at arbejde for ligestilling og indarbejde ligestilling i al planlægning og forvaltning.
Det følger af oplysningerne fra indklagede, at det er forældrene, der ved opskrivning af barnet til daginstitution bestemmer, hvem af forældrene der skal stå registreret som 1. betaler og modtage opkrævning af betaling.
Opkrævningssystemet kan kun have en forælder registreret med cpr. nr. som betaler.
Den anden forælder kan registreres som 2. betaler.
Ordningen, hvorefter kun en forælder opkræves betaling, giver visse praktiske problemer for den anden forælder.
Imidlertid er der ikke påvist faktiske omstændigheder, der giver anledning til at formode, at klager er blevet behandlet ringere på grund af sit køn.
 Nævnet har herved navnlig lagt vægt på, at det efter de foreliggende oplysninger må lægges til grund, at forældrene ved opskrivning af parrets første barn selv bestemmer, hvilken forælder der registreres som 1. betaler.
 Klager får derfor ikke medhold i denne del af klagen.
 For så vidt angår den del af klagen, der angår meddelelser fra kommunens sundhedspleje, lægger nævnet efter de foreliggende oplysninger til grund, at sundhedsplejen kun sender meddelelser til barnets mor, selvom barnets mor og far bor sammen og har fælles forældremyndighed, og at dette sker automatisk.
 Klager har på denne baggrund påvist faktiske omstændigheder, der giver anledning til at formode, at han har været udsat for direkte forskelsbehandling på grund af sit køn.
 Indklagede har ikke løftet bevisbyrden for, at kommunens sundhedsplejes praksis ikke er i strid med ligestillingsloven.
 Det forhold, at forældre med samme adresse som barnet har adgang til oplysningerne fra sundhedsplejen om barnet på borger.dk, kan ikke føre til en anden vurdering.
 Klager får således medhold i denne del af klagen.
 Efter en samlet vurdering finder nævnet ikke grundlag for at tilkende klager nogen godtgørelse.
 Nævnet bemærker, at det er oplyst, at indklagede som følge af klagen vil bestræbe sig på, at henvendelser fra sundhedsplejersken fremadrettet også vil blive sendt til klager.
Retsregler Afgørelsen er truffet efter følgende bestemmelser:
