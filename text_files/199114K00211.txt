Nr BTL 211 Betænkning over Betænkning over Forslag til lov om opholdstilladelse for  

 statsløse palæstinensere fra Libanon   

 Nr L 211 1991-92, 1. samling Afgivet af Retsudvalget Afgivet: 19920220 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige henvendelser fra  

 Flygtningenævnet og Kommunernes Landsforening.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) lovforslaget til  

vedtagelse uændret , idet flertallet udtaler følgende:
 Det har under udvalgsbehandlingen været anbefalet fra Direktoratet for  

 Udlændinge i justitsministerens svar på spørgsmål 25, jf. bilag 16, at  

 lovforslagets tekst skulle tydeliggøres med hensyn til afgrænsning af  

 tidsperioden.
 Lovforslagets tekst (§ 1) omfatter statsløse palæstinensere fra Libanon,  

 som har opholdt sig i Danmark som asylansøgere i mere end 12 måneder.
Tidspunktet, hvor en person har tilkendegivet sig som flygtning  

 (asylansøger) over for de danske myndigheder, er veldefineret og registreret  

 for alle asylansøgere.
Dette tidspunkt må efter flertallets opfattelse lægges  

 til grund for afgrænsningen.
 Et mindretal (Det Konservative Folkepartis og Venstres medlemmer af  

 udvalget) indstiller lovforslaget til forkastelse ved 3. behandling.
Mindretallet bemærker, at det er beklageligt, at sagsbehandlingstiderne i  

 asylsager kan udstrækkes så langt, som det er tilfældet efter det gældende  

 system i henhold til udlændingelovgivningen.
Dette bør imidlertid efter  

 mindretallets opfattelse føre til, at man på et generelt plan overvejer  

 sagsbehandlingsprocedurerne, f.eks. i forbindelse med en kommende snarlig  

 ændring af udlændingelovgivningen, og ikke ved at give særfordele til en  

 enkelt gruppe personer som konsekvens af en lang sagsbehandlingstid.
Med  

 lovforslaget løses intet grundlæggende ved de problemer, som det tunge  

 klagesystem giver anledning til, og Folketinget bliver beklageligvis  

 inddraget i sager med nogle personer, som i forvejen har fået prøvet deres  

 sager af de myndigheder, der efter udlændingeloven har fået tillagt  

 kompetencen til at afgøre disse.
Sagerne har i mange tilfælde været overvejet  

 særdeles nøje af de kompetente myndigheder ad flere omgange med det resultat,  

 at de betingelser for at få opholdstilladelse her i landet, som er opstillet  

 i udlændingeloven, ikke har været opfyldt.
Derfor er det forkert, at  

 Folketinget, uden at andre omstændigheder foreligger end dem, der allerede  

 har været gjort gældende for de kompetente myndigheder, alligevel i  

 realiteten meddeler en varig opholdstilladelse.
Dette er et særdeles  

 vidtgående indgreb i det system, som et flertal i Folketinget selv har  

 opbygget i den nugældende udlændingelov.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling og advarer  

 Folketingets øvrige partier mod konsekvenserne af en vedtagelse af  

 lovforslaget.
 De vigtigste konsekvenser vil være:
 1. Forøgelse af indvandringen til Danmark med mindst 1.500 til 2.000  

 personer.
 Ifølge en opgørelse fra Direktoratet for Udlændinge vil mindst 421 og  

 måske op til 470 personer være direkte omfattet af loven og således få  

 opholdstilladelse efter lovens vedtagelse.
 Justitsministeren har ikke afkræftet, at opholdstilladelsen giver hver  

 enkelt af de op til 470 palæstinensere ret til at invitere børn, ægtefælle og  

 forældre over 60 år til Danmark, hvor de pågældende familiemedlemmer vil have  

 retskrav på at få opholdstilladelse.
Det er skuffende, men samtidig kendetegnende for Justitsministeriets  

 arbejdsform, at ministeriet ikke af egen drift har foretaget nogen som helst  

 beregninger over de demografiske (befolkningsmæssige) konsekvenser af  

 lovforslaget.
Det kan derfor kun skønsmæssigt og meget forsigtigt anslås, at  

 lovforslagets vedtagelse vil føre til en acceleration af indvandringen med  

 formentlig ikke under 1.500-2.000 personer inden for en to-treårig periode.
 Over en længere periode på 10-20 år kan der, afhængig af om de pågældende  

 tager varigt ophold her i landet, omfanget af familiesammenføringerne (både  

 de umiddelbare og de efterfølgende sammenføringer), fødselshyppighed etc.,  

 formentlig påregnes en tilvækst i den herboende palæstinensiske befolkning på  

 ikke under 5.000-10.000 personer sammenlignet med situationen, hvis  

 lovforslaget bliver forkastet.
 2. Væsentlige økonomiske afsavn for danskerne.
Enhver ved, at de palæstinensere, der er omfattet af lovforslaget,  

 allerede på nuværende tidspunkt har påført det danske samfund en udgift på  

 mange millioner kroner.
Det er klart ansvarsløst, at hverken  

 forslagsstillerne eller regeringen interesserer sig for de økonomiske  

 konsekvenser af lovforslaget.
Den herskende Christiansborgoverklasse, der  

 udgør flertallet bag dette forslag, kan helt hovedløst vedtage lovforslaget  

 og videresende regningen til den i forvejen hårdt prøvede danske befolkning.  

 At det politiske flertal ved at tildele palæstinenserne opholdstilladelse er  

 på klar kollisionskurs med befolkningsflertallet, betragtes på Christiansborg  

 med overlegen ligegyldighed.
Fremskridtspartiet kan kun forsøge at kæmpe imod den af befolkningen  

 uønskede indvandring og appellere til det politiske flertal om at besinde  

 sig.
Lykkes det ikke, må Fremskridtspartiet i stedet appellere til  

 befolkningen om at skifte det politiske flertal ud, jo før, jo bedre.
 Men indtil det sker, må danskerne som følge af palæstinensersærloven i de  

 kommende år affinde sig med udgifter til bl. a. følgende formål:
- bolig, - bistandshjælp, - arbejdsløshedsunderstøttelse, - sygedagpenge, - læge- og medicinudgifter, - kost, - lommepenge, - tøj, - socialrådgivere, - undervisning, - tolke, - advokater, - rejse- og befordringsudgifter, - kulturelle aktiviteter, - lønudgifter til flygtningenævn, kommunale myndigheder,  

 Justitsministeriet, politi samt måske domstole, fængselsvæsen og andre  

 offentlige myndigheder.
 3. Krav om opholdstilladelser fra andre indvandrergrupper.
 Lovforslaget omfatter kun et meget lille og stærkt afgrænset udsnit af de  

 folkeslag, der har behov for eller kunne ønske sig at søge væk fra deres eget  

 hjemland på grund af forfølgelse, fattigdom, sult, borgerkrige, politisk uro,  

 epidemiske sygdomme og mange andre grunde.
 Skulle man følge det politiske flertals generelle og helt uforsvarlige  

 grundindstilling, kunne man med lige så god ret åbne for automatisk tildeling  

 af opholdstilladelse for store etniske grupper såsom iranere, irakere,  

 palæstinensere, algierere, serbere, kroatere, makedoniere, folkeslag fra det  

 tidligere Sovjetunionen, fra Rumænien, Albanien, Haiti og fra en meget lang  

 række andre områder overalt i verden.
 Det er hævet over enhver tvivl, at lovforslagets vedtagelse vil føre til  

 en markant vækst i flygtninge- og indvandrerpresset på de danske grænser.
 Folketingsflertallet handler, som om det slet ikke forstår virkningerne af  

 en lovgivning som denne og de forhåbninger og forventninger, den vil sætte i  

 gang, når kendskabet til loven rygtes rundt om i verden.
Folketingsflertallet har intet som helst bud på, hvordan man vil håndtere  

 de mere langsigtede virkninger af en forøget og accelererende vækst i  

 indvandringen.
Her bliver der tale om både økonomiske, kulturelle og mange  

 andre sidevirkninger, som flertallet overhovedet ikke kan overskue eller  

 argumentere for.
Denne lovgivning vil med usvigelig sikkerhed styrke  

 tendensen til, at Danmark, der før Poul Schluters regeringstid var et  

 forholdsvis homogent samfund, inden for en kort årrække bliver et multietnisk  

 samfund med en række forskellige nationaliteter, sprog, religioner og de  

 deraf følgende uundgåelige kultursammenstød.
 Mange andre synspunkter kunne anføres imod det utrolig letsindige og i  

 mere end een forstand kostbare lovforslag, der nu presses igennem mod den  

 danske befolknings vilje.
 Der er kun to ting, der er endnu mere utrolige end det politiske flertals  

 ligegyldighed over for befolkningen.
Det ene er, at regeringen endnu en gang slår hælene sammen, står ret og  

 beredvilligt påtager sig lydigt at administrere det alternative flertals  

 politik, selv om regeringen er modstander af denne politik.
Men dette  

 afdækker samtidig hulheden i regeringens påståede ønsker om  

 »stramning« af udlændingepolitikken.
Det andet utrolige er, at befolkningen finder sig i det politiske flertals  

 overgreb.
For sådan opleves loven, som et overgreb mod C-holdet, mod syge og  

 handicappede, mod tusinder af danskere, der må lide afsavn, mens fremmede  

 strømmer ind til hele verdens socialkontor: Danmark.
Men dette finder  

 befolkningen sig nok heller ikke i længere end til førstkommende  

 folketingsvalg.
 Et tredje mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling, uanset at  

 mindretallet har respekt for intentionerne bag det.
 Mindretallet ønsker ikke at lave direkte lovgivning for enkelte grupper af  

 asylansøgere.
Dog er Centrum-Demokraterne i stærk tvivl om, hvorvidt det er forsvarligt  

 at tilbagesende flygtninge til et besat land.
Af justitsministerens svar på  

 spørgsmål 12, jf. bilag 16, fremgår, at indrejsekontrollen i Beiruts lufthavn  

 ud over af libanesiske også udøves af syriske myndigheder.
Dette beviser, at  

 der er tale om okkupation fra en fremmed magt.
 Det fremgår af svarene på spørgsmålene 11 og 30, jf. ligeledes bilag 16,  

 at et stort antal europæiske lande ikke for tiden udsender palæstinensiske  

 flygtninge til Libanon, medens andre kun gør det undtagelsesvis.
Mindretallet fæster lid til notatet af 18. oktober 1991 fra  

 Justitsministeriets Lovafdeling.
Dette konkluderer, at det under alle  

 omstændigheder, hvor afgørelser er appelleret, er justitsministeren og altså  

 ikke Flygtningenævnet, der har ansvaret for tilbagesendelse af flygtninge.
 Et fjerde mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.
