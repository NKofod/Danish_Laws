 Et pengeinstitut afgav telefonisk soliditetsoplysninger, ifølge hvilke  

 omspurgte selskab var god for en varekredit.
 Det omspurgte selskab gik senere konkurs og spørger led tab på  

 leverance, der var givet i tillid til pengeinstituttets oplysninger.
 Finanstilsynet udtalte, at de givne oplysninger var  

 »misvisende« og henviste iøvrigt til »Vejledende regler for  

 pengeinstitutters afgivelse af soliditetsoplysninger«.
 Tilsynets skrivelse af 3. maj 1988 vedrørende soliditetsoplysning.
 Pengeinstituttet havde i oktober 1986 telefonisk afgivet en  

 soliditetsoplysning, ifølge hvilken omspurgte selskab var god for en  

 varekredit på et bestemt angivet beløb.
 Fire måneder senere gik selskabet konkurs, og klageren led tab på en  

 leverance, der var sket i tillid til oplysningen.
 Af oplysningen fremgik, at indtjeningen ikke havde været tilfredsstillende  

 i de sidste år, at selskabets egenkapital var lille, samt at regnskabet for  

 1985 endnu ikke var forevist pengeinstituttet.
 Det fremgik, af noget regnskabsmateriale, som pengeinstituttet var i  

 besiddelse af, at selskabets egenkapital pr. 1. januar 1984 og 1. januar 1985  

 var negativ.
Tilsynet fandt, at pengeinstituttet burde have oplyst om, at selskabet,  

 ifølge dets oplysninger, havde negativ egenkapital, idet oplysningen om, at  

 egenkapitalen var »lille«, efter tilsynets opfattelse på den nævnte  

 baggrund var misvisende.
Der henvistes til »Vejledende regler for  

 pengeinstitutters afgivelse af soliditetsoplysninger« (1986), hvorefter  

 pengeinstituttet skal oplyse, at aktie- eller indskudskapitalen er tabt eller  

 ikke intakt, hvis det er bekendt hermed.
