Skriftlig fremsættelse (8. oktober 2020) Sundheds- og Ældreministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af sundhedsloven og lov om apoteksvirksomhed (Digitalt supplement til sundhedskortet, opdatering af Statens Serum Instituts formål og opgaver, autoriserede sundhedspersoners mulighed for i forbindelse med aktuel patientbehandling at anvende oplysninger, der opbevares i Nationalt Genom Center til beslutningsstøtte, og videregivelse af lægemiddeloplysninger til forsknings- og statistikformål m.v.) (Lovforslag nr.
L 63) Lovforslaget indeholder fem separate lovforslag, som samlet og helt overordnet set skal bidrage til at lette borgernes kontakt med sundhedsvæsenet, at præcisere Statens Serum Instituts opgaver, at indføre en præciseret og ny hjemmel til påmindelser om hepatitis B-vaccinationer, at understøtte bedre diagnostik og behandling i sundhedsvæsenet og slutteligt at muliggøre vigtig forskning f.eks. i lægemidlers virkninger.
For det første foreslås det, at det gøres muligt frivilligt at anvende et digitalt supplement til sundhedskortet, som sidestilles med det nuværende fysiske sundhedskort som dokumentation for retten til at modtage ydelser efter sundhedsloven.
Det foreslås desuden, at sundheds- og ældreministeren bl.a. kan fastsætte regler for indhold og anvendelse og om, at det digitale supplement til sundhedskortet også kan anvendes for børn, og at det fysiske sundhedskort kan fravælges frivilligt.
Forslaget vil lette borgernes hverdag og kontakt med sundhedsvæsenet.
For det andet foreslås det med lovforslaget at præcisere og opdatere beskrivelsen af Statens Serum Instituts opgaver.
Statens Serum Institut har gennem de seneste år gennemgået en række ændringer, der har betydning for instituttets opgaver.
Statens Serum Institut har bl.a. frasolgt instituttets vaccineproduktion og har overtaget det veterinære beredskab i samarbejde med Københavns Universitet.
Der er derfor behov for at præcisere og opdatere sundhedslovens bestemmelse.
For det tredje foreslås en præciseret og ny hjemmel til, at påmindelser om hepatitis B-vaccinationer til børn af mødre, som har kronisk hepatitis B, i alle tilfælde kan sendes til både moren og til den anden forældremyndighedsindehaver.
Formålet er bl.a. at sikre, at begge forældremyndighedsindehavere kan drage omsorg for barnet og medvirke til at sikre, at barnet får den anbefalede vaccination.
Samtidig sikres ligestilling af forældremyndighedsindehaverne.
 For det fjerde foreslås det at ændre bemyndigelsesbestemmelsen om beslutningsstøtte, så sundheds- og ældreministeren også kan fastsætte nærmere regler for autoriserede sundhedspersoners adgang til at indhente genetiske oplysninger, der opbevares i Nationalt Genom Center, til brug for beslutningsstøtte.
 Som reglerne er i dag, vil en genetisk oplysning være omfattet af bemyndigelsesbestemmelsen, hvis den opbevares i et regionalt elektronisk system, men ikke, hvis den selvsamme oplysning opbevares i Nationalt Genom Center.
 Derfor foreslås det at ændre bemyndigelsesbestemmelsen om beslutningsstøtte, så autoriserede sundhedspersoner også kan få mulighed for at anvende de data, der indberettes til Nationalt Genom Center, til diagnostik og patientbehandling.
For det femte foreslås det at ændre reglerne for videregivelse af oplysninger fra Lægemiddelstatistikregisteret.
Med forslaget vil det afgørende for adgangen til oplysningerne blive formålet, dvs. at udføre forskning eller udarbejde statistik af væsentlig samfundsmæssig betydning.
Dermed sidestilles adgangen til Lægemiddelstatistikregisteret med adgangen til Sundhedsdatastyrelsens øvrige nationale sundhedsregistre, hvilket vil muliggøre vigtig forskning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
