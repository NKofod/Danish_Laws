Skriftlig fremsættelse (30. april  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af lov om energiafgift  

 af mineralolieprodukter m.v. (Ophævelse af afgiften på  

 smøreolier, hydraulikolier og lign. og godtgørelse af genvundne  

 benzindampe, m.v.).
(Lovforslag nr.
L 204).
Med EF-domstolens dom af 10. juni 1999 »Braathens Sverige  

 AB v.
Riksskatteverket« blev det fastslået, at den nuværende  

 afgift på smøreolier, hydraulikolier og lign. ikke kunne  

 opretholdes.
Opkrævningen af smøreolieafgiften er derfor  

 administrativt berostillet indtil lovens ikrafttræden.
 Da smøreolieafgiften er fundet EU-stridig,  

 foreligger der helt særlige omstændigheder for  

 fremsættelsen af lovforslaget, som berettiger til fremsættelse  

 efter den 1. april med henblik på hurtig behandling.
Med lovforslaget foreslås det, at afgiften på  

 smøreolier, hydraulikolier og lign. ophæves.
Ophævelsen af  

 afgiften på smøreolier, hydraulikolier og lign. bringer  

 lovgivningen i overensstemmelse med mineraloliedirektivets art. 8, stk.  

 1.
Ved et eventuelt krav om tilbagebetaling af afgiften, vil  

 dansk rets almindelige regler om tilbagebetaling, finder anvendelse.
Dette  

 medfører, at en betingelse for tilbagebetaling er, at virksomhederne  

 kan godtgøre, at de har lidt et tab ved betaling af afgiften.
Endvidere foreslås en bestemmelse om  

 godtgørelse af genvundne benzindampe.
Ved anvendelse af visse  

 dampretursystemer er det muligt at genindvinde benzindampe, som opstår  

 i forbindelse med tankning.
For at undgå dobbeltbeskatning, som  

 på intet tidspunkt har været formålet med loven, er loven  

 blevet administreret på en sådan måde, at 0,14 pct. af  

 afgiften på den udleverede mængde benzin er blevet godtgjort.
Det  

 foreslås hermed at indføre en tydelig lovhjemmel for denne  

 afgiftsgodtgørelse.
 Generelt set vil forslaget medføre en mindre  

 økonomisk lempelse for store dele af industrien og transportsektoren.  

 Lempelsen for erhvervslivet skønnes totalt set at udgøre ca. 90  

 mill. kr.
 Ophævelsen af afgiften på smøreolier,  

 hydraulikolier og lign. og godtgørelse af genvundne benzindampe, m.v.  

 vil betyde mindre administrative lettelser for de registrerede  

 virksomheder.
 Med disse bemærkninger skal jeg anbefale forslaget  

 til Folketingets hurtige og velvillige behandling.
