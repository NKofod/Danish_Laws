Bekendtgørelse om udførelse af opgaver i henhold til Europa-Parlamentets og Rådets forordning (EU) nr. 517/2014 om fluorholdige drivhusgasser I medfør af § 7 a, § 45, stk. 1, og § 47 i lov om kemikalier, jf. lovbekendtgørelse nr. 115 af 26. januar 2017, fastsættes:
 § 1. Miljøministeriet og dets institutioner udfører de opgaver, som tildeles de kompetente myndigheder i medlemsstaterne i henhold til Europa-Parlamentets og Rådets forordning (EU) nr. 517/2014 af 16. april 2014 om fluorholdige drivhusgasser og om ophævelse af forordning (EF) nr. 842/2006 (F-gas forordningen), jf. forordningens artikel 6, stk. 2 og 3, artikel 11, stk. 3, artikel 15, stk. 4, artikel 17, stk. 4, og artikel 19, stk. 6, jf. dog stk. 2.
 Stk. 2. Stk. 1 berører ikke toldmyndighedernes status som kompetent myndighed efter F-gas forordningens artikel 17, stk. 4.
§ 2. Miljøstyrelsen fører tilsyn og kontrol med overholdelsen af reglerne i F-gas forordningen  i overensstemmelse med reglerne i loven og F-gas forordningen.
Miljøstyrelsen fungerer i den forbindelse som markedsovervågningsmyndighed i overensstemmelse med Europa-Parlamentets og Rådets forordning (EU) nr. 2019/1020 af 20. juni 2019 om markedsovervågning og produktoverensstemmelse og om ændring af direktiv 2004/42/EF og forordning (EF) nr. 765/2008 og (EU) nr. 305/2011.
 Stk. 2. Miljøstyrelsens afgørelser efter stk. 1 kan ikke påklages til anden administrativ myndighed.
 § 3. Bekendtgørelsen træder i kraft den 15. november 2021.
 Stk. 2. Bekendtgørelse nr. 1287 af 4. december 2014 om henlæggelse til Miljøstyrelsen af opgaver, tilsyn og kontrol vedrørende Europa-Parlamentets og Rådets forordning (EU) nr. 517/2014 om fluorholdige drivhusgasser ophæves.
