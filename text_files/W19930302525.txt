 Et medlem, der havde drevet selvstændig virksomhed, var afmeldt  

 momsregisteret, og lejemålet, hvorfra virksomheden blev drevet, var ophørt.
 Hun var på tidspunktet for direktoratets afgørelse fortsat i  

 besiddelse af driftsmidler til en samlet værdi af ca. 2200 kr., som overgik  

 til privat brug.
 Medlemmet var i en periode beskæftiget som lønmodtager og overflyttet  

 til en arbejdsløshedskasse for sådanne.
 Ankenævnet fandt det tilstrækkeligt dokumenteret, at medlemmet var  

 endeligt ophørt med selvstændig virksomhed.
 Ankenævnet lagde vægt på, at virksomheden blev drevet fra lejede  

 lokaler, hvor lejemålet var ophørt, at virksomheden var frameldt  

 momsregisteret, at driftsmidlerne var af ringe værdi og overgik til privat  

 anvendelse, og at medlemmet i en periode på ca. 2 måneder var beskæftiget som  

 lønmodtager.
Et medlem var momsregistreret for akupunkturklinik i perioden 1. september  

 1991 til 3. marts 1992. Hun redegjorde over for arbejdsløshedskassen for  

 afviklingen af klinikken med oplistning af, hvilket inventar og instrumenter,  

 der afhændedes, og hvilke hun beholdt.
Arbejdsløshedskassen traf herefter  

 afgørelse om, at medlemmet ikke kunne ledigmeldes, da hun var i besiddelse af  

 virksomhedens samlede driftsmidler.
Medlemmet klagede ikke over denne  

 afgørelse.
 Medlemmet blev overflyttet til en arbejdsløshedskasse for lønmodtagere.
Medlemmet var ansat som lønmodtager fra den 30. marts 1992, til hun sagde  

 op den 22. maj 1992 og ifaldt 5 ugers karantæne som følge heraf.
Kassen  

 meddelte, at da det stadig ikke var dokumenteret, at hun havde afhændet  

 driftsmidlerne fra den selvstændige virksomhed, kunne hun ikke betragtes som  

 ledig og derfor ikke modtage dagpenge.
Medlemmet anførte, at oversigten over driftsmidlerne til kassen var lavet  

 af hende selv, men at hun ikke havde udestående med Told- og Skattestyrelsen,  

 hvilket hun fandt måtte betyde, at værdien ansås for nul kroner.
Hun oplyste,  

 at værdien ved salg var nul, men at hun havde vurderet værdien ved eventuel  

 genstart af virksomhed.
 Medlemmet solgte den 24. juli 1992 akupunkturapparat, briks og patientboks  

 for 1250 kr.
 Medlemmets advokat anførte, at driftsmidlerne alene som hovedregel skulle  

 være solgt, og da driftsmidlerne var af så beskeden økonomisk værdi, var det  

 urimeligt at kræve disse solgt, men tilstrækkeligt, at alle øvrige momenter  

 entydigt pegede på, at virksomheden var ophørt.
 Direktoratet for Arbejdsløshedsforsikringen meddelte, at medlemmet ikke  

 med tilstrækkelig tydelighed havde dokumenteret, at hun var ophørt mere end  

 midlertidigt med virksomhedsudøvelsen, da hun var i besiddelse af  

 virksomhedens hoveddriftsmidler.
 Medlemmets advokat henholdt sig til det tidligere anførte og bemærkede, at  

 afhændelse ikke skabte sikkerhed mod genoptagelse af virksomheden, da  

 effekterne let ville kunne genanskaffes, fordi værdien var beskeden.
 Direktoratet bemærkede, at ifølge registreringsbeviset blev virksomheden  

 drevet fra hjemadressen, og at afmeldelse ikke alene var fyldestgørende  

 dokumentation for ophør af servicevirksomhed af en sådan karakter.  

 Direktoratet fandt, at afhændelse af driftsmidlerne var det eneste objektive  

 konstaterbare moment, der kunne dokumentere et virksomhedsophør.
 Kassen oplyste, at kassen den 13. august 1992 havde modtaget dokumentation  

 på salg af driftsmidler, og anmodede direktoratet om at tage sagen op til  

 fornyet behandling ud fra de nye oplysninger i sagen.
 Direktoratet meddelte, at klagen over direktoratets afgørelse af 18.  

 august 1992 var oversendt til behandling i nævnet, og direktoratet anmodede  

 derfor kassen som første instans om at træffe afgørelse på baggrund af de nu  

 foreliggende oplysninger.
 Kassen fremsendte salgsnota af 24. juli 1992 og afdelingens bemærkninger  

 til ankenævnet.
Medlemmets advokat afviste direktoratets bemærkning om, at virksomheden  

 var drevet fra hjemadresse, men henviste til at afmeldingen naturligvis var  

 sket til hjemadressen.
Herudover var vedlagt kopi af brev fra  

 butiksindehaver, fra hvem medlemmet havde lejet lokalerne i perioden indtil  

 1. marts 1992. Advokaten fandt herefter, at der var tilstrækkelig  

 dokumentation for virksomhedens ophør.
 Ankenævnet fandt, at det var tilstrækkeligt dokumenteret, at medlemmet ved  

 ledigmeldelsen den 22. maj 1992 var endeligt ophørt med udøvelsen af  

 selvstændig virksomhed.
 Ankenævnet lagde vægt på, at virksomheden ifølge oplysninger fra  

 medlemmets advokat blev drevet fra lejede lokaler, at lejemålet ophørte den  

 1. marts 1992, at virksomheden var frameldt momsregisteret pr. 3. marts 1992,  

 at virksomhedens driftsmidler var af ringe værdi og overgik til privat  

 anvendelse, og at medlemmet fra den 30. marts til den 22. maj 1992 var  

 beskæftiget som lønmodtager.
 Offentliggjort i Meddelelser fra Direktoratet for  

 Arbejdsløshedsforsikringen nr. 12/93.
