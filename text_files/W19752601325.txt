Et distriktsblad kan have en sådan dominerende stilling inden for det  

 område, hvor det udkommer, at monopollovens bestemmelser kan bringes i  

 anvendelse over for bladet.
Den nedenfor gengivne kendelse fra  

 monopolankenævnet drejer sig om Ikast Avis, som fra gammel tid, da det blev  

 udgivet af den lokale handels- og håndværkerforening, har videreført en  

 bestemmelse om, at der ikke optages annoncer fra udenbys annoncører i  

 brancher, der er tilstrækkeligt repræsenteret i Ikast.
En møbelhandler fra  

 Herning beklagede sig over derved at blive afskåret fra at annoncere i  

 bladet, og monopoltilsynet pålagde bladet at ophæve bestemmelsen.
Denne  

 afgørelse har ankenævnet stadfæstet.
År 1975, den 29. august, blev i sagen j.nr. 8/75, Ikast Bogtrykkeri  

 v/Preben Jensen, afsagt sålydende KENDELSE:
 I skrivelse af 26. maj 1975 har Ikast Bogtrykkeri klaget over en af  

 monopoltilsynet i skrivelse af 12. maj 1975 truffet afgørelse, hvorefter  

 tilsynet har pålagt Ikast Bogtrykkeri, der udgiver Ikast Avis Bording Avis  

 Engesvang Avis (kaldet Ikast Avis) at ophæve en bestemmelse, hvorefter bladet  

 ikke optager annoncer fra udenbys annoncører, der konkurrerer med lokale  

 handlende.
Klageren har nedlagt påstand om, at pålægget ophæves.
Monopoltilsynet har  

 påstået afgørelsen stadfæstet.
Over for nævnet er der redegjort for sagen i skrivelse af 26. maj 1975 fra  

 klageren og i skrivelse af 18. juni 1975 fra monopoltilsynet.
Parterne er  

 gjort bekendt med hinandens indlæg.
 Sagen har været behandlet på nævnets møde den 27. august 1975. Parterne  

 har ikke ønsket mundtlig forhandling af sagen for nævnet.
 Monopoltilsynets ovennævnte skrivelse af 12. maj 1975 er sålydende:
 »Fra møbelhandler Kurt Mortensen, Herning - Kumo-møbler - har  

 tilsynet modtaget en klage over, at De har nægtet at optage en annonce fra  

 ham med den begrundelse, at De ikke optager annoncer fra udenbys annoncører,  

 der konkurrerer med de lokale handlende.
 Ved en telefonsamtale den 15. april 1975 har De over for tilsynet  

 bekræftet, at det er en gennem mange år håndhævet praksis ikke at optage  

 annoncer fra udenbys annoncører inden for brancher, der er tilstrækkeligt  

 repræsenteret i Ikast, og at De derfor har afslået at optage en annonce fra  

 Kumo-møbler.
 I denne anledning skal man meddele, at monopoltilsynet finder, at Ikast  

 Avis inden for det område, hvor denne udkommer, indtager en monopolstilling  

 og derfor er omfattet af monopolloven, jfr § 2. Endvidere finder man, at den  

 af Dem foretagne sortering af annoncørerne efter det omhandlede kriterium  

 indebærer en konkurrencebegrænsning, der medfører en urimelig  

 forretningsbetingelse, jfr. monopollovens § 11.
 Under henvisning til det ovenfor anførte skal man derfor i henhold til  

 monopollovens § 12, stk. 2, meddele Dem pålæg om at ophæve den omhandlede  

 bestemmelse og inden 8 dage fra dato over for monopoltilsynet at bekræfte, at  

 De har efterkommet pålægget«.
Klageren har til støtte for sin påstand anført, at han gennem mange år har  

 håndhævet den praksis, at der ikke i Ikast Avis optages annoncer fra udenbys  

 annoncører inden for brancher, der er tilstrækkeligt repræsenteret i Ikast.  

 Ikast Avis er et distriktsblad, der er baseret på annonceindtægter.
Bladet  

 trykkes i 11.000 eksemplarer og udsendes gratis 2 gange ugentlig til alle  

 husstande i Ikast, Bording, Engesvang, Kølvrå, Ilskov, Ejstrupholm og  

 Hammerum by.
Oprindelig udkom avisen kun i Ikast, men udsendelsesområdet er  

 blevet betydeligt udvidet.
Ikast Bogtrykkeri har overtaget udgivelsen af  

 avisen fra den lokale handels- og håndværkerforening.
Fra handels- og  

 håndværkerforeningens tid har der været den praksis ikke at optage annoncer  

 fra udenbys annoncører inden for brancher, der konkurrerer med de lokale  

 handlende, og denne praksis har klageren videreført.
Herudover har klageren  

 anført, at Ikast Avis ikke indtager nogen monopolstilling, da der i det  

 område, hvor avisen udsendes tillige udsendes to Herning ugeaviser  

 Herning-bladet og Herning Nyt, hvorigennem annoncører kan komme i forbindelse  

 med forbrugere i Ikast.
Monopoltilsynet har heroverfor anført, at  

 distriktsblade gennem de senere år har fået stadig større udbredelse og  

 benyttes i stadig stigende omfang til annoncering for såvel dagligvarer som  

 mere varige forbrugsgoder.
Denne udvikling hænger sammen med på den ene side  

 udflytningen fra cityområderne, oprettelse af butikscentre i nye  

 boligområder, etablering af nye butiksformer f. eks. lavprisforretninger samt  

 kundernes øgede mobilitet og på den anden side, at dagbladene har en mere  

 begrænset og spredt læserkreds og derfor ikke dækker et bestemt lokalområde  

 på samme måde som et distriktsblad.
Fra at være egentlige annonceblade er  

 mange distriktsblade blevet en blanding af annonceavis og lokalavis, der  

 indeholder en hel del læsestof - først og fremmest lokalstof - fra den by  

 eller kommune, der er domicil for bladet.
Distriktsbladene har en stor læserkreds og en meget stor dækning, idet de  

 udsendes til samtlige husstande i et bestemt område.
Handlende, der henvender  

 sig til beboere og dermed til potentielle kunder i distriktet har derfor en  

 væsentlig erhvervsmæssig interesse i at kunne annoncere i det eller de  

 distriktsblade, som efter deres opfattelse er bedst egnet til at opnå kontakt  

 med kunderne.
Selv om der udsendes flere distriktsblade til de samme husstande, vil det  

 lokale distriktsblad, bl.a. som følge af lokalstoffet indtage en  

 præferencestilling i læserkredsen.
Under henvisning hertil finder  

 monopoltilsynet, at Ikast Avis i sit lokalområde udøver eller vil kunne udøve  

 en væsentlig indflydelse på omsætningsforholdene inden for dette område og  

 derfor er omfattet af bestemmelsen i monopollovens § 2, stk. 1.
Tilsynet finder endvidere, at Kumo-Møbler har en væsentlig erhvervsmæssig  

 interesse i at kunne annoncere i Ikast Avis, og at den af klageren givne  

 motivering for afslaget er usaglig.
På denne baggrund er det tilsynets  

 opfattelse, at den af klageren håndhævede praksis virker  

 konkurrencebegrænsende og derfor må betragtes som en urimelig  

 forretningsbetingelse, som medfører en urimelig ulighed i vilkårene for  

 erhvervsudøvelse.
 Til det således foreliggende skal nævnet udtale:
 Nævnet kan tiltræde, at Ikast Avis, der nu har karakter af et almindeligt  

 distriktsblad, inden for dens lokale område indtager en monopolstilling, at  

 firmaet Kumo-Møbler i Herning har en væsentlig erhvervsmæssig interesse i at  

 kunne annoncere i Ikast Avis, og at avisens afslag på at optage annoncer fra  

 udenbys handlende, som konkurrerer med lokale handlende, ikke er sagligt  

 motiveret.
 Den påklagede afgørelse vil herefter være at stadfæste.
 Herefter bestemmes:
 Monopoltilsynets afgørelse af 12. maj 1975 stadfæstes.
