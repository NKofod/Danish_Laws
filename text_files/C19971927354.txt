(Kvalitetsstandarder m.v.) (Til samtlige kommuner m.fl.) Folketinget har den 19. december 1997 vedtaget L 120 - Forslag til lov om  

 ændring af lov om social service (kvalitetsstandarder m.v.) Forslaget som vedtaget ved 3. behandlingen vedlægges til orientering. (*  

 1) Det vedtagne lovforslag, som træder i kraft den 1. juli 1998, bemyndiger  

 socialministeren til at fastsætte regler om, at den enkelte  

 kommunalbestyrelse skal træffe detaljerede beslutninger om indhold, omfang og  

 udførelse af hjælp efter §§ 71-72 i serviceloven samt følge op på disse  

 beslutninger.
 Formålet med bemyndigelsen er at forbedre kvaliteten i kommunernes hjælp  

 efter §§ 71-72 i serviceloven og at klargøre de ældres rettigheder.
 Det er blandt andet hensigten at anvende bemyndigelsen til at forpligte  

 den enkelte kommunalbestyrelse til - mindst en gang årligt - at udarbejde en  

 kvalitetsstandard for hjælpen efter §§ 71-72 samt at udarbejde en årlig  

 evaluering af styringen og kvaliteten af hjælpen efter §§ 71-72.
Socialministeriet vil i løbet af foråret 1998 udsende en bekendtgørelse i  

 medfør af servicelovens § 110, stk. 2 samt en vejledning om  

 kvalitetsstandarder m.v.
Vejledningen vil udgøre et supplement til  

 Socialministeriets vejledning om sociale tilbud til ældre m.fl.
Med venlig hilsen Leif Sondrup (* 1) Lovforslaget udelades her.
