 I tilslutning til udenrigsministeriets bekendtgørelser nr. 33 af 7. juni  

 1960, nr. 8 af 27. januar 1967 og nr. 31 af 27. februar 1968, Lovtidende C,  

 bringes det herved til almindelig kundskab, at nedennævnte lande med virkning  

 fra de anførte datoer har tiltrådt konventionen af 1. marts 1954 angående  

 civilprocessen:
Israel .................. 19. august 1968 Japan ................... 26. juli 1970.
 I forbindelse med tiltrædelsen har den japanske regering meddelt, at  

 Japans udenrigsministerium er udpeget til modtagende myndighed for  

 anmodninger om forkyndelse af dokumenter, retsanmodninger og anmodninger om  

 fri proces, der fremsendes ad konsulær vej, i henhold til konventionens  

 artikel 1, stk. 1, artikel 9 og artikel 23.
 Endvidere har Portugal, der tidligere har tiltrådt konventionen, meddelt,  

 at anmodninger i henhold til konventionen bør fremsendes ad diplomatisk vej,  

 jfr. konventionens artikel 1, stk. 3, og artikel 9.
 Udenrigsministeriet, den 25. februar  

 1971.
 F.M.
 Paul Fischer.
