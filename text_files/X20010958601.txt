Fradrag ved udstedelse af tegnings- og  

 køberetter omfattet af LL § 28 Ligningsrådet blev i en bindende forhåndsbesked spurgt om  

 selskabets fradrag ved udstedelse af køberetter og tegningsretter  

 efter reglerne i LL § 28.
Et selskab påtænkte at etablere en medarbejderaktieordning  

 efter ligningslovens § 28, der omhandlede såvel aktiekøberetter  

 som tegningsretter til nye aktier.
Der skulle således tilbydes  

 køberetter til bestyrelsesmedlemmer i Selskabet samt tegningsretter  

 til aktier i selskabet til ledende medarbejdere i såvel Selskabet som  

 dettes danske og udenlandske datterselskaber.
De omhandlede købe- og  

 tegningsretter var udstedt af selskabet.
Et af bestyrelsesmedlemmerne i selskabet var bosiddende i udlandet,  

 hvorimod de øvrige medlemmer havde bopæl i Danmark.
De ledende  

 medarbejdere i de udenlandske datterselskaber var bosiddende i de respektive  

 arbejdsstater og de ledende medarbejdere i de danske selskaber var bosiddende  

 i Danmark.
 Selskabet ønskede nu at få Ligningsrådets vurdering af,  

 hvorvidt en tildeling af de beskrevne købe- og tegningsretter ville  

 være omfattet af LL § 28.
Selskabet spurgte endvidere, hvorvidt selskabet efter reglerne i  

 ligningslovens § 28, stk. 3 og statsskattelovens § 6, litra a, kunne  

 fratrække udgifterne (herunder favørelementet) ved tildeling af  

 køberetter til aktier til bestyrelsesmedlemmer i selskabet.
Det samme  

 spørgsmål blev stillet for så vidt angik udgifterne ved  

 tildeling af tegningsretter til ansatte i Selskabets datter- og  

 datterdatterselskaber.
Endelig blev der spurgt om den skattemæssige  

 konsekvens af en eventuel refusionsydelse fra datterselskaber i  

 koncernen.
Ligningsrådets afgørelse og begrundelse De tildelte købe- og tegningsretter Styrelsen udtalte, at køberetter og tegningsretter til aktier,  

 der tildeles medarbejdere, anses for at udgøre et formuegode, der er  

 indkomstskattepligtigt efter ligningslovens § 16, jf. statsskattelovens § 4  

 som løntillæg, såfremt retten kan forventes at give  

 mulighed for at erhverve aktier til favørkurs, og dermed har en  

 værdi for modtageren.
Ligningslovens § 28 udskyder beskatningen af visse købe- og  

 tegningsretter til det tidspunkt, hvor de udnyttes eller afstås.
For at  

 en købe- eller tegningsret er omfattet af bestemmelsen, er det en  

 forudsætning, at de er modtaget som vederlag af det selskab, hvori  

 modtageren er ansat eller et selskab, der er koncernforbundet hermed.  

 Bestemmelsen omfatter såvel almindelige lønansatte som personer,  

 der er valgt som medlem af eller medhjælp til selskabets bestyrelse, jf  

 ligningslovens § 28, stk. 1, 2. pkt.
Bestyrelsen i Selskabet kunne  

 således modtage køberetter og ledende medarbejdere i koncernen  

 kunne således modtage tegningsretter omfattet af LL § 28.
 Ligningslovens § 28 er endvidere betinget af, at det tildelende selskab  

 enten selv har udstedt købe-/ tegningsretten eller har erhvervet den  

 fra et koncernforbundet selskab, jf. ligningslovens § 28, stk 1, 3. pkt.  

 Rådgiver havde oplyst, at de pågældende køberetter  

 udstedes af Selskabet, således at denne betingelse ligeledes var  

 opfyldt.
Da de objektive betingelser i ligningslovens § 28 alle var opfyldt, var  

 det Ligningsrådets opfattelse, at de beskrevne købe- og  

 tegningsretter ville være omfattet af reglerne om udskydelse af  

 beskatningstidspunktet.
At et af bestyrelsesmedlemmerne var bosiddende i  

 udlandet gav ikke anledning til en ændret bedømmelse.
Fradrag for køberetter For så vidt angik spørgsmålet om fradrag ved  

 tildeling af køberetterne udtalte Ligningsrådet, at  

 ligningslovens § 28, stk. 3 ikke udgør en egentlig fradragshjemmel,  

 men alene er en regel om udskydelse af fradragstidspunktet.
Hvorvidt det  

 selskab, der har tildelt køberetter til selskabets medarbejdere har  

 fradragsret for de udgifter, der er forbundet med de tildelte  

 køberetter, skal afgøres på grundlag af  

 skattelovgivningens almindelige regler, jf. cirk. nr. 74 af 30/5/2000 om  

 aktiekøberetter til medarbejdere mv.
I det konkrete tilfælde  

 skulle  spørgsmålet afgøres efter reglerne i  

 statsskattelovens § 6, litra a.
De i anmodningen beskrevne køberetter skulle  tildeles af Selskabet  

 til medlemmer af dets egen bestyrelse.
Det måtte lægges til  

 grund, at bestyrelsesmedlemmerne ville modtage køberetterne på  

 grundlag af deres tilhørsforhold til Selskabet.
Da den herved afholdte  

 udgift således direkte kunne forbindes med aflønningen af  

 bestyrelsesmedlemmerne, kunne udgiften ved tildelingen udgøre en  

 fradragsberettiget driftsomkostning, uanset at aflønningen skete i  

 form af køberetter i stedet for kontanter.
 Der blev ved vurderingen af, hvorvidt der er tale om en  

 lønomkostning særligt henset til at køberetterne alene  

 tildeles bestyrelsesmedlemmer i moderselskabet.
Selskabets fradrag for den del af udgiften der udgør  

 favørelementet kunne dog først anvendes på tidspunktet  

 hvor køberetten reelt udnyttedes, jf. ligningslovens § 28, stk 3 . I  

 konsekvens heraf skulle det udskudte fradrag opgøres som et  

 beløb svarende til køberettens værdi på  

 udnyttelsestidspunktet.
Såfremt køberetten ville løbe  

 uudnyttet, ville selskabet således aldrig opnå fradrag for denne  

 del.
 Selskabets ville således opnå fradrag for udgiften ved ydelse  

 af køberetterne. det blev dog præciseret, at fradragshjemlen var  

 statsskattelovens § 6, litra a, og at ligningslovens § 28, stk 3 alene  

 udskyder fradraget for så vidt angår den del, der skyldes  

 udnyttelse af køberetten (favørelementet).
Fradrag for tegningsretter For så vidt angik fradrag for udgiften ved tildeling af  

 tegningsretter anførte Ligningsrådet, at det fremgår af  

 ligningslovens § 28, stk. 4, at et selskab kan fradrage udgifter ved  

 omkostningen i forbindelse med udstedelse af tegningsretter omfattet af  

 ligningslovens § 28.
Denne fradragsret er ikke hjemlet i de almindelige regler om  

 driftsomkostninger, idet udstedelse af tegningsretter ikke medfører en  

 omkostning for selskabet, men derimod for selskabets aktionærer.
Der  

 kan således ikke opnås fradrag efter statsskattelovens § 6, litra  

 a, men alene efter bestemmelsen i ligningslovens § 28, stk. 4.
Den særlige fradragshjemmel for tegningsretter er indsat i  

 ligningslovens § 28 ved lov nr. 1286 af 12/12-00. Bestemmelsen er derefter  

 ændret i forbindelse med 3. behandlingen af lovforslaget.
Af  

 bemærkningerne til ændringsforslaget fremgår det, at  

 bestemmelsen også omfatter den situation, hvor tegningsretten er ydet  

 af et selskab, der er koncernforbundet med arbejdsgiverselskabet.
 I denne situation vil moderselskabet, der yder tegningsretten, have  

 fradrag for udgiften ved  udstedelse og udnyttelse af tegningsretterne,  

 uanset om arbejdsgiverselskabet yder refusion eller ej, jf  

 ændringsforslag (bilag 26) til 3. behandling af L 37 (lov nr. 1286 af  

 12/12-00).
Det fremgår heraf, at  moderselskabet ikke anses for at have haft en  

 udgift ved udstedelse af tegningsretterne.
Det har derimod selskabets  

 aktionærer.
Da heller ikke arbejdsgiverselskabet ville have haft en  

 udgift, hvis det selv havde udstedt tegningsretter, kommer det ikke på  

 tale at anvende tilskudsbetragtninger.
Arbejdsgiverselskabernes  

 indkomstopgørelser berøres således ikke af  

 moderselskabets udstedelse af tegningsretter til deres ledende  

 medarbejdere.
 Fradragsretten for udgifter til ydelse af tegningsretter fremgår af  

 ligningslovens § 28, stk. 4.  Fradragsretten er begrænset til udgifter  

 ved ydelsen af tegningsretter omfattet af stk. 1 og 2, jf. § 28, stk.4, 1  

 pkt.
Stykke 1 og 2 i § 28 udskyder beskatningen af købe- og  

 tegningsretter.
Da det ikke vil give mening at udskyde beskatningen af  

 rettigheder, der tildeles medarbejdere, der ikke er skattepligtige til  

 Danmark, må anvendelsen af stk. 1 og 2 indebære, at der er tale  

 om medarbejdere, der er skattepligtige til Danmark.
 Når der i § 28, stk. 4 i bestemmelsen om fradragsret for udgiften  

 ved tegningsretter ydet til medarbejdere henvises til stk 1 og 2, må  

 dette således medføre, at fradraget alene omfatter udgifter til  

 købe- og tegningsretter ydet til ansatte, der er skattepligtige til  

 Danmark.
 Det var derfor Ligningsrådets opfattelse, at fradragsretten  

 gælder for omkostninger til tegningsretter til de af koncernens  

 medarbejdere, der er skattepligtige til Danmark.
 Selskabet kunne således opnå fradrag for den del af udgifterne  

 forbundet med ydelse af de beskrevne tegningsretter der kunne henføres  

 til ansatte, der var skattepligtige til Danmark.
 Det blev bemærket, at den del af fradraget, der knyttede sig til  

 udnyttelsen, var betinget af, at tegningsretterne blev udnyttet af de  

 personer, der oprindeligt har modtaget de omhandlede tegningsretter som  

 vederlag, jf. ligningslovens § 28 stk. 4, 3. pkt.
Refusionsydelse For så vidt angår spørgsmålet om den  

 skattemæssige behandling af datterselskabernes betaling til Selskabet  

 henviste Ligningsrådet til bemærkningerne til  

 ændringsforslaget (bilag 26) til 3. behandling af lov nr. 1286 af  

 12/12-00, hvoraf det fremgår, at det efter lovgivers opfattelse ikke er  

 relevant at foretage tilskudsbetragtninger i tilfælde, hvor  

 tegningsretter ydes af et koncernforbundet selskab til arbejdsgiverselskabet.  

 Baggrunden herfor er, at ingen af de to selskaber har afholdt en udgift.
 Såfremt arbejdsgiverselskabet i den konkrete situation betalte en  

 godtgørelse til moderselskabet, ville denne betragtes som en udlodning  

 fra arbejdsgiverselskabet til moderselskabet, der som udgangspunkt ville  

 være omfattet af reglerne i selskabsskattelovens § 13 om skattefri  

 datterselskabsudbytter.
 Betingelserne for at et selskab skattefrit kan modtage udbytte fra  

 datterselskaberne er, at det udbyttemodtagende selskab, ejer mindst 25% af  

 aktie- eller andelskapitalen i det udbyttegivende selskab i en  

 sammenhængende periode på mindst 1 år, inden for hvilken  

 periode udbytteudlodningstidspunktet skal ligge, jf selskabsskattelovens §  

 13, stk. 1, nr. 2, 2. pkt.
 Under forudsætning af, at disse betingelser i selskabsskattelovens §  

 13 var opfyldt, ville Selskabet således kunne modtage et eventuelt  

 refusionsbeløb skattefrit efter reglerne i denne bestemmelse.
 Det blev bemærket, at arbejdsgiverselskabet ikke vil have fradrag  

 for udlodningen/ den betalte godtgørelse.
