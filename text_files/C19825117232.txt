 I forbindelse med de ordinære undersøgelser af pengeinstitutterne såvel  

 som gennem klager modtaget fra pengeinstitutkunder er tilsynet blevet gjort  

 bekendt med, at flere banker og sparekasser følger en praksis med hensyn til  

 beregning af overtræksrente og -provision, som ikke kan anses for forenelig  

 med god bank- og sparekassepraksis.
Det er en almindelig og anerkendt praksis, at banker og sparekasser  

 beregner sig en højere rente eller provision for overtræk på kassekredit.
Det  

 har imidlertid vist sig, at der hersker en forskellig opfattelse af, hvad der  

 i denne forbindelse bør forstås ved »overtræk«.
 I adskillige tilfælde har tilsynet erfaret, at der uden kundens vidende  

 beregnes overtræksrente for træk på kassekredit udover det beløb, der er  

 indkodet som kredittens maximum, uanset at banken eller sparekassen har  

 godkendt en midlertidig eller længerevarende forhøjelse af kreditten, men  

 hvor aftalen om forhøjelsen er sket formløst, undertiden stiltiende, og hvor  

 det indkodede maximum derfor ikke er blevet ændret i overensstemmelse hermed.  

 Ikke sjældent har der været tale om træk op til beløb mange gange større end  

 det fastsatte maximum og over så lang en periode, at der reelt har været tale  

 om en permanent forhøjelse.
 Tilsynet har i sådanne tilfælde gjort pengeinstituttet bekendt med, at  

 denne praksis måtte anses for stridende imod bank- og sparekasselovens § 1,  

 stk. 6, og at den måtte bringes til ophør.
 Under hensyn til omfanget af den nævnte praksis finder tilsynet det  

 nødvendigt at henlede bankerns og sparekassernes opmærksomhed på, i hvilke  

 tilfælde tilsynet finder det i overensstemmelse med den nævnte bestemmelse,  

 at kassekreditkunder belastes med overtræksrente og/eller - provision.
I de tilfælde, hvor en kunde uden forudgående tilladelse overtrækker sin  

 kassekredit, må pengeinstituttet anses for berettiget til at opkræve  

 overtræksrente og -provision uden forudgående meddelelse herom til  

 kontohaveren, idet der her er tale om kundens tilsidesættelse af  

 kreditaftalen.
At pengeinstituttet honorerer checken, kan ikke i sådanne  

 tilfælde sidestilles med en øget kreditbevilling, idet kunden efterfølgende  

 vil blive gjort bekendt med overskridelsen med krav om berigtigelse.
 En stiltiende anerkendelse af en kundes gentagne overtræk kan imidlertid  

 få karakter af en godkendelse, der må indebære, at pengeinstituttet enten  

 ophører med beregning af overtræksrente, naturligt i forbindelse med en ny  

 aftale med kunden om dennes fremtidige kreditfaciliteter, eller gør kunden  

 bekendt med, at overtræk, uanset at de godkendes, bliver belastet med øgede  

 omkostninger, såfremt dette kan anses for rimeligt, jfr. nedenfor.
 Såfremt kunden forud for træk opnår pengeinstituttets tillladelse til at  

 trække udover det for kreditten fastsatte maximum, er der i realiteten tale  

 om en bevilget midlertidig forhøjelse af kredittens maximum, hvorfor det ikke  

 kan anses for korrekt som almindelig regel at beregne overtræksrente og  

 -provision i sådanne tilfælde.
Hvis særlige forhold imidlertid måtte gøre det rimeligt at betragte den  

 midlertidige forhøjelse som et overtræk i den her nævnte forstand, må  

 pengeinstituttet forinden underrette kunden om de rente- og provisionsmæssige  

 konsekvenser af overtrækket, medmindre kunden tidligere er blevet gjort  

 bekendt med pengeinstituttets regler herom.
Til sådanne særlige forhold kan  

 henregnes de tekniske problemer der ved ganske kortvarige overtræk kan være  

 forbundet med at ændre det indkodede maximum så betids, at den EDB-mæssige  

 beregning af overtræksrente og -provision kan undgås.
Der kan endvidere være  

 tale om en afvejning af, om de med en teknisk ændring af maximum eventuelt  

 forbundne omkostninger for kunden står i rimeligt forhold til den øgede  

 udgift der vil blive en følge af beregning af overtræksrente.
 Det bemærkes, at tilsynet ikke finder det tilstrækkeligt som grundlag for  

 opkrævning af overtræksrente og -provision, i sådanne tilfælde blot at  

 henvise til, at det af kassekreditkontrakten og pengeinstituttets almindelige  

 forretningsbetingelser fremgår, at der for kreditten beregnes renter og  

 provision efter pengeinstituttets til enhver tid gældende regler.
