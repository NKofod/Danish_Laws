Nr BR 4 Beretning om klager i forbindelse med folkeafstemningen om forslag til lov  

 om Danmarks tiltrædelse af Edinburgh-afgørelsen og Maastricht-traktaten   

 Nr 4 1992-93, 1. samling Afgivet af Udvalget til Valgs Prøvelse Afgivet: 19930623 Indenrigsministeren har med skrivelser af henholdsvis 8., 14. og 17.
juni 1993 til Folketinget fremsendt 3 klager vedrørende folkeafstemningen, der blev afholdt den 18. maj 1993.
 Klagerne er videregivet til Udvalget til Valgs Prøvelse, jf.  

 Folketingstidende 1992-93, forhandlingerne sp. 11224. Indenrigsministerens  

 skrivelser og de udtalelser, som Indenrigsministeriet har indhentet, er  

 sammen med klageskrivelserne optrykt som bilag til denne beretning.
 Udvalget har i et møde drøftet de modtagne klager og har endvidere stillet  

 et spørgsmål til indenrigsministeren, som denne har besvaret skriftligt.
For så vidt angår klagerne fra Bo Sigsgaard Rasmussen, København N, og  

 Søren Christensen og Frank Nielsen, Grindsted, bemærkes det, at det ikke  

 alene af folketingsvalglovens regler, men også af såvel Indenrigsministeriets  

 vejledning nr. 51 af 1. april 1993 om afholdelse af folkeafstemning tirsdag  

 den 18. maj 1993 om forslag til lov om Danmarks tiltrædelse af  

 Edinburgh-afgørelsen og Maastricht-traktaten som af de vejledninger, der er  

 udfærdiget i henholdsvis Københavns og Helle Kommune, udtrykkeligt fremgår,  

 at blinde og svagsynede vælgere kan forlange hjælp til stemmeafgivningen af  

 en person, der er udpeget af vælgeren selv.
Der er således ingen tvivl om,  

 hvad reglerne går ud på.
 For så vidt angår den klage, der er modtaget fra Bent Desdorf, Borup,  

 over, at han, da han mødte frem for at afgive stemme på afstemningsstedet ved  

 folkeafstemningen den 18. maj 1993, allerede var afkrydset på valglisten og  

 som følge heraf ikke kunne afgive stemme, skal udvalget tilslutte sig  

 Indenrigsministeriets bemærkninger i anledning af klagen.
 Udvalget har herefter ikke fundet anledning til at gøre indstilling  

 vedrørende de modtagne klager.
 P. u. v.
Jens Jørgensen formand Bilag Bilagsfortegnelse Bilag 1:
 Indenrigsministerens skrivelse af 8. juni 1993, hvormed fremsendes klage  

 af 24. maj 1993 fra Bo Sigsgaard Rasmussen, København N, samt udtalelse af 2.  

 juni 1993 fra Københavns Magistrat, 1. Afdeling.
 Underbilag 1 a:
 Klage af 24. maj 1993 fra Bo Sigsgaard Rasmussen, København N.
 Underbilag 1 b:
 Udtalelse af 2. juni 1993 fra Københavns Magistrat, 1. Afdeling.
 Bilag 2:
 Indenrigsministerens skrivelse af 14. juni 1993, hvormed fremsendes klage  

 modtaget den 24. maj 1993 fra Søren Christensen og Frank Nielsen, Grindsted,  

 og udtalelse af 7. juni 1993 fra Helle Kommune.
 Underbilag 2 a:
 Klage modtaget af Indenrigsministeriet den 24. maj 1993 fra Søren  

 Christensen og Frank Nielsen, Grindsted.
 Underbilag 2 b:
 Udtalelse af 7. juni 1993 fra Helle Kommune.
 Bilag 3:
 Indenrigsministerens skrivelse af 17. juni 1993, hvormed fremsendes klage  

 af 21. maj 1993 fra Bent Desdorf, Borup, og udtalelse af 9. juni 1993 fra  

 Skovbo Kommune.
 Underbilag 3 a:
 Klage af 21. maj 1993 fra Bent Desdorf, Borup.
 Underbilag 3 b:
 Udtalelse af 9. juni 1993 fra Skovbo Kommune.
Bilag 1 INDENRIGSMINISTERIET Den 8. juni 1993 Folketinget Christiansborg 1240 København K Fra Bo Sigsgaard Rasmussen, (. . .), København N, har Indenrigsministeriet  

 den 28. maj 1993 modtaget vedlagte brev af 24. maj 1993, hvori han, der er  

 blind, klager over, at hans stemmeafgivning ved folkeafstemningen den 18. maj  

 1993 på Hillerødgades Skole blev besværliggjort som følge af, at de  

 tilforordnede tilsyneladende ikke var klar over, at blinde har ret til selv  

 at udpege en person som hjælper ved stemmeafgivningen.
 Fra Københavns Magistrat er indhentet vedlagte udtalelse af 2. juni 1993  

 med bilag.
 Klageren er herfra underrettet om, at klagen vil blive oversendt til  

 Folketinget.
Med venlig hilsen Birte Weiss / Anne Birte Pade Underbilag 1a Til Valgkontoret Folketinget Indenrigsministeriet 1217 København K Den 24. maj 1993 Jeg skal hermed gøre opmærksom på følgende: At valghandlingen på  

 afstemningsstedet Hillerødskole tirsdag den 18. maj 1993, kl. ca. 18.45 efter  

 min mening blev unødig besværliggjort for mig, Bo Sigsgaard Rasmussen og min  

 samleverske Jytte Bay Sørensen, som begge er blinde.
 Det er jo sådan, at blinde/svagtsynede enten kan benytte sig af 2  

 valgforordnede eller selv udpege 1 person som hjælper ved afstemningen.
 Sidstnævnte mulighed blev anvendt i vores tilfælde.
 Problemet opstod, da vi begav os til selve stemmeboksen.
 Da jeg sammen med min ledsager (Ketty Maja Rasmussen) skulle til at gå ind  

 til stemmeboksen, kom 2 valgforordnede styrtende og begyndte at påstå, at  

 denne fremgangsmåde ikke var korrekt.
Jeg protesterede naturligvis.
Det skal her bemærkes at den ene  

 tilforordnede (en ung kvinde) på det nærmeste forsøgte at mase sig ind i  

 boksen.
 Først efter en del parlamentering blev valgstyreren tilkaldt efter min  

 forlangen, og alt kunne herefter forløbe korrekt.
 Har der været tale om uvidenhed hos de valgforordnede, burde dette kunne  

 være undgået, ved at disse øjeblikkeligt havde tilkaldt valgstyreren, fremfor  

 dette efter min mening pinlige for ikke at sige uværdige optrin.
Med venlig hilsen For Bo Sigsgaard Rasmussen (. . .) 2200 København N / Ketty Maja Rasmussen Kopi sendt t il Dansk Blindesamfunds forretningsudvalg Thoravej 35 2400 København NV - - - Blindesamfundets 2. kreds Formand Svend Erik Bang (. . .) Rettelse det skal være Hillerødgadeskole Underbilag 1b KØBENHAVNS MAGISTRAT 1. Afdeling København, den 2. juni 1993 Indenrigsministeriet Christiansborg Slotsplads 1 1218 København K Vedrørende klage fra Bo Sigsgaard over stemmeafgivningen på  

 Hillerødgades Skole ved folkeafstemningen den 18. maj 1993, Deres jour.nr.  

 1993/4075-11:
 Bo Sigsgaard, der er blind, har klaget over, at hans stemmeafgivning blev  

 besværliggjort af, at to tilforordnede vælgere tilsyneladende ikke var klar  

 over, at blinde har ret til selv at udpege en person til at yde bistand ved  

 stemmeafgivningen.
 Magistraten skal i den anledning og efter at klagen har været forelagt  

 valgstyrelsens formand udtale følgende:
 De tilforordnede vælgere, der indkaldes til tjeneste i Københavns Kommune,  

 modtager alle den i kopi vedlagte vejledning(*). I vejledningens pkt. 6 er  

 anført:
»Blinde og svagtseende vælgere kan forlange, at der ydes dem  

 bistand ved stemmeafgivningen, enten ved at den pågældende selv udpeger en  

 tilstedeværende person til bistand, eller ved at 2 valgstyrere/tilforordnede  

 yder bistand.« De pågældende tilforordnede vælgere er således orienteret om en blind  

 vælgers ret til selv at udpege en person til hjælp ved stemmeafgivningen.
 Magistraten skal beklage, at klagerens stemmeafgivning blev besværliggjort  

 på grund af de to tilforordnede vælgeres tilsyneladende ukendskab til reglen  

 trods den generelle vejledning.
 Magistraten vil på baggrund af episoden overveje, hvorledes reglerne kan  

 tydeliggøres overfor de tilforordnede vælgere.
Med venlig hilsen Thyge Trentemøller fuldmægtig (*) Vejledningen er ikke optrykt i udvalgsberetningen.
Bilag 2 INDENRIGSMINISTERIET Den 14. juni 1993 Folketinget Christiansborg 1240 København K Fra Søren Christensen og Frank Nielsen, (. . .), 7200 Grindsted, har  

 Indenrigsministeriet den 24. maj 1993 modtaget vedlagte skrivelse, hvori der  

 klages over, at Frank Nielsen, der er blind, ikke fik adgang til at få hjælp  

 til stemmeafgivningen af Søren Christensen, da de ved folkeafstemningen den  

 18. maj 1993 mødte frem på afstemningsstedet på Tofterup Hotel, Tofterup,  

 Helle Kommune.
Frank Nielsen blev i stedet henvist til at få hjælp til  

 stemmeafgivningen af een tilforordnet vælger.
 Fra Helle kommunalbestyrelse er indhentet vedlagte udtalelse af 7. juni  

 1993 med bilag.
 Klageren er herfra underrettet om, at klagen vil blive oversendt til  

 Folketinget.
Med venlig hilsen Birte Weiss / Hanna Ege Underbilag 2a Til indenrigsminister Birte Weiss Fra Søren Christensen og Frank Nielsen (. . .) 7200 Grindsted Klage over tilsidesættelse og overtrædelse af borgerrettigheder og  

 valgloven ved EF-valget den 18. maj 1993 på Tofterup Hotel, Jernbane Alle,  

 Tofterup, Helle Kommune, 7200 Grindsted kl. ca. 13.30 Jeg, S.C., og min blinde kammerat, Frank Nielsen, kom sammen med min kone  

 til afstemning på Tofterup Hotel.
Frank havde ønsket at jeg gik med ind i stemmeboksen, som ved tidligere  

 valg.
Dette blev direkte forbudt af en af de forordnede, Hanne Jensen, som  

 samtidig er socialchef i Helle Kommune, og derfra kender vi hinanden fra  

 forskellige sager.
I stedet beordrede hun 1 forordnet med ind, med det  

 resultat at alle regler for blindes afstemning blev overtrådt, dette blev vi  

 først klar over efter at have ringet til Indenrigsministeriet.
Man må tænke på at det er et lille samfund, vi er tilflyttere, og da Hanne  

 Jensen gav anvisning følte vi hun talte som socialchef, og fulgte bare ordre,  

 det gjorde de 2 øvrige tilforordnede iøvrigt også.
Vi har tidligere haft  

 sammenstød med socialforvaltningen i Helle Kommune, og vi føler dette er  

 prikken over det berømte I.
 Vi forventer at få svar på hvordan denne klage bliver behandlet, og hvilke  

 skridt der bliver taget for at hindre gentagelser, specielt her i byen, men  

 også for at sikre blindes rettigheder gennem bedre og klare regler.
Med venlig hilsen Søren Christensen og Frank Nielsen Underbilag 2b HELLE KOMMUNE Sekretariatet Årre, den 7. juni 1993 Indenrigsministeriet 1. Kontor Att.: Anne Birte Pade Christiansborg Slotsplads 1 1218 København K Vedrørende Deres sag nr. 1993/4075-9 Under henvisning til Indenrigsministeriets skrivelse af 27. maj 1993 under  

 ovennævnte sagsnummer, hvormed Ministeriet fremsender klage fremsendt af  

 Søren Christensen og Frank Nielsen, (. . .), Tofterup, vedrørende vejledning  

 til Frank Nielsen, der er blind, ved folkeafstemningen den 18. maj 1993.
 Til Ministeriets orientering kan det oplyses, at formanden for  

 valgstyrerne ved Starup afstemningsområde ved aflevering af afstemningsbogen  

 har oplyst, at der er sket en fejl ved betjening af en blind vælger på  

 valgdagen.
 Fejlen er noteret i afstemningsbogen, der vedlægges i kopi(*), på side 2  

 under bemærkninger vedrørende forhold, der er sket under afstemningen.
 Der er på side 2 anført følgende:
»Ydet forkert vejledning og bistand til blind vælger, idet man på  

 forespørgsel fra medbragt »hjælper« oplyste, at bistanden ikke  

 måtte ydes af ham, men af tilforordnet.
Vælgeren accepterede dette, og fik  

 bistand fra tilforordnet ved stemmeafgivningen.
»Hjælperen« mødte senere på dagen og klagede over fejlen.' Som det fremgår af ovennævnte, er de tilforordnede blevet klar over  

 senere, at der er sket en ekspeditionsfejl i forbindelse med afstemningen, og  

 dette er så herefter yderligere indskærpet overfor valgstyrerne, hvorledes  

 man skal forholde sig med hjælp til stemmeafgivningen til personer, der er  

 blinde eller svagtseende.
 Den omhandlede fejlbetjening burde ikke ske, idet der i den vejledning,  

 der blev udfærdiget til de enkelte valgsteder, er anført, hvorledes  

 valgstyrerne skal forholde sig i en sådan situation, kopi af den omhandlede  

 vejledning vedlægges ligeledes til orientering.
 Man beklager meget herfra den skete fejlbetjening.
 Hvilket herved meddeles til orientering.
Med venlig hilsen Eva Frandsen Borgmester / Per Pind Kæmner (*) Afstemningsbogen er ikke optrykt i beretningen.
 Den i Helle Kommunes skrivelse af 7. juni 1993 omtalte vejledning til  

 valgstederne har følgende ordlyd:
Vedrørende Folkeafstemningen den 18. maj 1993 Indledning:
 Folkeafstemningen tirsdag den 18. maj 1993 afholdes efter reglerne i lov  

 nr. 271 af 13. maj 1987 om valg til folketinget, som ændret ved lov nr. 245  

 af 19. april 1989 og Indenrigsministeriets vejledning af 1. april 1993 om  

 afholdelse af folkeafstemning tirsdag den 18. maj 1993.
Formænd for valgstyrerne Kommunalbestyrelsen har udpeget følgende som formænd for de enkelte  

 områder:
 Afstemningsstedernes åbningstid:
 Afstemningsstederne skal være åbne fra kl. 9.00 til kl. 20.00 uden  

 afbrydelse og så længe efter kl. 20.00, der endnu befinder sig vælgere i  

 lokalet, som vil afgive deres stemme.
 Plakater og vejledninger:
Inden afstemningen åbnes, skal valgstyrerne ophænge opslag, der viser,  

 hvor afstemningslokalerne er.
I afstemningslokalet og stemmerummene skal være  

 ophængt opslag med vejledning om stemmeafgivningen.
 Brevstemmer:
 For at kunne skelne mellem brevstemmer og stemmer, der er afgivet ved  

 personligt fremmøde, skal der i stedet for et X skrives B i valgbogen.
Valgkortet er hæftet ved hvert omslag med en clips.
Inden afstemningen  

 skal valgkortet tages fra, medens omslag med følgebrev og konvolut lægges til  

 side til efter valghandlingens afslutning, hvorefter konvolutten med  

 stemmesedlen lægges i stemmekassen.
 Det skal bemærkes, at adgangen til at stemme på valgdagen ved  

 personligt fremmøde, når der er afgivet brevstemme, er ophævet.
 Valglister til/fraflyttede vælgere:
Valglisten består af en hovedliste og en tilflytterliste.
På hovedlisten  

 er optaget de vælgere, der havde bopæl i kommunen den 30. april 1993, og på  

 tilflytterlisten er optaget de vælgere, der før fredag den 30. april 1993 har  

 anmeldt flytning til kommunen pr. den 29. april 1993, eller har indgivet  

 anmeldelse om flytning til kommunen pr. en dato, der ligger før den 30. april  

 1993.
 Manglende valgkort:
Hvis der er vælgere, der henvender sig og meddeler, at de ikke har  

 modtaget noget valgkort, må man ved forespørgsel få konstateret, hvor de  

 pågældende boede den 30. april 1993 og henvise dem til valgstedet i det  

 pågældende valgdistrikt.
I tvivlstilfælde må man rette henvendelse til  

 folkeregistret.
Direkte linie 75 19 22 99 efter klartone tryk 3030. Der er  

 telefonvagt hele dagen.
Har vælgeren ikke valgkortet med, udfærdiges et valgkort, der henlægges  

 sammen med øvrige valgkort, som er modtaget.
Valgkortet vil normalt være  

 tilstrækkelig legitimation.
Såfremt der er begrundet tvivl om identiteten,  

 søges denne fastslået.
Dette kan ske ved at udspørge om navn, bopæl og  

 fødselsdato.
 Ingen kan afgive stemme uden at være optaget på valglisten.
 Fremgangsmåde ved stemmeafgivningen:
 Den almindelige fremgangsmåde ved stemmeafgivningen er udførligt beskrevet  

 i lovens § 99, jfr. §§ 47 og 48 og i vejledningens side 12 og 13.
 Heraf skal særlig bemærkes:
»Valget udøves ved personligt fremmøde på afstemningsstedet.
Vælgeren  

 skal inden stemmeafgivningen aflevere sit valgkort til valglisteføreren.
Har  

 en vælger ikke medbragt valgkort, udskrives et valgkort.
Vælgeren skal i  

 øvrigt på forespørgsel give oplysning om navn, bopæl og fødselsdato.
Hvis der  

 er tvivl om en vælgers identitet, skal denne fastslås, om fornødent ved  

 fremlæggelse af dokumentation herfor.
Derefter, og når valglisteføreren har  

 afmærket vælgerens navn på valglisten, udleveres en stemmeseddel til  

 vælgeren.
Stemmeafgivningen sker i stemmerummet, hvor kun vælgeren må være til  

 stede.
På stemmesedlen sætter vælgere, der stemmer for lovforslaget, et kryds  

 ved ordet »Ja«, mens vælgere, der stemmer imod, sætter et kryds ved  

 ordet »Nej«.
 Ombytning af stemmeseddel:
En vælger kan få ombyttet en stemmeseddel, hvis den er fejlagtigt  

 afkrydset eller ved uagtsomhed gjort ubrugelig.
Ombytning kan ikke ske, efter  

 at stemmesedlen er lagt i stemmekassen.
Når stemmeafgivningen er foretaget, sammenfolder vælgeren stemmesedlen,  

 således at ingen kan se, hvordan der er stemt.
Derefter lægger vælgeren  

 stemmesedlen i stemmekassen i overværelse af en tilforordnet vælger.
Opmærksomheden henledes på, at vælgere, der har afgivet en brevstemme, der  

 er taget i betragtning, ikke kan stemme ved afstemningen på afstemningsdagen,  

 jfr. lovens § 67.' Bistand ved stemmeafgivningen:
 Efter lovens § 49 kan der ydes fornøden hjælp ved afstemningen til de  

 vælgere, der ikke er i stand til at afgive stemme på den foreskrevne måde.  

 Der er samtidig hjemlet adgang til at foretage nødvendige lempelser i den  

 foreskrevne fremgangsmåde.
Vælgere, der på grund af manglende førlighed, svagelighed eller lignende  

 årsag ikke kan bevæge sig ind i stemmelokalet eller i øvrigt foretage  

 stemmeafgivningen på den foreskrevne måde, vil således kunne afgive stemme  

 umiddelbart uden for stemmelokalet, f.eks. i en bil parkeret ved  

 afstemningsstedet.
Disse vælgere skal betjenes af 2 valgstyrere eller  

 tilforordnede vælgere, og de afgivne stemmer skal nedlægges i en  

 transportabel stemmekasse.
Det bør nøje iagttages, at stemmeafgivningen sker  

 på betryggende måde, således at de pågældende vælgere ikke udsættes for nogen  

 påvirkning med hensyn til, hvordan de skal stemme, og således ingen får  

 lejlighed til at gøre sig bekendt med, hvordan der er stemt.
 Da der kan være steder, hvor der kun afgives få, måske kun en enkelt  

 stemme, på denne måde, foreslås det af hensyn til anonymiteten, at kassen om  

 aftenen åbnes og tømmes over i de store stemmekasser inden disse åbnes, på  

 tilsvarende måde som for brevstemmer.
 Blinde og svagtsynede vælgere kan forlange, at der ydes dem bistand ved  

 stemmeafgivningen, enten af en tilstedeværende person, som udpeges af  

 vælgeren selv, eller af 2 valgstyrere eller tilforordnede vælgere.
 Hjælp til afkrydsning af stemmesedlen kan kun ydes, såfremt vælgeren  

 umiddelbart overfor dem, der yder hjælp, utvetydigt kan tilkendegive, på  

 hvilket alternativ (»Ja« eller »Nej«) vælgeren ønsker at  

 stemme.
 En af vælgeren medbragt håndskrevet eller maskinskrevet seddel om, hvilket  

 alternativ vælgeren ønsker at stemme for, kan ikke anses for en umiddelbar  

 tilkendegivelse.
 Valgagitation:
 I henhold til valglovens § 99, jfr. § 50, skal valgstyrerne påse, at  

 vælgerne ikke udsættes for agitation i stemmelokalerne eller andre steder i  

 umiddelbar tilknytning hertil.
Der må således ikke uddeles propagandamateriale eller ophænges  

 afstemningsplakater eller på anden måde udøves egentlig afstemningsagitation  

 i de nævnte lokaliteter eller de umiddelbare adgangsveje hertil, f.eks.  

 gange, trapper, skolegårde og lignende.
Det er i loven forudsat, at  

 valgstyrerne alene skrider ind i tilfælde af manifestationer af en vis  

 pågående karakter.
Således vil det forhold, at vælgere, der møder op for at  

 afgive stemme, bærer emblemer, mærkater eller lignende, hvorpå der er trykt  

 opfordring til at stemme for et bestemt alternativ, ikke i sig selv i  

 almindelighed give grundlag for indskriden fra valgstyrerne.
Derimod skal de personer, der deltager i afstemningens afvikling, helt  

 undlade at bære de nævnte emblemer, mærkater eller lignende.
Disse personer  

 må heller ikke bære mærkater, emblemer eller lignende, der angiver  

 stillingtagen til aktuelle politiske spørgsmål eller i øvrigt give udtryk for  

 en bestemt politisk holdning eller lignende.
Valgstyrerne skal i øvrigt påse,  

 at vælgerne har uforstyrret adgang til og fra afstemningslokalerne.
 Opgørelse af afstemningen:
 Straks efter kl. 20.00, når afstemningen er sluttet, foretager  

 valgstyrerne og de tilforordnede vælgere stemmeoptælling på  

 afstemningsstedet.
Stemmeoptællingen er offentlig.
Af sikkerhedsmæssige grunde bør foretages  

 den fornødne afskærmning af den del af lokalet/lokalerne, hvor  

 stemmeoptællingen foregår.
 Det optælles, hvor mange stemmer der er afgivet for lovforslaget  

(Ja-stemmer), og hvor mange stemmer der er afgivet imod  

 lovforslaget (Nej-stemmer) .
Endvidere optælles de blanke stemmer fordelt på henholdsvis stemmesedler  

 afgivet på afstemningsstedet og brevstemmesedler.
Tvivlsomme stemmesedler,  

 herunder stemmesedler, der utvivlsomt er ugyldige, frasorteres.
 Resultatet af stemmeoptællingen, herunder opgørelsen af de blanke og andre  

 ugyldige stemmesedler fordelt efter de forskellige ugyldighedsgrunde,  

 indføres i afstemningsbogen.
 Resultatet af stemmeoptællingen bekendtgøres for de tilstedeværende og  

 indberettes straks til kommunekontoret på tlf. 75 19 22 00.
 Ved indtelefoneringen må telefonen ikke forlades, før modtagerne på  

 kommunekontoret har haft tid til at foretage eftertælling.
 I valglovens kapitel 9 er anført hovedreglerne for, hvornår en  

 stemmeseddel er ugyldig.
Indenrigsministeriets bekendtgørelse nr. 298 af 23. april 1992, om  

 bedømmelse af stemmesedler afgivet til folkeafstemninger indeholder en mere  

 udførlig beskrivelse af de tilfælde, hvor en stemmeseddel er ugyldig.
Er  

 optrykt bagerst i Indenrigsministeriets vejledning.
 Til kontrol af optællingen af de afgivne stemmer sammenholdes antallet af  

 disse med antallet af vælgere, der ifølge afmærkningerne i valglisten har  

 afgivet stemme, ligesom afmærkningerne i valglisten sammenholdes med antallet  

 af modtagne/udskrevne valgkort for vælgere, der har afgivet stemme ved  

 personligt fremmøde på afstemningsdagen og antallet af følgebreve eller  

 valgkort for vælgere, der har afgivet en brevstemme, der er taget i  

 betragtning.
 Valgstyrerne skal endvidere foretage den i de fortrykte afstemningsbøger  

 på side 4 foreskrevne afstemning af stemmeseddelregnskabet.
 Endelig gøres afstemningsbogen færdig med hensyn til de  

 oplysninger, der ikke har kunnet indføres på forhånd.
 Til slut sammenpakkes stemmematerialet som angivet i afstemningsbøgerne.
 De i afstemningsbogen under pkt. 6 nævnte ugyldige stemmesedler skal  

 lægges ved afstemningsbogen . Det samme med optællingslisterne.
 Hvor det er hensigtsmæssigt at bruge en stor konvolut, er dette tilladt.
 Hver pakke/konvolut forsynes med tydelig påskrift om indholdet og  

 afstemningsområdets navn.
 Derefter pakkes det hele så vidt muligt i een stor pakke, dog holdes  

 afstemningsbog og ovennævnte ugyldige stemmesedler og optællingslister  

 udenfor.
 Øvrige rekvisitter m.v.
 Den fra administrationen udsendte medarbejder sørger for, at de  

 rekvisitter og andet materiale, der er på valgstedet, samles sammen.
Afleveringen af materialet Afstemningsmaterialet afleveres i sekretariatet på kommunekontoret.
Bilag 3 INDENRIGSMINISTERIET Den 17. juni 1993 Folketinget Christiansborg 1240 København K Fra Bent Desdorf, (. . .), 4140 Borup, har Indenrigsministeriet den 28.  

 maj 1993 modtaget vedlagte brev af 21. maj 1993, hvori han klager over, at  

 han, da han mødte frem for at afgive stemme på afstemningsstedet på Skovbo  

 Rådhus ved folkeafstemningen den 18. maj 1993, allerede var afkrydset på  

 valglisten og som følge heraf ikke kunne afgive stemme ved folkeafstemningen.
 Fra Skovbo Kommunalbestyrelse er indhentet vedlagte udtalelse af 9. juni  

 1993.
I den anledning skal Indenrigsministeriet bemærke, at det ikke er muligt  

 for en person at afgive stemme, når den pågældende er afkrydset i valglisten  

 - således om det tilsyneladende er lagt til grund i kommunalbestyrelsens  

 udtalelse af 9. juni 1993 - medmindre det umiddelbart og sikkert kan  

 konstateres, at der er tale om en fejlafkrydsning.
Dette gælder uanset, om  

 det ved optællingen og den senere fintælling kan lægges til grund, at den  

 pågældende ved en fejl er blevet afkrydset i valglisten.
Det bemærkes herved,  

 at det forhold, at en vælger er i besiddelse af et valgkort, ikke er  

 ensbetydende med, at den pågældende vælger ikke allerede kan have afgivet sin  

 stemme.
Endvidere vil det ikke være muligt at sikre en hemmelig  

 stemmeafgivning, såfremt inddragelsen af den pågældendes stemme skal afvente  

 en afklaring af, hvorvidt der er begået en fejl, idet dette vil indebære, at  

 vælgerens stemme først indgår i optællingen, når alle de øvrige stemmer er  

 optalt og valglister, valgkort m.v. er blevet sammenholdt og kontrolleret.
 Klageren er herfra underrettet om, at klagen vil blive oversendt til  

 Folketinget.
Med venlig hilsen Birte Weiss / Hanna Ege Underbilag 3a Bent Desdorf (. . .) 4140 Borup Den 28. maj 1993 Indenrigsministeriet Asiatisk Plads 2 1448 København K Klage vedr.
EF-afstemningen om Danmarks tilhørsforhold i Europa på  

 Skovbo Rådhus den 18. maj 1993 Min klage består i da jeg ankommer kl. 19.10 på valglokalet for at få  

 udleveret min stemmeseddel, bliver der sagt du kan da ikke stemme 2 gange du  

 er krydset af, jeg henvender mig til et kommunalbestyrelsesmedlem Birthe  

 Duen, men det er ikke hende der skal bruge stemmer denne gang så det tager  

 hun meget roligt, jeg forlader valgstedet og ankommer igen kl. 19.50 for evt.  

 at træffe borgmesteren, han kalder på mig så snart han ser mig i valglokalet,  

 og siger at det er ikke så godt det der er sket, vi taler lidt sammen og  

 beder mig at gå over og stemme, men det nægter jeg da det vil være svindel  

 når jeg er krydset af.
 På det grundlag er valget på Skovbo Rådhus ugyldigt og jeg må derfor kræve  

 at der bliver lavet omvalg.
Med venlig hilsen Bent Desdorf Underbilag 3b SKOVBO KOMMUNE Kommunalbestyrelsen Den 9. juni 1993 Indenrigsministeriet 1. kontor Christiansborg Slotsplads 1 1218 København K Klage i forbindelse med folkeafstemning den 18. maj 1993 I brev af 28. maj 1993 fremsender ministeriet til udtalelse klage fra Bent  

 Desdorf, (. . .), Borup, over, at han ved fremmøde på afstemningsstedet på  

 rådhuset i Borup til ovennævnte afstemning blev nægtet adgang til at afgive  

 stemme.
 I den anledning skal kommunalbestyrelsen udtale følgende:
 Indledningsvis skal det beklages, såfremt den pågældende har opfattet  

 situationen således, at han er blevet nægtet adgang til at afgive stemme.  

 Dette er bestemt ikke tilfældet.
Bent Desdorf er ikke blevet nægtet adgang til at afgive stemme, men er  

 blot gjort opmærksom på, at han allerede var krydset af i valglisten.  

 Herefter blev den pågældende henvist til at tale med formanden for  

 valgstyrerne og dennes administrative sekretær.
Disse opfordrede den  

 pågældende til at afgive stemme, idet der tydeligt blev gjort opmærksom på,  

 at der formentlig var tale om en fejlafkrydsning i valglisten, da den  

 pågældende stadig var i besiddelse af valgkort samt at en eventuel fejl ville  

 blive konstateret og afhjulpet senest ved optællingen.
Den pågældende nægtede/afslog at afgive stemme og forlod afstemningsstedet  

 for senere at komme retur og stadig - på trods af bl.a. borgmesterens  

 opfordringer - nægte at afgive stemme.
Da afstemningen kl. 20.00 blev  

 erklæret for afsluttet forlod den pågældende afstemningsstedet.
 I øvrigt skal kommunalbestyrelsen henholde sig til de af valgstyrerne i  

 afstemningsbogen afgivne bemærkninger over det passerede:
 Under afstemningen:
»Vælger nr. 253, Bent Desdorf, henvendte sig for at afgive stemme med  

 valgkort, hvorefter valglisteføreren konstaterede, at den pågældende var  

 afkrydset i valglisten.
Den pågældende afviste at tage imod tilbud om  

 afgivelse af stemme, idet såvel valgstyrernes formand og sekretær gav tilsagn  

 om, at opklare fejlen ved optælling og fintælling.« Under stemmeoptællingen:
»Ved stemmeoptællingen konstateret, at valgkort for vælger nr. 233,  

 Mogens Lund Hansen, ikke var afkrydset som sådan i valglisten, men fejlagtigt  

 under vælger nr. 253, Bent Desdorf.« Til orientering kan det oplyses, at valgbestyrelsen for Roskilde amt 3.  

 opstillingskreds, Lejre-kredsen, på sit møde den 19. maj 1993 har fået oplæst  

 ovennævnte og taget redegørelsen til efterretning.
