En sildeoliefabrik opsagde den 29/6 1989 samtlige timelønnede  

 medarbejdere, i alt 135 mand til fratræden den 31/10 s.å., på hvilket  

 tidspunkt virksomheden skønnede, at et produktionsloft gældende indtil 28/2  

 1990 ville være nået.
Opsigelserne blev indbragt for Arbejdsretten, idet det  

 blev gjort gældende, at der forelå en overenskomststridig lock-out.  

 Vedkommende arbejdsgiverforening blev påstået idømt bod for  

 organisationsansvar ved ikke at have pålagt virksomheden at tilbagekalde  

 opsigelserne på fællesmødet.
 Både virksomheden og arbejdsgiverforeningen blev frifundet, da  

 opsigelserne fandtes driftsmæssigt begrundet, og det ikke kunne antages, at  

 opsigelserne var iværksat med kamphensigt i strid med Hovedaftalens § 2.
 Dommere: Marstrand Dahl, Bent Knap, Henrik Lind, Mundt  

 (retsformand), Svend Maabjerg, Sarroe og Westergaard.
 Under denne sag har Landsorganisationen i Danmark for Dansk  

 Metalarbejderforbund, Dansk El-Forbund og Specialarbejderforbundet i Danmark  

 indklaget Dansk Arbejdsgiverforening for Sammenslutningen af Havne- og  

 Købmandsorganisationer i Danmark for Andelssildeoliefabriken A.m.b.A.,  

 Esbjerg, for Arbejdsretten for overenskomstbrud.
 Klagerne har nedlagt følgende påstande:
 Andelssildeoliefabriken A.m.b.A. har i strid med Hovedaftalens § 2 varslet  

 lockout ved kollektivt at afskedige medlemmer af Dansk Metalarbejderforbund,  

 Dansk El- Forbund og Specialarbejderforbundet i Danmark den 29. juni 1989 til  

 ikrafttræden senest den 31. oktober 1989.
 Andelssildeoliefabriken A.m.b.A. tilpligtes for brud på gældende  

 overenskomst til Dansk Metalarbejderforbund, Dansk El-Forbund og  

 Specialarbejderforbundet i Danmark at betale en efter rettens skøn fastsat  

 bod.
 Sammenslutningen af Havne- og Købmandsorganisationer i Danmark tilpligtes  

 for delagtighed i det begåede overenskomstbrud at betale en efter rettens  

 skøn fastsat bod.
 Indklagede har påstået frifindelse.
Der var den 29. juni 1989 ansat i alt 135 mand i produktionen.
På  

 domsforhandlingstidspunktet er der ansat 17 medlemmer af Dansk  

 Metalarbejderforbund, 5 medlemmer af Dansk El-Forbund og 83 medlemmer af  

 Specialarbejderforbundet i Danmark.
Efter overenskomsterne for de to førstnævnte grupper er det længste  

 normale opsigelsesvarsel (for arbejdere, der er fyldt 50 år efter 12 års  

 beskæftigelse) 120 dage.
Disse overenskomster indeholder endvidere følgende  

 bestemmelse: »Opsigelsesvarsel bortfalder ved arbejdsledighed forårsaget  

 af andre arbejderes arbejdsstandsning, ved indtræden af maskinstandsning,  

 materialemangel og enhver force majeure.« Tilsvarende bestemmelse blev  

 indført ved en lokalaftale af 9. maj 1989 for så vidt angår de beskæftigede  

 medlemmer af Specialarbejderforbundet i Danmark.
For disse indeholder  

 lokalaftalen følgende - i forhold til overenskomsten for arbejderne  

 gunstigere - opsigelsesregler:
 »Samtlige ansatte har følgende opsigelsesfrister:
 Sagens nærmere omstændigheder er i øvrigt følgende:
Den indklagede virksomhed forarbejder industrifisk til fiskemel og  

 fiskeolie.
Fisken, der leveres af fabrikkens ejere (andelshaverne), kan ikke  

 oplagres, men skal forarbejdes straks på grund af dens lette fordærvelighed.  

 Reguleringen af fiskeriet i Nordsøen har ført til, at fiskearten tobis udgør  

 omkring 70% af virksomhedens råvaregrundlag.
Fiskeriet foregår navnlig i  

 perioden 15. april - 15. juli, med 10 ugers særlig intensivt fiskeri.
I den  

 pågældende periode ansætter virksomheden derfor ekstra personale, således at  

 der i hvert fald i denne periode arbejdes 7 dage om ugen.
På trods heraf  

 viste det sig allerede i 1984 umuligt helt at undgå ventetid i produktionen,  

 da det er vanskeligt at regulere det tempo, hvori fisken landes på havnen.  

 Disse forhold førte til, at virksomheden i 1984 ansøgte Miljøstyrelsen om en  

 udvidelse af produktionskapaciteten.
Ansøgningen resulterede i at  

 virksomheden ved Miljøankenævnskendelse af 11. marts 1988 blev pålagt et  

 produktionsloft på 385.ooo tons årligt, fastlagt på baggrund af  

 produktionsomfanget i 1984 - 1985. Dette produktionsloft blev stadfæstet af  

 Ribe Amtsråd den 28. december 1988 således, at virksomhedens produktion fra  

 1. januar 1989 til 28. februar 1990 maksimalt måtte udgøre 385.000 tons.
På  

 baggrund af amtsrådets afgørelse var virksomheden allerede i april 1989 af  

 den opfattelse, at det fastsatte produktionsloft ville være nået længe  

 forinden 1. marts 1990. Ved skrivelse af 17. april 1989 rettede virksomheden  

 derfor henvendelse til formanden for Ribe Amtsråds Udvalg for teknik og miljø  

 og redegjorde nærmere for det problem, der forventedes at opstå.
I skrivelsen  

 redegøres ikke alene for de tekniske problemer, men også for de meget  

 alvorlige konsekvenser af menneskelig og økonomisk art, en lukning af  

 virksomheden ville få.
Da denne henvendelse ikke umiddelbart resulterede i en forøgelse af  

 produktionsloftet, rettede virksomheden ved skrivelse af 9. juni 1989  

 henvendelse til Miljøstyrelsen og anmodede om en udvidelse af det fastsatte  

 produktionsloft på 385.000 tons til ikke under 435.000 tons, subsidiært om  

 tilladelse til at udlede kondensat til Vesterhavet fra den produktion, der  

 måtte overstige det fastsatte produktionsloft.
I skrivelsen til  

 Miljøstyrelsen påpegede virksomheden, at det blandt andet på grund af  

 eksisterende bestemmelser om varsling i forbindelse med afskedigelser i  

 større omfang ville være nødvendigt at varsle sæsonlukning senest den 1. juli  

 1989.
På grund af sagens alvorlige karakter rettede virksomheden ved skrivelse  

 af 20. juni 1989 henvendelse direkte til miljøminister Lone Dybkjær.  

 Skrivelsen indeholder et resume af sagens forhistorie og en redegørelse for  

 den da foreliggende situation.
Det hedder i skrivelsen bl.a.:
»Såvel lugtemission som kvælstofudledning stiger, når fisken  

 forringes under ventetid i havn.
Indskrænkninger på fabrikkens foranledning i  

 landingstilladelser kan sjældent regulere tilgangen tilstrækkeligt jævnt.
 Derfor søgte andelssild i 1984 om tilladelse til udvidelse af  

 produktionskapaciteten.
Myndighederne ville ved denne lejlighed indføre en begrænsning i vore  

 udledninger.
Vi gjorde dengang Miljøstyrelsen opmærksom på, at vor  

 kutterflådes kapacitet nødvendiggjorde en års produktion af indtil 465.000  

 tons fisk.
Af forskellige årsager blev sagsbehandlingen i Miljøstyrelsen forsinket.  

 Tilsyneladende havde Miljøstyrelsen oprindeligt forståelse for vort krav til  

 størrelsen af et produktionsloft.
Det er vor opfattelse, at de begivenheder,  

 som førte til havmiljøplanen, medførte, at et loft på kun 375.000 tons blev  

 påbudt.
 Efter appel meddelte Miljøankenævnet 11. marts 1988 et årligt loft på  

 385.000 tons.
 I perioden 11. marts til 31. december 1988 blev forarbejdet 385.000 tons.
Ribe Amt gav alligevel tilladelse til at produktion kunne fortsætte, idet  

 den kommende periode for oparbejdning af 385.000 tons så skulle være 14  

 måneder.
Amtets teknikere stillede i udsigt, at en påvist nedgang i  

 kvælstofudledning kunne danne grundlag for en forhøjelse af loftet.
Siden  

 dette møde den 22. december 1988 har Andelssild presset på for at forhindre  

 en lukning af fabrikken.
Prognoserne viser nemlig, at mængderne i år stort  

 set bliver som i 1988, og at 385.000 tons vil være nået den 1. november 1989.  

 Virksomheden må således lukke i de følgende 4 måneder.« Der forelå ikke svar på denne henvendelse den 28. juni 1989, på hvilken  

 dato der afholdtes samarbejdsudvalgsmøde på virksomheden.
I mødet deltog  

 blandt andre teknisk direktør Ewan Worck Nielsen og  

 medarbejderrepræsentanterne  Niels  Højer og fællestillidsmand for samtlige  

 ansatte arbejdere på fabrikken  Jes  Paulsen.
Dagsordenen omfattede alene  

 spørgsmålet om afskedigelser i forbindelse med produktionsstop pr. 1.  

 november 1989. Referatet fra samarbejdsudvalgsmødet indeholder følgende:
 » Worck orienterede om status vedrørende forsøg på løsning af  

 problemer omkring produktionsloftet på 385.000 tons.
Bedre råvarekvalitet - mindre forurening.
Ribe Amts udvalg for Teknik og  

 Miljø har, ifølge pressen, på udvalgsmøde den 13. juni 1989 anerkendt  

 sammenhængen mellem råvarekvalitet og vandforurening.
Et flertal i udvalget  

 var indstillet på at give 15.000 tons mere råvare pr. år.
Mindretallet ønsker  

 denne afgørelse behandlet på Amtsrådsmøde den 20. juli 1989.
 Konklusion: Selv om vi får 15.000 tons råvarer mere, ændrer dette ikke vor  

 situation afgørende. 15.000 tons svarer til 1/2 normal måned.
 Vi må derfor ufortrødent arbejde videre på at få produktionsloftet hævet  

 med 15%.
 Tilbageførsel (dumpning) af urent kondensat til havet: Miljøstyrelsen har  

 meddelt, at man ikke vil behandle vor ansøgning, før Ribe Amt har taget  

 endelig stilling til udvidelse af produktionsloftet.
Konklusion: Vi kan ikke forvente at få en afgørelse indenfor den nærmeste  

 fremtid.
Vi vil forfølge muligheden for dumpning, idet det meget vel kan vise  

 sig at være eneste realistiske måde at løse vandforureningsproblemet på, idet  

 dette problem er et nærområdeproblem (Ho-Bugt).
 Produktionsstop pr. 1. november 1989: Vi må forudse at der efter 1.  

 november 1989 og indtil 1. marts 1990 ikke er mulighed for at drive  

 fiskemelsproduktion på Andelssild.
 Konsekvensen er, at alle timelønnede vil blive afskediget, således at alle  

 er fratrådt senest den 31. oktober 1989.
 Flere faktorer gør fremtiden særdeles uigennemskuelig:
 1) Produktionsstop vil betyde mindre indtjening for virksomheden.
 2)Ny miljøgodkendelse pr. 1. maj 1990 ved man intet om.
 3) Miljøproblemerne med vand og luft begynder man at have en vis ide om  

 omkostningsmæssigt: Investeringer i størrelsesordenen 100 - 150 mill. kr. er  

 sandsynlige.
 4) Fiskerimulighederne indgyder ikke optimisme.
 Set under et må ledelsen vurdere, at bl.a. strukturændringer i  

 virksomheden kan blive en konsekvens: Derfor kan man ikke give nogen garanti  

 for genansættelse.
 Situationen kan ændre sig, således at også funktionærerne vil blive berørt  

 beskæftigelsesmæssigt.
 Niels Højer mente, at hvis dumpningssagen forhandles i Miljøstyrelsen er  

 Ribe Amt ude af sagen, og Andelssild kan frit producere, indtil  

 Miljøstyrelsen har truffet en afgørelse.
 Worck mente ikke, at tingene hang sammen på den måde, men vil undersøge  

 sagen.
Man blev enige om, at Worck orienterer medarbejderne vedrørende  

 situationen og afskedigelserne på et møde torsdag den 29. juni 1989 kl.  

 14.00.« Den 29. juni 1989 blev samtlige timelønnede medarbejdere, i alt 135 mand  

 ansat i produktionen, opsagt til fratræden 31. oktober 1989. Det anføres i  

 skrivelsen til den enkelte medarbejder, at »I de tilfælde, hvor der er  

 afgivet et længere opsigelsesvarsel end foreskrevet i overenskomsten, vil  

 dette ikke forpligtige virksomheden i fremtidige forhold.« Da man fra forbundenes side gjorde gældende, at der ved de stedfundne  

 kollektive opsigelser var varslet lockout i strid med Hovedaftalens § 2,  

 afholdtes der den 12. juli 1989 fællesmøde i sagen.
På dette møde oplystes  

 det fra arbejdsgiverside, at man, såfremt der skulle ske ændringer i de  

 forhold, der har betydning for produktionens ophør, ville foretage en  

 revurdering af situationen.
Arbejdstagersiden forbeholdt sig at videreføre  

 sagen for Arbejdsretten.
Dette skete ved klageskrift af 18. juli 1989.
 Ved skrivelse af 20. juli 1989 fastholdt Ribe Amtsråd produktionsloftet på  

 385.000 tons i perioden fra 1. januar 1989 til 28. februar 1990.
På et forberedende møde i Arbejdsretten den 2. august 1989 henstillede  

 retsformanden, at der afholdtes et møde med deltagelse af organisationerne  

 til drøftelse af sagen.
I overensstemmelse med henstillingen afholdtes mødet  

 den 22. august 1989. Referatet af dette møde indeholder følgende:
 »Arbejdstagerorganisationerne afviste at den nuværende situation  

 begrundede opsigelse af organisationernes medlemmer og anmodede om, at  

 opsigelserne blev trukket tilbage.
Fra arbejdsgiver side redegjorde man påny nøje for sagen, herunder for de  

 drøftelser, der efter 2/8-1989 havde fundet sted med amtslige og kommunale  

 miljømyndigheder.
Man redegjorde endvidere for under hvilke drifts- og  

 tidsmæssige forudsætninger der kunne være mulighed for evt. genansættelse af  

 arbejdskraft.
Man fastholdt fremdeles den driftsmæssige nødvendighed af de  

 afgivne opsigelser.
Fra arbejdstagerside meddelte man at man fastholdt den for Arbejdsretten  

 indbragte klage.« Ved skrivelse af 6. september 1989 meddelte Ribe Amtsråd, efter fornyet  

 ansøgning af 17. august 1989 fra virksomheden, tilladelse til, at  

 produktionen fra den 1. januar 1989 til den 28. februar 1990 maksimalt må  

 være 435.000 tons.
Det anføres, at afgørelsen kan påklages til miljøstyrelsen  

 senest den 5. oktober 1989 af de klageberettigede, der samtidig blev  

 underrettet om afgørelsen.
Det fremgår af en fremlagt avisartikel i »Esbjerg Ugeavis« fra  

 den 5. september 1989, at amtsrådets afgørelse blev truffet med en enkelt  

 stemmes flertal.
Det fremgik af artiklen, at virksomhedens  

 direktør Hans Berg Madsen, til avisen skal have udtalt, »at man ikke  

 nødvendigvis vil genansætte alle fyrede.
Det afhænger af, hvor mange fisk der  

 kommer ind.« I »Vestkysten« fra den 14. september 1989  

 refereres direktøren for at have udtalt: »Som det ser ud for øjeblikket,  

 vil vi ramme det oprindelige loft omkring 1. januar..... Men de aktuelle  

 fiskestop kan hurtigt ændre det billede, så planlægningsmæssigt er det en  

 gang rod af rang.« I samme artikel anføres det, at tillidsmand for SID  

 Fabrik Bent Drackmann, der også var fungerende fællestillidsmand, til avisen  

 har udtalt følgende: »Vi vil ikke gå ind i midlertidige løsninger.......  

 Hvis fabrikken fortsætter efter 1. oktober (skal være 1. november), hvor vi  

 har et fyringsvarsel, betragter vi den kollektive fyring som afblæst, og så  

 gælder den hidtidige overenskomst med generelt 70 dages fyringsvarsel  

 igen.« Avisartiklen fortsætter:
»Når arbejderne på fabrikken ikke ønsker at gå ind i forhandlingen om  

 midlertidige genansættelser for en del af arbejdsstyrken, skyldes det først  

 og fremmest, at fabriksledelsen efter deres mening ikke har ført seriøse  

 forhandlinger om mindre bemanding efter 1. oktober (skal være 1.  

 november).« Artiklen slutter med et referat af, at fabriksarbejderne ikke er enige med  

 fabriksledelsens beregninger over, hvornår fabrikken vil nå det tidligere  

 produktionsloft på 385.000 tons råvarer.
Bent Drachmann citeres for at have  

 udtalt, at beregninger ud fra tilførslerne for de sidste fire år viser, at  

 fabrikken først vil nå 385.000 tons en gang i januar.
 Det er oplyst, at fem nu ansatte timelønnede har underskrevet en  

 tidsbegrænset ansættelsesaftale på en af fabrikken udarbejdet aftaleblanket  

 af følgende ordlyd:
»Mellem nedenstående og Andelssildeoliefabriken a.m.b.a., Esbjerg er  

 der dags dato truffet aftale om, at du ansættes for perioden fra / -19 til / -19 .
idet det bemærkes, at den foretagne afskedigelse pr. 29/6-89 stadig står  

 ved magt.« Parterne har fremlagt hver sine oversigter over mængderne af de gennem de  

 seneste år forarbejdede råvaremængder.
Bortset fra en afvigelse på 10.000 t i  

 1987 og på 5.000 t i 1988-tallene er oversigterne i det væsentlige  

 overensstemmende.
Her gengives de efter klagernes oplysning om 1985-tallet, i  

 øvrigt efter indklagedes oversigter:
1985 326.200 t 1986 353.400 t 1987 364.342 t 1988 413.126 t I månederne januar - august i årene 1988 og 1989 er der indbragt følgende  

 råvaremængder:
1988 1989 Januar 7.459,750 t 14.492,910 t Februar 9.361,600 t 12.034,085 t Marts 23.562,940 t 23.759,640 t April 54.028,150 t 50.628,490 t Maj 95.861,391 t 87.082,542 t Juni 63.876,840 t 71.942,084 t Ialt 254.150,671 t 259.939,751 t Juli 24.255,880 t 17.428,127 t August 40.507,210 t 27.411,120 t Ialt 318.913,761 t 304.778,998 t For de resterende måneder af 1988 fordeler den indbragte råvaremængde sig  

 således:
September 34.176,014 t Oktober 26.620,850 t November 26.272,890 t December 7.143,340 t Ialt 413.126,855 t Fællestillidsmand Jes Paulsen har om bemandingen af fabrikken forklaret,  

 at der er en fast stab på 85-90 ansatte timelønnede.
I april antages en del  

 medarbejdere til spidsbelastning og som ferieafløsere i sommermånederne, og  

 de afskediges normalt igen i september.
Når der er mindre at gøre om  

 vinteren, udfører de fastere ansatte renoverings-, maskinreparations- og  

 malerarbejder.
Det havde undret vidnet, at man fra fabriksledelsens side hele  

 tiden, mens arbejdsretssagen havde verseret, havde fastholdt, at de 385.000  

 tons - med deraf følgende produktionsstop - ville være nået den 1. november  

 1989, men vidnet kunne forestille sig, at grunden skulle søges i, at man  

 ville lægge pres på politikerne.
Teknisk direktør Ewan Worch Nielsen har forklaret, at de fiskere, der er  

 andelshavere, har ret og pligt til at levere den fangede fisk som råvare til  

 virksomhedens produktion.
Det ligger i sagens natur, at den leverede  

 råvaremængde vil være stærkt varierende fra dag til dag og fra uge til uge.  

 For 1988 blev fabrikken af Ribe Amtsråd anmeldt til politiet for at have  

 overskredet det foreskrevne produktionsloft.
Det bestrides fra virksomhedens  

 side, at der har fundet overskridelse sted, men sagen er ikke afsluttet.  

 Denne sag skal ses som baggrund for, at der i amtsrådets tilladelse af 28.  

 december 1988 blev fastsat en så lang periode som 14 måneder for de 385.000  

 tons.
Der har igennem de sidste 18 år været en stigende produktion, og  

 stigningen skyldes dels en forøgelse af fiskerflåden, dels en vilje og evne  

 hos fiskerne til at fiske om vinteren.
Der skete navnlig i 1985 en udvidelse  

 af produktionskapaciteten i forhold til tidligere.
Fangsttallene i 1989 er af  

 omtrent samme størrelse som i de sammenlignelige måneder af 1988. Det bedste  

 og mest kvalificerede skøn over fangstmængden i 1989, som kunne anlægges den  

 29. juni 1989, var, at produktionskvoten ville være opbrugt den 1. november  

 1989. Tillidsmændene havde udvist forståelse for nødvendigheden af, at man  

 måtte skride til varsling af afskedigelse af samtlige timelønnede med  

 udgangen af oktober 1989. Det ville ikke have været rimeligt at afvente  

 udviklingen, for det ville have ført til, at man måtte have påbegyndt  

 varslingerne med de medarbejdere, der havde været ansat længst og derfor  

 havde de længste opsigelsesvarsler.
Den 20. juli 1989 havde vidnet fået en  

 meddelelse om, at der nu var flertal i amtsrådet for en udvidelse af  

 produktionsloftet, men det modsatte blev samme dag meddelt i pressen.
Der  

 blev ved amtets skrivelse af denne dato åbnet en mulighed for en  

 produktionsudvidelse, hvis Esbjerg kommune ville påtage sig rensning af en  

 del af spildevandet, men denne løsning viste sig uigennemførlig.
Efter  

 modtagelse af meddelelse herom den 15. august 1989, arbejdede man på ny  

 kraftigt for at få amtsrådet til at ændre holdning.
Der afholdtes budgetmøde  

 i amtsrådet den 31. august 1989, hvor virksomhedens sag kom på dagsordenen.  

 Det resulterede i den afgørelse, der blev meddelt virksomheden ved amtsrådets  

 skrivelse af 6. september 1989. Vidnet var bekendt med ankefristen for denne  

 afgørelse, og der har i pressen være forlydende om, at afgørelsen vil blive  

 påklaget til miljøstyrelsen.
Virksomheden anvender den under sagen fremlagte  

 blanket til antagelse af midlertidig arbejdskraft, idet man har manglet folk.  

 Foreløbig har 5 medarbejdere underskrevet aftalen, og virksomheden forudser  

 at måtte anvende den frem til 1. november 1989. Flere medarbejdere er syge,  

 og andre har fundet andet arbejde.
Fremgangsmåden med midlertidig ansættelse,  

 hvis overenskomstmæssighed har været bestridt fra tillidsmændene, har været  

 drøftet med virksomhedens organisation, der ifølge vidnet har sagt god for  

 den.
Klagerne har til støtte for deres påstande anført, at der, som det har  

 vist sig, ikke er nogen driftsmæssig begrundelse for de afgivne kollektive  

 opsigelsesvarsler.
En indbringelse af amtsrådets ved skrivelse af 6.  

 september 1989 trufne afgørelse for miljøstyrelsen har ikke opsættende  

 virkning, og det må anses for ganske usandsynligt, at miljøstyrelsen skulle  

 kunne nå at træffe sin afgørelse, før produktionsloftet er nået.
Der er ikke  

 overenskomstmæssig hjemmel til at foretage midlertidig ansættelse, således  

 som virksomheden gør.
Når opsigelserne blev afgivet så tidligt som den 29.  

 juni 1989 - altså langt tidligere end de længste opsigelsesvarsler  

 nødvendiggjorde - skyldtes det ikke driftsmæssige hensyn, men var begrundet i  

 et ønske om at lægge pres på politikerne.
Selvom opsigelserne ikke var  

 foretaget i kamphensigt over for medarbejderne, foreligger der alligevel en  

 iværksættelse af lockout i strid med Hovedaftalens § 2, idet varslingerne  

 ikke var begrundet i driftsmæssige hensyn.
Det viser den senere udvikling.  

 Virksomheden tilbagekaldte ikke opsigelserne, hverken på fællesmødet, på det  

 møde, der afholdtes efter henstilling på det forberedende møde i  

 Arbejdsretten, eller senere.
Tværtimod fortsatte virksomheden efter  

 amtsrådets seneste afgørelse overenskomststridigt at antage arbejdskraft ved  

 midlertidige ansættelser.
Det bestrides, at det udelukkende skal være  

 vurderingen på varslingstidspunktet, der skal være afgørende for sagen.
I  

 øvrigt havde der ingen begrundelse været for at afskedige samtlige ansatte  

 timelønnede, herunder f.eks. smede, der fortsat skal arbejde på virksomheden  

 efter 1. november 1989.
 Som begrundelse for at gøre den indklagede organisation, Sammenslutningen  

 af Havne- og Købmandsorganisationer i Danmark, medansvarlig har klagerne  

 anført, at organisationen på fællesmødet, og i hvert fald som forholdene  

 senere udviklede sig, burde have pålagt virksomheden at tilbagekalde den  

 kollektive afskedigelse.
Indklagede har til støtte for frifindelsespåstanden anført, at det må være  

 forholdene, som de forelå på tidspunktet for afgivelsen af opsigelserne,  

 sammenholdt med tidspunktet for klagernes indgivelse til Arbejdsretten, der  

 er genstand for rettens vurdering.
Opsigelserne er afgivet ikke for at skade  

 medarbejderne, men af nødvendighed, fordi man efter de trufne  

 myndighedsafgørelser må imødese det som en realitet, at man ikke lovligt kan  

 fortsætte produktionen ud over 1. november 1989. Opsigelsesvarslerne måtte  

 iagttages, og det kan ikke bebrejdes virksomheden, at man ikke ventede, for  

 det ville føre til det urimelige resultat, at man måtte skride til  

 afskedigelse først af de medarbejdere, der havde haft længst ansættelse.
Der  

 fremkom da heller ikke nogen protest fra medarbejderside på  

 samarbejdsudvalgsmødet den 28. juni 1989 over den valgte fremgangsmåde.
Der  

 var ikke tale om nogen kamphensigt, men opsigelserne er alene begrundet i  

 driftsmæssige hensyn.
Der har, som det fremgår af det fremlagte talmateriale,  

 i de senere år været en produktionsstigning på ca. 25.000 t pr. år.
I 1988  

 produceredes - efter klagernes oplysninger - 408.400 t, og en fremskrivning  

 af dette tal fører til en forventet produktion i 1989 på ca. 433.400 t.
Da  

 opsigelserne blev afgivet, resterede ca. 125.000 t af produktionskvoten.
Ser  

 man på, hvad der blev produceret i månederne juli - oktober 1988, drejer det  

 sig gennemsnitligt om over 30.000 t pr. måned.
Det skøn, der blev foretaget  

 den 28. og 29. juni 1989, hvorefter produktionsloftet ville blive nået  

 omkring den 1. november 1989, må herefter betragtes som rimeligt.
Såfremt  

 amtsrådets afgørelse af 6. september 1989 bliver påklaget til miljøstyrelsen,  

 og denne inden den 1. november 1989 ændrer amtsrådets seneste afgørelse,  

 således at produktionsloftet sænkes, består problemet stadig for  

 virksomheden.
Der er derfor ikke tale om varsling af lockout i strid med  

 Hovedaftalen.
 For så vidt angår påstanden om organisationsansvar har indklagede til  

 støtte for frifindelsespåstanden, ud over at henvise til det allerede om  

 påstanden over for virksomheden anførte, gjort gældende, at der af klagerne  

 intet er oplyst om, at organisationen skulle have delagtiggjort sig i  

 virksomhedens dispositioner, da opsigelserne blev afgivet, og  

 produktionsforholdene stiller sig - som anført - fortsat ganske uafklarede.
 Arbejdsretten skal udtale:
 Således som klagernes påstande er nedlagt, er det spørgsmål, Arbejdsretten  

 skal tage stilling til, om virksomheden har været berettiget til den 29. juni  

 1989 ud fra driftsmæssige hensyn kollektivt at opsige alle timelønnede  

 arbejdere til fratræden senest den 31. oktober 1989. Efter den stedfundne  

 bevisførelse må det lægges til grund, at virksomheden på tidspunktet for  

 opsigelsernes afgivelse måtte vurdere det som en realitet, at den kom til at  

 iværksætte et produktionsstop på et eller andet tidspunkt omkring den 1.  

 november 1989. Der var således en begrundelse i driftsmæssige hensyn for i  

 slutningen af juni 1989 kollektivt at varsle opsigelserne til ikrafttræden  

 senest den 31. oktober 1989, og det kan ikke - uanset hvad der senere er  

 passeret - antages, at opsigelserne på dette tidspunkt er iværksat med  

 kamphensigt i strid med bestemmelsen i Hovedaftalens § 2. Herefter vil  

 indklagedes frifindelsespåstand være at tage til følge.
 Klagerne findes at burde betale 2.000 kr. i sagsomkostninger til  

 Arbejdsretten.
 T h i k e n d e s f o r r e t :
 Indklagede, Dansk Arbejdsgiverforening for Sammenslutningen af Havne- og  

 Købmandsorganisationer i Danmark for Andelssildeoliefabriken A.m.b.A.,  

 Esbjerg, frifindes for de af klagerne, Landsorganisationen i Danmark for  

 Dansk Metalarbejderforbund, Dansk El-Forbund og Specialarbejderforbundet i  

 Danmark, under denne sag nedlagte påstande.
 Klagerne betaler inden 14 dage 2.000 kr. i sagsomkostninger til  

 Arbejdsretten.
 (* 1) Henvisninger: Per Jacobsen s.321, K 88.233, K 88.271, K 87.032 (A  

 1987 s.125).
