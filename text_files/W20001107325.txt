Kendelse fra Pressenævnet i sag nr.  

 144/1999 En mandlig journalist [K] har v/advokat Ulrik Ibfeldt  

 klaget til Pressenævnet over, at bladet Frihed har offentliggjort hans  

 genmæle på forsiden af bladets seneste udgave i strid med  

 medieansvarslovens § 39, stk. 2.
 Klageren anmodede ved skrivelse af 11. august 1999 bladet  

 om at bringe følgende genmæle:
 "I den seneste særudgave af FRIHED var der på  

 side 21 optrykt et diagram, hvoraf det fremgår, at freelance-journalist  

 sættes i forbindelse med  Walther  Heynowski, HVA/Stasis  

 udenlandsafdeling.
 Det skal hermed oplyses, at [K] ikke har nogen forbindelse  

 til Stasi eller styret i det tidligere Østtyskland, eller nogen anden  

 form for politisk baggrund.
Fejlen beklages." Indklagede besvarede anmodningen fra klageren ved  

 skrivelse af 9. september 1999.
 Klageren betragtede indklagedes svar som et afslag  

 på genmæle, og klageren indbragte herefter sagen for  

 Pressenævnet.
 I kendelsen i sag nr. 116/1999, afsagt den 13. oktober  

 1999, udtalte Pressenævnet:
 "Pressenævnet finder ikke grundlag for at  

 konstatere, at der efter bladets særudgave er blevet udsendt hverken  

 ordinære udgaver eller særudgaver af bladet Frihed.
Herefter og da bladet har tilkendegivet, at man vil bringe  

 klagerens genmæle i førstkommende udgave af bladet, finder  

 nævnet ikke grundlag for at udtale kritik af bladet." På forsiden af bladet FRIHED, nummer 42, var  

 klagerens genmæle trykt.
Genmælet var efterfulgt af redaktionens  

 bemærkninger således:
"FRIHED Frihed har modtaget en anmodning fra freelance journalist  

 om at få følgende genmæle trykt:
"I den seneste særudgave af Frihed var der på  

 side 2 optrykt et diagram, hvoraf det fremgår, at Freelance-journalist  

 sættes i forbindelse med  Walter  Heynowski, HVA/Stasis  

 udenlandsafdeling.
Det skal hermed oplyses, at [K] ikke har nogen forbindelse  

 til Stasi eller styret i det tidligere Østtyskland, eller nogen anden  

 form for politisk baggrund.
Fejlen beklages." Redaktionens bemærkninger: Diagrammet viste [K]s  

 forbindelse til to producere, og det fremgik, at den ene havde haft direkte  

 kontakt til  Walter  Heynowski.
Frihed mener, at diagrammet var i  

 overensstemmelse med fakta. [K] er ikke fremstillet som værende  

 omfattet af den forbindelse, producerne har til  Walter  Heynowski, en  

 forbindelse, der i øvrigt tidligere er offentligt anerkendt af  

  Jørgen  Pedersen".
 Klageren har anført, at genmælet er  

 offentliggjort i strid med medieansvarslovens § 39, stk. 2, idet redaktionens  

 bemærkninger er optrykt i umiddelbar forbindelse med genmælet,  

 hvilket er i strid med nævnte bestemmelse.
Bladet har anført, at notitsen i bladet ikke var et  

 genmæle, idet de oplysninger, som redaktionen tidligere havde afgivet,  

 var korrekte.
Bladet var derfor ikke forpligtet til at bringe et  

 genmæle, men man bragte notitsen af kulancemæssige grunde.  

 Redaktionens bemærkninger er anført for at klargøre, at  

 der ikke er uenighed om de faktiske oplysninger i sagen, og i øvrigt  

 indeholder de redaktionelle bemærkninger alene faktiske oplysninger,  

 hvilket ikke er i strid med medieansvarslovens § 39, stk. 2.
 I sagens behandling har følgende  

 nævnsmedlemmer deltaget: Axel Kierkegaard, Jørgen Grunnet, Tage  

 Clausen og Ole Askvig.
 Pressenævnet udtaler:
Bladet anførte i forbindelse med  

 Pressenævnets behandling af sag nr. 116/1999, at klagerens  

 genmæle ville blive trykt i førstkommende nummer af bladet, og  

 at man ikke havde afvist at bringe klagerens genmæle.  

 Pressenævnet finder på denne baggrund, at bladet har forpligtet  

 sig til at bringe klagerens genmæle, og at bladet derfor ikke nu med  

 rette kan hævde, at der alene er tale om en notits, som ikke skal  

 opfylde medieansvarslovens regler.
Da de i forbindelse med genmælet  

 bragte redaktionelle bemærkninger ikke er i overensstemmelse med  

 medieansvarslovens § 39, stk. 2, pålægger Pressenævnet  

 herved bladet i næste nummer at offentliggøre klagerens  

 genmæle uden tilknyttede redaktionelle bemærkninger.
 Afsagt den 2. februar 2000.
