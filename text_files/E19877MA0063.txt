 Ministeriet for Skatter og Afgifter har gennemført en ændring af de  

 hidtidige regler om beregning af moms ved udlejning af personbiler til  

 valutaudlændinge, der overtager bilen i udlandet.
 Det har hidtil været sådan, at der ikke skulle betales moms, når bilen  

 blev overtaget i udlandet (både EF-lande og tredjelande).
Ændringen går ud på, at danske udlejningsvirksomheder som hovedregel skal  

 betale moms ved udlejning af biler, der overtages i et andet EF-land.
Der  

 skal dog ikke betales dansk moms, hvis udlejningsvirksomheden kan  

 dokumentere, at der er betalt moms af udlejningen i et andet EF-land.
Der skal som hidtil heller ikke betales moms, hvis bilen overtages og  

 udelukkende anvendes uden for EF's område.
Det er en betingelse, at det af  

 udlejningsaftalen fremgår, at lejeren ikke vil anvende bilen inden for EF.
Ændringen skal ses på baggrund af artikel 9, stk 1, i EF's 6.  

 momsdirektiv.
Efter denne artikel er leveringsstedet - og dermed  

 momsningsstedet - for en ydelse det sted, hvor den, der yder tjenesten, har  

 etableret enten hjemstedet for sin økonomiske virksomhed eller et fast  

 forretningssted, hvorfra ydelsen leveres.
I mangel af et sådant hjemsted  

 eller fast forretningssted er leveringsstedet/momsningsstedet der, hvor den  

 pågældendes bopæl eller sædvanlige opholdssted er.
Der var i det konkrete tilfælde tale om en virksomhed, der driver  

 virksomhed såvel her i landet som i udlandet - bl a gennem datterselskaber og  

 ved agenter.
Agenterne sørger for at klargøre bilen og få underskrevet  

 kontrakten, som herefter sendes til Danmark.
 Kontrakten lyder på selskabets adresse i Danmark.
Kontrakt om udlejning kan også indgås mellem navnlig amerikanske  

 storaftagere og selskabet på den måde, at aftageren disponerer over et antal  

 biler til en fast pris for en sæson ad gangen.
Når der er brug for en bil,  

 bliver ordren givet til selskabet i Danmark, der sørger for, at bilen  

 afleveres det ønskede sted.
 Betaling sker i alle tilfælde til selskabet i Danmark, men sker ikke altid  

 direkte fra kunden til selskabet i Danmark.
 Ministeriet lagde vægt på, at det er i Danmark, at selskabet har etableret  

 hjemstedet for sin økonomiske virksomhed.
Ministeriet lagde også vægt på, at bilerne er afgiftsberigtiget efter  

 reglerne i § 7, stk 1, i registreringsafgiftsloven med 60% af satserne for  

 personbiler.
Udlejning af sådanne biler til valutaudlændinge skal ske på  

 grundlag af kontrakter afsluttet af den udlejningsvirksomhed, som har fået  

 tilladelse til at afgiftsberigtige bilerne efter den lave sats.
 Ændringen har virkning for udlejningsaftaler efter 31. marts 1987.
