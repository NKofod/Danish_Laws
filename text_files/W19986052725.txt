Klage fra aftager af flasker og dunke til  

 internt brug over afgørelse til producenten af produkterne ikke  

 klagebehandlet i Landsskatteretten Reference:
 Lov om afgift af visse detailsalgspakninger m.v. § 1, stk. 2 og § 3.  

 Klageberettigelse.
 En told- og skatteregion traf den 6. maj 1998 følgende  

 afgørelse, der blev meddelt den afgiftspligtige producent B A/S:
 "Regionen meddelte i brev af 11. marts 1998, at tomme flasker og dunke der  

 blev leveret til hospitaler og sygehusapoteker var fritaget for afgiften,  

 såfremt hospitalet/apoteket alene skulle benytte flaskerne/dunkene til  

 internt brug.
 Regionen skal nu meddele, efter sagen har været forelagt Told- og  

 Skattestyrelsen, at kun flasker og dunke af en art og type, der er bestemt  

 til at sælges til slutbrugeren i tom tilstand, f.eks. sutteflasker,  

 reservedunke til benzin og laboratorieudstyr er fritaget for afgiften.
Andre flasker og dunke af en art og type, der også bruges som  

 emballage ved salg af varer, er således i alle tilfælde  

 afgiftspligtige efter lovens § 1, stk. 2, uanset om køberen  

 (slutbrugeren) alene skal bruge flaskerne/dunkene internt i  

 virksomheden." En aftager, A I/S, klagede til Landsskatteretten over denne  

 afgørelse og anførte følgende:
 "Ifølge vedlagte skrivelse fra told- og skatteregionen stilet til  

 firmaet B A/S, fremgår det, at Told- og Skattestyrelsen har afgjort, at  

 kun flasker og dunke af en art og type, som kun sælges til slutbrugeren  

 i tom tilstand er fritaget for afgift.
Vi anvender som laboratorium en del emballage til internt brug, dvs. at vi  

 bl.a. fra firmaet B A/S køber forskellige typer flasker og dunke, som  

 anvendes til prøveudtagning og opbevaring af prøver og  

 reagenser m.m. på laboratoriet.
Efter brug destrueres denne  

 emballage.
 Vore leverandører sælger imidlertid en del af den samme type  

 emballage til andre kunder, hvor emballagen er pålagt afgift.
 Da vi som kunne ikke er herrer over, hvilke andre kunder vore  

 leverandører har, samt hvorledes disse kunder anvender denne  

 emballage, ønsker vi hermed at klage over denne afgørelse.
 Vi mener, at det er vores konkrete brug af emballagen, som skal  

 lægges til grund for, om denne skal pålægges afgift eller  

 ej, og ikke om hvilken tilfældig anden anvendelse den samme type  

 emballage har hos andre.
Af omkostningsmæssige årsager forsøger vi netop at  

 anvende emballage, som massefremstilles og dermed sælges til en lang  

 række forskellige formål.
Hvis vi som laboratorium skulle anvende  

 specialfremstillet emballage for at undgå afgiften, ville dette  

 være et betydeligt fordyrende element for vore kunder og dermed  

 samfundet." Told- og Skatteregionen udtalte i denne anledning over for  

 Landsskatteretten følgende:
 "Regionen har den 24. juni 1998 modtaget Landsskatterettens brev af 23.  

 juni 1998, hvoraf det fremgår, at A I/S har påklaget en  

 afgørelse om afgiftspligten af visse detailsalgsbeholdere, som  

 regionen den 6. maj 1998 udstedte til B A/S.
Klageren, A I/S, har på eget initiativ påklaget den  

 afgørelse, der af regionen er udstedt til B A/S.
Klagen er  

 således ikke indgivet til Landsskatteretten på vegne af, eller  

 som repræsentant for B A/S.
 A I/S er alene kunde hos B A/S, hvor de køber de emballageartikler,  

 der er omfattet af regionens afgørelse af 6. maj 1998.
Regionen er bekendt med, at B A/S har videresendt regionens  

 afgørelse af 6. maj 1998 til de af selskabets kunder, den har  

 betydning for, især kommuner og hospitaler.
B A/S har endvidere medio  

 maj 1998 telefonisk oplyst, at de ikke påtænkte at påklage  

 afgørelsen.
Det er således regionens vurdering, at det kun er B A/S, der efter  

 anmodning har fået regionens skriftlige afgørelse om  

 afgiftspligten, der kan påklage afgørelsen til  

 Landsskatteretten." B A/S udtalte den 20. august 1998 over for Landsskatteretten:
 "Vi henviser til Deres skrivelse af 30. juli 1998 vedrørende klage  

 på vegne A I/S vedrørende opkrævning af  

 emballageafgift.
For god ordens skyld skal vi bemærke, at brev af 6. maj fra told- og  

 skatteregionen til B A/S er konklusionen på de foregående  

 måneders usikkerhed omkring den endelige fortolkning af lov om afgift  

 af detailsalgspakninger.
Vi har forstået indholdet af dette brev som  

 den konklusion, der er fremkommet efter konsultation i Skatteministeriet.
Som svar på Deres spørgsmål kan vi oplyse, at B A/S  

 ikke har til hensigt at påklagede denne afgørelse.
I den  

 forbindelse gør vi ligeledes opmærksom på, at et nyt  

 afgiftssystem for emballage forventes indført pr. 1. februar 1999.
Til de øvrige rejste spørgsmål kan vi oplyse, at A I/S  

 i perioden 1. april 1998 til dags dato har faktureret i alt 835,80 kr. i  

 emballageafgifter.
B A/S's månedlige emballageafgifter til Told og Skat  

 udgør mellem 100.000 kr. og 200.000 kr. alt afhængig af  

 sammensætningen af vores salg af afgiftsbelagte og ikke-afgiftsbelagte  

 emballager.
Afgiften faktureres som en særskilt varelinie på fakturaen  

 umiddelbart efter den vare, der er belagt med afgift.
På fakturaen  

 fremgår således varens pris med x kr. og emballageafgiften med y  

 kr." Landsskatteretten svarede den 30. september 1998 klageren, at A I/S ikke  

 kunne anses for berettiget til at påklage told- og skatteregionens  

 afgørelse af 6. maj 1998 vedr.
B A/S til Landsskatteretten.  

 Landsskatteretten lagde herved vægt på, at told- og  

 skatteregionens afgørelse vedrørte en generel fortolkning af §  

 1, stk. 2, i lov om afgift af visse detailsalgspakninger m.v., og at  

 afgørelsen var truffet over for B A/S, der var den  

 registreringspligtige og dermed afgiftspligtig efter § 3 i denne lov.  

 Afgørelsen rettede sig således ikke direkte mod A I/S og  

 vedrørte ikke konkret denne virksomheds samhandelsforhold med B A/S.  

 Det forhold, at B A/S efter told- og skatteregionens afgørelse bl.a.  

 over for A I/S havde forhøjet salgsprisen med afgiften, fandtes ikke  

 at medføre, at told- og skatteregionens afgørelse direkte og  

 konkret vedrørte A I/S, som derfor ikke kunne anses for at have haft  

 en sådan væsentlig individuel retlig interesse i sagens udfald,  

 at denne virksomhed kunne anses for at have partstatus, og A I/S kunne derfor  

 heller ikke anses for berettiget til at påklage afgørelsen til  

 Landsskatteretten.
