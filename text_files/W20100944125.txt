Pressenævnets kendelse i sag nr. 2010-6-1054 Advokat Anders Lindholt har på vegne af [K] klaget til Pressenævnet over artiklen De leder efter en stuepige på avisen.dk den 11. juni 2010, idet klager mener, at god presseskik er tilsidesat.
 Klagen er modtaget i Pressenævnet den 13. august 2010.
 Advokaten har til støtte for klagen bl.a. anført, at klagefristen først skal regnes fra uge 31 (2.-8. august 2010), hvor [K] blev bekendt med artiklen.
 Pressenævnets formand udtaler:
Fristen for klager over tilsidesættelse af god presseskik er fire uger efter offentliggørelsen i massemediet, jf. medieansvarsloven § 34, stk. 2. Da klagen vedrører en artikel, der er bragt den 11. juni 2010, og nævnet først har modtaget klagen den 13. august 2010, er fristen overskredet.
Det forhold, at artiklen fortsat er tilgængelig på avisen.dk, ændrer ikke herved.
Klagen over avisen.dk afvises derfor i medfør af medieansvarsloven § 43, stk. 3.
