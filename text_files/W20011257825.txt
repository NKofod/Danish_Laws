Landsskatteretskendelse A ApS klager for indkomståret 1998 over, at den stedlige  

 skattemyndighed ikke har godkendt revisorudgift i forbindelse med skattefri  

 virksomhedsomdannelse fradraget efter ligningslovens § 8 J.
Det fremgår af sagens oplysninger, at A ApS (herefter benævnt  

 selskabet) driver rengøringsvirksomhed.
Selskabet blev pr. 1. januar  

 1998 omdannet fra personlig drevet virksomhed til selskab ved skattefri  

 virksomhedsomdannelse, således at indkomståret 1998 var  

 selskabets første regnskabsår.
 Selskabet afholdt i forbindelse med den skattefri virksomhedsomdannelse en  

 revisorudgift på 16.000 kr.
 Der er fremlagt faktura af 9. juli 1998 fra revisionsfirmaet på  

 16.000 kr., hvoraf det fremgår, at der er tale om honorar i forbindelse  

 med assistance og vurderinger samt beregninger omkring skattefri  

 virksomhedsomdannelse.
 Den kommunale skattemyndighed har fundet, at 14.224 kr. af revisorudgiften  

 ikke kan godkendes fradraget ved indkomstopgørelsen efter  

 ligningslovens § 8 J.
Man har herved bl.a. henset til, at omkostninger i forbindelse med  

 skattefri virksomhedsomdannelse skal tillægges de aktiver, de  

 vedrører, jf.
TfS 1992.155 og TfS 1993.240. Revisorudgiften skal  

 derfor fordeles på de overdragne aktiver.
Omkostninger henført til varelager og debitorer i alt 1.776 kr.  

 godkendes fradraget efter ligningslovens § 8 J. 12.999 kr. aktiveres sammen  

 med goodwill, mens 1.225 kr. aktiveres ved driftsmidler.
Forøgelsen af  

 driftsmiddelsaldoen er afskrivningsberettiget, og kan afskrives med 30 %  

 eller 368 kr., jf. afskrivningslovens § 2.
 Selskabets repræsentant har over for Landsskatteretten nedlagt  

 påstand om, at hele revisorudgiften på 16.000 kr. godkendes  

 fradraget ved selskabet indkomstopgørelse i henhold til ligningslovens  

 § 8 J, stk. 1.
Til støtte herfor er det bl.a. anført, at der i henhold til  

 ligningslovens § 8 J kan foretages fradrag for advokat og revisorudgifter,  

 der er afholdt i forbindelse med etablering af en erhvervsvirksomhed eller  

 udvidelse af en bestående erhvervsvirksomhed.
Af cirkulære nr. 72  

 af 17. april 1996, fremgår det vedrørende § 8 J, at bestemmelsen  

 efter skatteministeriets opfattelse hjemler fradrag for udgifter til advokat  

 og revisor, der er afholdt i forbindelse med en omstrukturering af  

 virksomheden, f.eks. ved omdannelse, fusion, spaltning eller tilførsel  

 af aktiver, uanset om dette sker skattefrit efter de særlige regler  

 herom i virksomhedsomdannelsesloven eller fusionsskatteloven.
Da der i den  

 foreliggende sag er tale om en omdannelse af en virksomhed efter reglerne for  

 skattefri virksomhedsomdannelse, må der herefter være fuld  

 fradragsret for revisorudgiften.
Den kommunale skattemyndighed har henvist til TfS 1993.240. Det  

  fremgår imidlertid tydeligt af denne udtalelse fra Told- og  

 Skattestyrelsen, at dette alene vedrører indkomståret 1992 og  

 tidligere.
Endvidere fremgår følgende "Cirkulære om  

 ligningsloven, herunder bestemmelsen i § 8 J om fradrag for udgifter til  

 advokat og revisor, er under udarbejdelse i Skatteministeriet,  

 Departementet". Det fremgår heraf, at der er en ændring  

 undervejs, jf. ligningslovens § 8 J.
 Landsskatteretten skal udtale:
 Ifølge ligningslovens § 8 J, stk. 1,  er der fradrag for udgifter  

 til advokat og revisor, som afholdes i forbindelse med etablering af en  

 erhvervsvirksomhed eller udvidelse af en bestående erhvervsvirksomhed.  

 Ifølge § 8 J, stk. 3, kan udgifter, der må anses for  

 tillæg til en købesum eller fradrag i en salgssum for et aktiv,  

 ikke fradrages efter stk. 1.
 Det fremgår af cirkulære nr. 72 af 17/4 1996 til  

 ligningsloven, pkt. 14.10, at begreberne etablering og udvidelse skal  

 fortolkes bredt, og at bestemmelsen efter Skatteministeriets opfattelse  

 hjemler fradrag for advokat- og revisorudgifter, som afholdes i forbindelse  

 med omstrukturering af virksomheden, f.eks. omdannelse, fusion, spaltning  

 eller tilførsel af aktiver, uanset om dette sker skattefrit efter de  

 særlige regler herom i virksomhedsomdannelsesloven og  

 fusionsskatteloven.
 Efter det foreliggende finder Landsskatteretten, at den af selskabet  

 afholdte revisorudgift på 16.000 kr. i forbindelse med  

 virksomhedsomdannelsen må anses for fradragsberettiget efter  

 ligningslovens § 8 J, stk. 1. Henset til at der er tale om en revisorudgift  

 til assistance og vurderinger samt beregninger omkring skattefri  

 virksomhedsomdannelse, således at udgiften ikke direkte lader sig  

 henføre til aktiverne i selskabet, finder retten, at revisorudgiften  

 ikke kan anses for omfattet af § 8 J, stk. 3.
 Den påklagede ansættelse nedsættes herefter med 14.224  

 kr., mens yderligere godkendt afskrivning 368 kr. ændres til 0.
