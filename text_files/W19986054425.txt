Helårs- eller fritidsbolig overskud/underskud Reference:
LL § 15 N og § 15 O LV A.D.3.2.7.
A klagede for indkomståret 1993 over, at skatteankenævnet ikke  

 havde anset ham for erhvervsdrivende med udlejning af en ejendom.
Ejendommens  

 overskud var i stedet opgjort efter reglerne for blandet benyttede  

 ejendomme.
 Denne afgørelse var stadfæstet af Landsskatteretten ved  

 afgørelse af 22. juli 1998. Sagen var efter klagerens anmodning  

 optaget til fornyet behandling af retten i henhold til skattestyrelseslovens  

 § 29, stk. 2, idet retten havde fundet, at klagerens forhold endvidere skulle  

 vurderes i forhold til reglerne i ligningslovens § 15 N og § 15 O.
Klagerens advokat havde henvist til, at der i den af Landsskatterettens  

 afsagte kendelse ikke var taget højde for, at ejendommen var  

 beliggende på Bornholm, og derfor berettiget til fradrag efter  

 ligningslovens § 15 N med i alt 30.726 kr.
Endvidere havde advokaten henvist  

 til, at klageren var berettiget til fradrag efter ligningslovens § 15 O, stk.  

 3, med yderligere 23.512 kr.
Til støtte for det anførte havde  

 advokaten bl.a. henvist til brev af 30. september 1998 fra en statsaut.  

 revisor og de vedlagte bilag, der dokumenterede udgifterne.
Klagerens dokumenterede udgifter i forbindelse med ejendommen på  

 Bornholm var fradragsberettigede, idet kravet om bopæl i § 15 N i  

 relation til fritidsboliger blot var, at de skulle have stået til  

 rådighed for ejeren.
På trods af at ejendommen var vurderet som  

 et enfamilieshus til beboelse, måtte det være de faktiske forhold  

 ejendommen blev vurderet efter, nemlig at klageren havde erhvervet og anvendt  

 ejendommen som et sommerhus.
Fradrag efter ligningslovens § 15 O måtte  

 ligeledes kunne finde anvendelse, idet ejendommen faktisk blev benyttet som  

 en fritidsbolig.
At ejendommen i faktisk henseende af Bornholms Kommune havde  

 været anset som en fritidsbolig, understøttedes dels af, at  

 lejeværdisatsen for ejendommen havde været 2,5%, der  

 således var tariffen for sommerhuse, og dels af at kommunen havde  

 tilladt, at der ikke havde været tilmeldt personer på ejendommen.
Det fremgik af sagen, at klageren havde fast bopæl i  

 København, og endvidere ejede ejendommen på Bornholm.
Ejendommen  

 på Bornholm var vurderet som en enfamiliesejendom til beboelse, og  

 havde i 1993 været udlejet gennem et udlejningsbureau som et sommerhus  

 i 16 uger.
 De stedlige skattemyndigheder havde ikke anset klagerens udlejning for  

 erhvervsmæssig, men fundet, at overskud af udlejningen skulle  

 opgøres efter retningslinjerne i Ligningsvejledningen 1993, punkt  

 A.D.3.2.2.1 og punkt E.K.1.2, idet ejendommen ikke havde status af et  

 sommerhus, men blev udlejet som et sådant.
 Landsskatteretten havde ved kendelse af 22. juli 1998 ikke anset  

 udlejningen af ejendommen for erhvervsmæssig under henvisning til, at  

 klageren ikke i 1993 havde været fuldstændig afskåret fra  

 at benytte huset.
 Med hensyn til advokatens påstand om klagerens fradragsmulighed i  

 medfør af ligningslovens § 15 N, bemærkede retten, at det ved  

 helårsboliger forudsattes, at ejeren beboede ejendommen, mens der for  

 fritidshuses vedkommende alene blev stillet krav om, at boligen stod til  

 rådighed, jf. cirkulære nr. 96 af 22. juni 1993, punkt 10.7 og  

 forarbejderne til ligningslovens § 15 N.
Retten fandt, uanset den vurderingsmæssige status pr. 1. januar i  

 indkomståret, at ejendommens faktiske anvendelse skulle lægges  

 til grund ved bedømmelsen af, hvorvidt boligen ansås for at  

 være en helårs- eller en fritidsbolig efter ligningslovens § 15 N  

 og § 15 O.
Efter det oplyste havde klageren erhvervet ejendommen og rent  

 faktisk anvendt ejendommen som en sommerbolig, hvorfor ejendommen skulle  

 betragtes som en af klageren benyttet fritidsbolig.
Boligen ansås  

 herefter at stå til rådighed for klageren i det  

 pågældende indkomstår, hvorfor fradrag i medfør af §  

 15 N blev godkendt, dog således at der skete forholdsmæssig  

 reduktion for den udlejede periode, eller i alt 16 udlejede uger i 1993.  

 Overskud ved udlejningen skulle opgøres efter reglerne i ligningsloven  

 § 15 O, stk. 3.
