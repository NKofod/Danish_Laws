 Ved ydelse af etårige bevillinger af pensionstilskud gennem en årrække  

 var der opstået et pensionstilsagn, som skulle afdækkes efter lov om tilsyn  

 med firmapensionskasser.
 Lov om tilsyn med firmapensionskasser § 1, stk. 1.
(Ellen Andersen, Merete Cordes, Holger Dock, Connie Leth og Ebbe  

 Christensen) Advokat K har på vegne aktieselskabet C bank i skrivelse af 30. marts 1989  

 klaget over, at Finanstilsynet ved skrivelse af 6. marts 1989 (j.nr.
P. 366 c  

 - I) bestemte, at der i forbindelse med opløsningen af bankens pensionskasse  

 skal ske en forsikringsmæssig afdækning af de etårige bevillinger, som banken  

 hidtil har ydet pensionskassens pensionister.
 Sagens omstændigheder:
Aktieselskabet C banks Pensionskasse blev oprettet i 1939. Kassen  

 omfattede stort set alt personale i banken.
Pr. 30. juni 1958 blev  

 pensionskassen lukket for tilgang af nye medlemmer, idet personale ansat  

 efter denne dato er blevet pensionsforsikret i et forsikringsselskab.  

 Pensionskassen har således siden 1958 været under afvikling.
Kassen har siden 1. juli 1971 bestået af to afdelinger, A og B.
Afdeling A  

 er en videreførelse af den pr. 30. juni 1971 eksisterende kasse, mens  

 afdeling B fungerer som en nyåbnet kasse.
Alle kassens medlemmer er medlem af  

 afdeling A, nogle tillige medlem af afdeling B.
 Til afdeling A ydes et bidrag på 12 1/2%, for overordnet personale 131/2%,  

 af lønnen, dog således at det lønbeløb, som bidraget beregnes af, er  

 maksimeret på følgende måde, jfr. pensionskassens vedtægt § 6:
»...Fra den 1. juli 1971 maximeres den faste løn til slutlønnen i den  

 for det enkelte medlem pr. 30. juni 1971 gældende grundlønsskala.
Fra samme  

 dato - og efter de pr. denne dato gældende regler - maximeres den årlige  

 stigning i det bidragsbestemmende dyrtidstillæg til 16,96% af den forannævnte  

 bidragsbestemmende grundløn....« Pensionsbidraget for den overskydende del af lønnen indbetales til  

 afdeling B.
 Pensionen for afdeling A fastsættes som en anciennitets- og  

 fødselsårs-afhængig del af den maksimerede (»bidragsbestemmende«)  

 løn, jf. vedtægtens § 7. Til den således fastsatte pension yder  

 pensionskassen et bonustillæg på 140%.
Udover pensionen inklusive tillæg udbetalt fra kassens afdeling A og B har  

 banken udbetalt et tilskud til pensionen i form af etårige bevillinger, der  

 år for år er blevet gentaget.
Dette tilskud har hele tiden været beregnet  

 således, at bankens tilskud lagt oveni pensionen fra kassens afdeling A (den  

 vedtægtsmæssige pension) har været af den størrelse, som pensionen fra  

 afdeling A alene ville have været på, hvis pensionen var baseret på 100% af  

 den bidragsbestemmende løn og ikke den i vedtægtens § 7 nævnte procentsats,  

 og hvis der var givet fuld dyrtidsregulering.
 Overskud i kassen er gennem årene blevet anvendt til forhøjelse af  

 pensionerne (pensionstillæg). Pr. 1. juli 1982 nåede dette pensionstillæg i  

 afdeling A op på 30% af pensionen udbetalt fra denne afdeling.
Til og med denne forhøjelse blev tillægget givet oven i bankens udbetalte  

 tilskud.
Forhøjelse i pensionstillægget siden 1982 er derimod blevet  

 modregnet i bankens udbetalte tilskud, således at det beløb, der nu ialt  

 udbetales fra banken og kassens afdeling A, andrager den fulde pension plus  

 tillægget fra 1982 på 30% af den vedtægtsmæssige pension fra kassens afdeling  

 A.
De resterende 110% af det nævnte tillæg på 140% er således anvendt til  

 nedsættelse af bankens udbetalinger, der i 1987 dog stadig var lidt større  

 end udbetalingerne fra afdeling A inkl. pensionstillæg.
 Pensionen fra afdeling B udbetales ved siden af udbetalingerne fra  

 afdeling A og banken, og bankens udbetalinger er således uafhængige af  

 udbetalingerne fra afdeling B.
 Beregningen af en pension i afdeling A og bankens etårige bevilling  

 fremgår af nedenstående eksempel, der vedrører størrelsen af en  

 invalidepension pr. 1. november 1987:
 Til eksemplet hører følgende forklaring:
 »I det følgende henvises til nummereringen i eksemplet.
 Den 6. november 1987 fremsendte (forsikringsselskabet L) et tilbud på  

 overtagelse af pensionskassen pr. 1. januar 1988. Af tilbuddet fremgår, at en  

 overtagelse bl.a. vil medføre en betydelig reduktion af bankens etårige  

 bevillinger.
Pensionskassens bestyrelse besluttede at søge kassen opløst i  

 overensstemmelse med tilbuddet, og den 17. december 1987 sendte aktuar E en  

 opløsningsplan til Finanstilsynet til forhåndsgodkendelse.
I aktuarens  

 skrivelse er vedrørende kassens afdeling A bl.a. anført:
»Banken yder i dag 1-årsbevillinger, så den udbetalte pension består  

 af den vedtægtsmæssige pension + 140% bonustillæg + 1-årsbevilling.
Den  

 udbetalte pension svarer til, at der udbetales pension i henhold til  

 pensionskassens vedtægter § 7, stk. 5 baseret på 100% af den  

 bidragsbestemmende løn incl. fuld dyrtidsregulering.« Pensionskassens opløsning og overdragelse til L blev vedtaget på en  

 ekstraordinær generalforsamling den 16. marts 1988. På denne  

 generalforsamling udtalte formanden for kassens bestyrelse, direktør D,  

 ifølge referatet bl.a.:
»...at bestyrelsen igennem de senere år har været opmærksom på, at en  

 del store pensionskasser er blevet overdraget til forsikringsselskaber, og da  

 bestyrelsen for pensionskassen har modtaget en tilkendegivelse fra bankens  

 direktion med ønske om en reduktion af bankens et-årige bevillinger til  

 kassen, havde bestyrelsen derfor undersøgt markedet for en eventuel løsning,  

 og konstateret at en overdragelse samtidig kunne give medlemmerne en lige så  

 god og på flere områder en bedre ordning, end den nuværende.
Af fordele ved  

 en overdragelse nævnte formanden medlemmernes større uafhængighed af bankens  

 et-års bevillinger for de allerede pensionerede,...« Aktuar E oplyste:
»...at der i L's beregninger var indregnet et-årsbevillinger for de  

 mål, der er opstillet for pensionerne, d.v.s. for de nuværende pensionister  

 har man sammenlignet med den pension der udbetales i dag incl.  

 et-årsbevilling og beregnet en pension i L af samme størrelse.
E medgav (et  

 medlem), at dette ikke fremgik særligt klart af materialet, hvilket bl.a.  

 skyldtes at der netop var tale om et-årsbevillinger og at det af  

 beregningsoplægget fremgår, at der er sammenlignet med pensioner incl.  

 et-årsbevillinger.
Man har derfor måttet tage højde for, at det er  

 et-årsbevillinger, og ikke et fremtidigt tilsagn om bevillinger...« Formanden gjorde herefter opmærksom på:
»...at skiftende formænd igennem tiderne altid har behandlet bankens  

 et-årsbevillinger varsomt, bl.a. fordi der netop er tale om et-årige  

 bevillinger, og hvis dette på noget tidspunkt var blevet lovet for længere  

 tid, ville Finanstilsynet anmode om at beløbet blev kapitaliseret, hvilket  

 ville få indflydelse på bankens regnskab.
D præciserede over for  

 forsamlingen, at bankens direktion har ønsket at reducere det nuværende  

 tilskud på ... mio. kr. med 40% til ca. ... mio. kr...« Aktuar F, der havde rådgivet kassen i forbindelse med overdragelsen, kunne  

 ifølge referatet:
»...give E ret i, at det i dette tilfælde havde været en meget  

 vanskelig opgave, at omskrive Pensionskassens vedtægter bl.a. under  

 hensyntagen til problematikken omkring bankens et-års bevillinger.
Med hensyn  

 til et-års bevillingerne udtalte F, at disse havde Pensionskassens medlemmer  

 forventet, men at bevillingerne aldrig har været fonderet og kunne altså i  

 princippet bortfalde.
Disse et-årsbevillinger er nu for en meget stor del  

 fjernet og afløst af et fonderet tilsagn fra L,...
 Ved skrivelse af 13. juni 1988 oplyste banken som svar på nogle spørgsmål  

 fra Finanstilsynet bl.a. om, hvorledes pensionskassens medlemmer var blevet  

 informeret om, at bankens bevillinger var etårige:
»Ved en pensionsbevilling - alders-, invalide-, ægtefælle - eller  

 børnepension - meddeles der den pågældende hvor stor en pension, der vil  

 komme til udbetaling, fordelt på afdeling A og B pension.
I begge tilfælde  

 meddeles der hvor stor en del af pensionen, der er vedtægtsbestemt og hvor  

 stor en del, der er bonus.
For så vidt angår afdeling A oplyses der i  

 pensionsbevillingsbrevet endvidere hvor stort et beløb, der supplerende er  

 bevilget af banken, samt at dette beløb alene er bevilget for den resterende  

 del af det år, hvori pensionsbevillingen meddeles af Pensionskassen.
 Baggrunden for, at Pensionskassen kan give denne meddelelse, er, at  

 bankens Bestyrelse/Repræsentantskab - normalt i november eller december måned  

 - særskilt tager stilling til, om - og i bekræftende fald i hvilket omfang -  

 der skal gives bevilling til Pensionskassens egen-, ægtefælle- og  

 børnepensionister for det kommende år.
Bankens bestyrelses bevilling meddeles Pensionskassen, der udarbejder brev  

 til samtlige egen-, ægtefælle- og børnepensionister med oplysning om  

 bevillingen, herunder at den alene er gældende for det kommende år.« Det oplyses endvidere i skrivelsen, at de etårige bevillinger har været  

 givet fra før 1970. Om baggrunden for bevillingerne anføres:
»...at den løbende præmiebetaling ikke kunne hamle op med datidens  

 inflation i relation til en tilsagnsordning.
Det er konsekvenserne af dette  

 problem, der fortsat i dag foranlediger banken til en gang om året at  

 vurdere, om der stadig skal ydes et tilskud til de pensionerede medlemmer  

 eller deres efterlevende ægtefæller.
Det er specielt den ældre gruppe af  

 pensionskassens pensionerede medlemmer og ægtefællepensionister, der nyder  

 godt af et-årsbevillingerne, og banken har til og med 1988 anset det for  

 rimeligt at foretage denne bevilling istedet for at henvise de pågældende til  

 selv at søge en af vore medarbejderfonde.« I den påklagede skrivelse af 6. marts 1989 udtalte Finanstilsynet:
 »Finanstilsynet har i sin praksis ved afgørelse af spørgsmålet om,  

 hvorvidt en ordning er omfattet af lov om tilsyn med pensionskasser  

 (lovbekendtgørelse nr. 4 af 12. januar 1984 med senere ændringer) lagt vægt  

 på, at de pågældende ydelser ikke blev givet for mere end et år ad gangen, at  

 dette blev klargjort over for modtagerne, samt at hvis ydelser blev ydet  

 igennem en længere årrække til de samme personer, ville dette kunne  

 forårsage, at en ordning blev omfattet af pensionskasseloven.
 Det fremgår af den indsendte opløsningsplan samt en EDB-specifikation over  

 hver enkelt persons pensionsbeløb m.v. vedr. afdeling A i pensionskassen, at  

 opfyldelse af pensionsforpligtelserne efter denne plan er umulig at  

 gennemføre, hvis bankens tilskud bortfalder, og at bankens kommende tilskud  

 til pensionerne derfor fortsat skal ske efter forud fastlagte  

 beregningsregler.
 Det kan ligeledes konstateres, at bankens bevillinger siden ca. 1972 er  

 blevet ydet efter helt faste retningslinier.
 Sagen har været forelagt Forsikringsrådet den 31. oktober 1988.
 Det er herefter Finanstilsynets opfattelse, at der hverken har været eller  

 i fremtiden vil være tale om reelle et-årsbevillinger fra bankens side, idet  

 bevillingerne dels er og vil blive givet efter faste retningslinier, dels er  

 givet over en længere årrække.
Finanstilsynet finder herefter, at de af banken afgivne bevillinger til de  

 til enhver tid værende pensionister i Aktieselskabet C banks Pensionskasse  

 (under afvikling) er at betragte som velerhvervede rettigheder, og at den til  

 dækning fornødne kapital skal indbetales af banken til L i overensstemmelse  

 med opløsningsplanens principper.
Den til dette formål udarbejdede  

 fordelingsplan bedes indsendt til Finanstilsynet til godkendelse forinden den  

 bringes til udførelse.« Finanstilsynet har i den nedenfor omtalte redegørelse af 31. juli 1989  

 præciseret, at kravet skal formuleres således, at »den til dækningen  

 fornødne kapital af banken skal afdækkes forsikringsmæssigt i  

 overensstemmelse med opløsningsplanens principper.« Tilsynet har  

 tilføjet, at tidsrummet for afvikling af pensionskassens tilgodehavende og  

 den regnskabsmæssige behandling i banken af denne fordring vil kunne  

 forhandles.
 I skrivelse af 20. september 1989 har L på Finanstilsynets anmodning  

 opgjort kapitalværdien af etårsbevillingerne under nærmere angivne  

 forudsætninger til ... mill. kr. for forsikringer under udbetaling og til ...  

 mill. kr. for tjenestegørende (opgjort i nutidskroner). I skrivelse af 18.  

 oktober 1989 har L supplerende oplyst, at kapitalværdien for forsikringer  

 under udbetaling kan beregnes til ... mill. kr. under forudsætning af, at  

 kapitaliseringen vedrører de pr. 1. juli 1989 gældende etårsbevillinger,  

 således at disse beløb ikke skal reguleres yderligere.
Det er oplyst, at der i året 1987 blev udbetalt X mill. kr. fra  

 pensionskassens afdeling A.
Hertil kom en etårig bevilling fra banken på Y  

 mill. kr., således at der ialt fra afdeling A og banken blev udbetalt Z mill.  

 kr.
I 1988, der var det første år efter L's overtagelse af pensionskassen,  

 blev der fra L, dækket af de overtagne midler, udbetalt Æ mill. kr. og fra  

 banken som etårig bevilling Ø mill. kr., ligeledes ialt Z mill. kr. (Beløbene  

 er udeladt.
X er lidt mindre end Y, Æ er ca. dobbelt så stor som Ø, Ø er ca.  

 2/3 af Y.) Af et notat af 6. februar 1961 fra bankens personalekontor fremgår, at  

 bankens tilskud til pensionerne var blevet drøftet med den daværende formand  

 for Forsikringsrådet, og at denne havde udtalt, at banken havde en moralsk  

 pligt til at henlægge midler til kassen til dækning heraf, men at banken  

 »endnu ikke« havde nogen juridisk forpligtelse hertil.
 Det fremgår endvidere af sagen, at forskellige spørgsmål vedrørende  

 bankens etårige bevillinger gentagne gange har været rejst af medlemmer på  

 pensionskassens generalforsamlinger, men at kassens bestyrelse stadig har  

 afvist at drøfte sådanne spørgsmål med henvisning til, at de etårige  

 bevillinger ikke vedrørte kassen, men var en sag mellem banken og  

 pensionisterne.
 Den skriftlige behandling i Erhvervsankenævnet:
Over for Erhvervsankenævnet har klageren i klageskrivelsen af 30. marts  

 1989 og supplerende indlæg af 4. oktober 1989, 15. marts og 20. december 1990  

 samt 25. marts 1991 gjort gældende, at der ikke blot formelt, men også reelt  

 er tale om bevillinger fra bankens side, der kun er givet for et år ad  

 gangen.
Der er derfor ikke opstået nogen ret for bankens medarbejdere og  

 pensionister til fortsat at få et sådant tilskud, og således ej heller skabt  

 nogen pligt for banken til at fortsat at yde tilskuddet.
Da der altså ikke  

 eksisterer nogen forpligtelse, er der ikke noget at afdække  

 forsikringsmæssigt.
 Til støtte herfor har klageren i klageskrivelsen af 30. marts 1989 henvist  

 til, at »alle betalinger er vedtaget som gældende for et enkelt år og  

 ved alle udbetalinger er dette tilkendegivet over for modtagerne.« Som  

 det fremgår af notatet af 6. februar 1961, har Forsikringsrådet i hvert fald  

 siden 1961 været bekendt med de supplerende betalinger, hvorom klager  

 anfører:
»Uanset dette har Tilsynet i henhold til loven om Pensionskasser  

 intet foretaget sig i henseende til at hævde, at et retskrav er etableret før  

 den behandling af spørgsmålet som resulterede i ... (den påklagede  

 afgørelse). Udbetalingerne fra banken var principielt uændrede indtil 1970,  

 da man - uden nogen støtte i indholdet af de hidtidige dispositioner -med  

 virkning fra den 1. april 1970 reducerede udbetalingerne med fradrag af halv  

 folkepension.
Derefter blev der på tilsvarende måde foretaget fradrag for  

 stigende bonus fra Pensionskassen.
Tilsynsmyndigheden har ikke draget konsekvensen af betalingerne indtil den  

 1. april 1970. Det sker heller ikke nu, idet man åbenbart erkender ikke at  

 kunne forlange fundering af en påstået forpligtelse opgjort efter  

 principperne fra før dette tidspunkt, men kun på grundlag af de nedsatte  

 bevillinger som de er nu.
Efter dette forløb kan tilsynet ikke nu hævde et  

 helt andet standpunkt.« Subsidiært har klager gjort gældende, at en pligt til afdækning kun kan  

 vedrøre de medlemmer, der var tjenestegørende på tidspunktet for den  

 påklagede afgørelse, ikke de allerede pensionerede.
Til støtte herfor anføres  

 i klageskrivelsen:
»Pligten til afdækning omfatter ifølge lovens § 1, stk. 2 kun tilsagn  

 til det hos virksomheden »ansatte personale«, hvoraf følger at  

 tilsagn om pension til tidligere ansatte ikke omfattes af loven.
Heraf følger  

 igen, at hvis der er etableret »velerhvervede rettigheder« har  

 dette i henseende til pligtmæssig, forsikringsmæssig afdækning kun betydning  

 i forhold til medlemmer der på tidspunktet for denne erhvervelse var ansat i  

 banken, men ikke i forhold til dem der efter fratrædelse allerede oppebar  

 pension.
Det i denne henseende afgørende er derfor, hvornår den påståede ret er  

 etableret.
I konsekvens af det indledningsvis anførte kan dette ikke være  

 sket på noget tidligere tidspunkt end ved Finanstilsynets skrivelse af 6.  

 marts 1989, da Tilsynet - og Pensionskassens medlemmer - til stadighed har  

 været fuldt bekendt med de supplerende udbetalinger uden at gøre gældende, at  

 disse havde virkninger i henhold til Pensionskasseloven eller virkning  

 overhovedet.
Et krav om afdækning kan således i hvert fald kun vedrøre de medlemmer som  

 på dette tidspunkt endnu var ansat i banken og ikke åbenbart stod overfor  

 efter et kortere tidsrum at skulle fratræde.' Til det af Kammeradvokaten anførte har klager særlig henvist til, at det  

 af bemærkningerne til lov om tilsyn med firmapensionskasser fremgår, at såvel  

 denne lov som dens forgænger fra 1935 alene finder anvendelse på  

 pensionstilsagn, som gives til de på tilsagnstidspunktet i virksomheden  

 ansatte.
Det bestrides endvidere, at der kan sluttes analogt fra  

 funktionærlovens § 17 a, som vedrører løndele, ikke pension.
 Finanstilsynet har i en redegørelse for sagen af 31. juli 1989 fastholdt  

 den trufne afgørelse og bl.a. udtalt:
 »Det kan fastslås, at bankens 1 års-bevillinger siden ca. 1970 er  

 blevet ydet efter helt faste retningslinier, og at banken også i fremtiden er  

 indstillet på at yde tilskud til pensionerne efter et forud fastlagt  

 beregningsgrundlag.
 Finanstilsynet har i sin praksis ved afgørelsen af spørgsmål om, hvorvidt  

 en ordning er omfattet af pensionskasseloven (nu firmapensionskasseloven),  

 lagt vægt på, at de pågældende ydelser ikke blev givet for mere end 1 år ad  

 gangen, og at dette blev klargjort overfor modtagerne.
Finanstilsynet har ud fra samme betragtning anført overfor forskellige  

 pensionsfonde, at hvis ovennævnte betingelser var opfyldt, og dette  

 udtrykkeligt fremgik af vedtægterne, så betragtedes fondene som værende  

 udenfor pensionskasseloven.
Finanstilsynet har dog samtidig anført, at hvis  

 fonden gennem en længere årrække yder understøttelse til de samme personer,  

 vil beslutningen om, hvorvidt ordningen er omfattet af pensionskasseloven (nu  

 firmapensionskasseloven), kunne tages op til fornyet overvejelse. ...
I nærværende sag, ... er der efter Finanstilsynets opfattelse klart tale  

 om tilskud udbetalt på grundlag af beregninger ud fra faste forudsætninger,  

 og disse tilskud er som nævnt ydet regelmæssigt gennem længere tid.
Det er  

 således ikke hvert år reelt taget op til overvejelse, om ordningen skulle  

 fortsætte og med hvilket beløb.« Finanstilsynet har endvidere henvist til, at det af den indsendte plan for  

 L's overtagelse af pensionskassen fremgår, at opfyldelse af  

 pensionsforpligtelserne efter planen ikke vil være mulig, hvis bankens  

 tilskud bortfalder.
Bankens kommende tilskud til pensionerne skal derfor  

 fortsat ske efter forud fastlagte beregningsregler.
 Til klagers subsidiære påstand bemærker Finanstilsynet:
 »Det er Finanstilsynets opfattelse, at måden, hvorpå tilskuddene er  

 givet fra banken til pensionskassen, jf. ovenfor, begrunder, at der er  

 erhvervet en velerhvervet rettighed fra den 1. april 1970, d.v.s. for såvel  

 de nuværende pensionister som de ikke-pensionerede medlemmer af  

 pensionskassen.
 Det er endvidere Finanstilsynets opfattelse, at personer, der har  

 erhvervet en velerhvervet rettighed, ikke mister denne, når den først er  

 erhvervet.
Det bemærkes, at det forhold, at intet medlem af pensionskassen har  

 påberåbt sig en velerhvervet rettighed, efter tilsynets opfattelse må være  

 sagen uvedkommende.« Kammeradvokaten, der repræsenterer Finanstilsynet under sagen, har i et  

 indlæg af 9. januar 1990 tilsluttet sig Finanstilsynets synspunkter og  

 supplerende henvist til retspraksis vedrørende funktionærlovens § 17 a.
I  

 tilknytning hertil siges:
»Ved bedømmelsen af, om løntillægget må anses for at være en del af  

 lønnen, som den ansatte har krav på at beholde, lægges således vægt på, om  

 løntillægget har været udbetalt regelmæssigt, og der vil være større  

 tilbøjelighed til at betragte løntillægget som en del af lønnen, hvis  

 løntillægget er af ikke ubetydelig størrelse i forhold til selve lønnen.
I  

 retspraksis anvendes ofte sprogbrugen, om den ansatte med føje kan regne med  

 ydelsen.
 Dersom de 1-årige bevillinger vedrørte løn, ville der efter retspraksis  

 ikke være tvivl om, at de ansatte havde krav på at bevare de 1-årige  

 bevillinger.
 C bankens advokat gør imidlertid som anført gældende, at der er forskel på  

 de ansatte og de pensionerede, således at en tilsvarende regel ikke skulle  

 være gældende for de pensionerede.
 Herom bemærkes for det første, at der i sig selv ikke er nogen væsentlige  

 grunde til, at reglerne om pensioner på dette punkt skal være anderledes end  

 reglerne om løn.
For det andet kan pensionen ikke betragtes som noget, der er uafhængigt af  

 lønnen.
Pensionen er et ansættelsesgode, og medlemmerne af pensionskassen har  

 under ansættelsen erhvervet en berettiget forventning om en pension af den  

 størrelse, der svarer til den udbetalte pension incl. de 1-årige bevillinger.  

 Man må gå ud fra, at de ansatte har disponeret i tillid hertil blandt andet  

 på den måde, at de ansatte ikke har været foranlediget til at tegne private  

 pensionsordninger udenfor bankens pensionsordning.
Banken på sin side har,  

 mens ansættelsen stod på, sparet pensionsbidrag svarende til den fulde  

 pension, og har kunnet nøjes med at betale pensionsbidrag med de mindre  

 beløb, der er indbetalt til pensionskassen.
Medlemmerne af pensionskassen har  

 med føje kunnet regne med en fremtidig pension i overensstemmelse med de  

 1-årige bevillinger, og har derfor erhvervet et retskrav på, at banken  

 fortsætter med at foretage de betalinger, der sikrer den fulde pension.« Til det af klageren subsidiært anførte bemærker kammeradvokaten, at det  

 fremgår af den tidligere lov om tilsyn med pensionskasser § 3, at loven dels  

 omfatter ansatte, der har fået tilsagn om pension, og dels personer, som  

 oppebærer sådan pension.
Den nugældende lov om tilsyn med firmapensionskasser  

 gælder ifølge § 1 for pension i forbindelse med ansættelsesforhold.
Ingen af  

 de to love er derfor begrænset til nuværende ansatte, men omfatter også  

 tidligere ansatte, som er pensionerede.
Klagers anbringende forudsætter det  

 ganske uholdbare, at pensionstilsagn til en fratrådt medarbejder skulle være  

 helt ulovbestemt og uden beskyttelse efter de to nævnte love.
Danske Bankfunktionærers Landsforening, nu: Finansforbundet, der med  

 ankenævnets tilladelse er indtrådt som part i sagen, har ved advokat G i  

 indlæg af 11. september 1990 og 14. februar 1991 tilsluttet sig  

 Finanstilsynets standpunkt og bl.a. fremhævet, at bankens bevilling »er  

 sket efter helt faste retningslinier, og at der således på intet tidspunkt  

 har været noget skønsmæssigt element i fastsættelsen af bankens  

 tilskud.« Tilskuddene er også ydet i perioder, hvor bankens  

 driftsresultat har været utilfredsstillende, hvilket understreger, at banken  

 har følt en retlig forpligtelse til at fortsætte tilskuddene.
De enkelte  

 medarbejdere, som løbende er blevet gjort bekendt med eksistensen af  

 etårsbevillingerne, har derfor »haft en berettiget forventning om, at  

 deres pension ville blive beregnet under hensyntagen til, at der kom tilskud  

 af førnævnte karakter.« Ankenævnet har på klagers anmodning og efter indhentet udtalelse fra  

 Finanstilsynet ved skrivelse af 16. maj 1989 tillagt klagen opsættende  

 virkning.
 Regelgrundlaget:
 Efter lov om tilsyn med pensionskasser (lov nr. 183 af 11. maj 1935,  

 senest: lovbekendtgørelse nr. 4 af 12. januar 1984 med senere ændringer), der  

 var gældende indtil den 28. maj 1989, § 1, stk. 2, jf. stk. 1, var  

 »tilsagn om ydelse af pension«, som en virksomhed afgav til det hos  

 den ansatte personale, omfattet af loven, hvilket medførte, at pensionen  

 skulle afdækkes i en pensionskasse, medmindre forpligtelsen blev overført til  

 et anerkendt livsforsikringsselskab (pensionsforsikringsselskab).
 Denne lov blev med virkning fra den 28. maj 1989 afløst af lov om tilsyn  

 med firmapensionskasser (lov nr. 326 af 24. maj 1989 med senere ændringer).  

 Sidstnævnte lovs § 1, stk. 1, er sålydende:
»Ethvert løfte om pension (pensionstilsagn) i forbindelse med et  

 ansættelsesforhold skal afdækkes enten i et forsikringsselskab eller en  

 pensionskasse, der har koncession i henhold til lov om forsikringsvirksomhed,  

 eller i en pensionskasse, der har koncession i henhold til denne lov.« I motiverne til denne bestemmelse (Folketingstidende 1988-89, Tillæg A,  

 sp. 3418 ff.) hedder det:
»Bestemmelsen foreskriver i stk. 1, at løfter om pension  

 (pensionstilsagn) skal afdækkes enten i et forsikringsselskab eller i en  

 pensionskasse.
Ved denne regel bringes pensionsløfter under tilsyn enten  

 efter reglerne i denne lov eller i lov om forsikringsvirksomhed.
Derved  

 sikres, at der, når pensionsløfterne til sin tid bliver aktuelle, vil være  

 midler til stede til honorering af disse. ...
 § 1 indskrænker sig til at fastlægge, at pensionsforpligtelser i  

 forbindelse med ansættelsesforhold skal afdækkes i et forsikringsselskab  

 eller en pensionskasse.
Pligt til afdækning indtræder, når en virksomhed eller flere virksomheder  

 i samme koncern i fællesskab over for de ansatte giver tilsagn om pension.  

 Afgrænsningen mellem egentlige pensionstilsagn og pensionslignende ordninger,  

 der falder uden for loven, har været vanskelig i tilfælde, hvor der gennem  

 tilkendelse af formelt enkeltstående ydelser igennem en årrække måtte være  

 skabt en forventning hos modtagerne om også i fremtiden at modtage disse  

 ydelser, selv om de ikke ifølge givernes opfattelse har juridisk krav derpå.  

 Sådanne formelt enkeltstående ydelser ydes i praksis såvel af pensionskasser  

 som af arbejdsgivere.
For pensionskassernes  vedkommende sker det ved  

 såkaldte pensionstillæg, der formelt tildeles af pensionskassen for et år ad  

 gangen.
Da lovforslaget tilnærmer pensionskassernes tekniske og aktuarmæssige  

 opbygning til den måde, et livsforsikringsselskab er opbygget på, vil det i  

 princippet ikke længere være muligt for pensionskasser at oprette ordninger,  

 hvorefter der udbetales ikke-reservefunderede ydelser.
For eksisterende  

 pensionskasser må der efter en overgangsperiode enten ske en reservedækning  

 af eksisterende tillæg eller disse må bortfalde.
Der må i denne forbindelse  

 tages stilling til, om ydelsen af tillæggene er juridisk bindende.
Ydelser  

fra virksomhederne kan være finansieret enten over den løbende drift  

 eller via hjælpe- eller understøttelsesfonde, der er godkendt i medfør af  

 pensionsbeskatningslovens § 52. ...
 Afgørende for om sådanne ydelser henhører under lovens område er, om der  

 er afgivet et juridisk bindende løfte om pension enten ved ansættelsen, i  

 ansættelsesperioden eller på fratrædelsestidspunktet.
Afgiver arbejdsgiveren et tilsagn om pension, antages det principielt at  

 være omfattet af loven, selv om der ved afgivelsen tages forbehold for  

 ændring af pensionens størrelse eller for, at pension kun udbetales så længe  

 virksomheden ser sig i stand hertil.
Derimod foreligger der ikke et bindende  

 tilsagn omfattet af loven, hvis der på ansættelsestidspunktet blot stilles  

 den ansatte i udsigt, at det ved den pågældendes fratræden på grund af alder,  

 vil kunne tages op til afgørelse, om der skal ydes pension under en eller  

 anden form.
Såfremt der på fratrædelsestidspunktet afgives et tilsagn om  

 pension, vil dette skulle afdækkes efter loven.
Der kan derimod ikke siges at foreligge noget tilsagn, der omfattes af  

 lovforslagets ordlyd, hvis der ved den ansattes fratræden på grund af alder  

 ydes et beløb uden forpligtelse til at vedblive hermed.
Der foreligger ej  

 heller nogen forpligtelse, hvis beløbet f.eks. ydes efter ansøgning og  

 arbejdsgiveren ved beløbets udbetaling klart tilkendegiver, at dette alene  

 udbetales for et år, og at det hvert år må tages op, om ordningen kan  

 fortsætte, og med hvilket beløb.
Der kan ikke med rette siges at være skabt  

 en forventning hos modtageren om, at udbetalingerne vil fortsætte, så længe  

 den pågældende lever.
I § 79 er der givet visse overgangsregler i tilknytning hertil.« Den mundtlige forhandling for ankenævnet:
 Sagen har efter parternes begæring været forhandlet mundtligt for  

 ankenævnet på et møde den 20. maj 1992. Parterne har herunder gentaget og  

 uddybet deres foran gengivne synspunkter.
 Klagerens advokat har indledningsvis fremhævet, at det  

 foreliggende spørgsmål såvidt ses ikke tidligere har været afgjort af  

 domstolene eller højere administrative myndigheder og ikke systematisk  

 analyseret i den juridiske litteratur.
Bankens tilskud til pensionsordningen er til stadighed sket i form af  

 etårige bevillinger, der kun binder banken for det pågældende år.
Banken har  

 valgt denne fremgangsmåde, fordi man på den ene side gerne vil støtte  

 medarbejderne og på den anden side ikke har fundet det forsvarligt at binde  

 banken til at skulle yde bidragene ud i en uvis fremtid.
Der foreligger ikke  

 noget retskrav på fortsat at modtage disse bevillinger, hverken for de  

 medlemmer af pensionskassen, der allerede er gået på pension, eller for de  

 tjenestegørende.
Et retskrav forudsætter et løfte fra bankens side, og et  

 sådant løfte er ikke givet.
Der er enighed om, at der ikke er givet noget  

 udtrykkeligt løfte, og bankens etårige bevillinger kan ikke opfattes som et  

 stiltiende løfte eller et quasi-løfte (en handlemåde, der får virkning som et  

 løfte).
At en ydelse er givet regelmæssigt og gennem lang tid skaber ikke i sig  

 selv noget retskrav.
For de pensionerede medlemmers vedkommende er der tale  

 om en rent ensidig ydelse fra bankens side, da ansættelsesforholdet og dermed  

 modtagerens modydelse - arbejdspræstationen - er ophørt.
Allerede som følge  

 af den manglende gensidighed kan der ikke drages nogen analogi fra den  

 retspraksis, som har udviklet sig omkring vilkårlige løntillæg, jf.  

 funktionærlovens § 17 a.
Der er ikke - som det ville være tilfældet ved  

 løntillæg - tale om en art »tilegnelse under vilkår« fra bankens  

 side.
For de tjenestegørende medlemmers vedkommende er situationen den, at de  

 aldrig selv har modtaget nogen etårig bevilling fra banken.
En eventuel  

 forventning hos disse skulle alene kunne basere sig på, at andre ansatte, der  

 nu er pensionerede, har fået en sådan bevilling.
Der er således slet ikke  

 skabt samme grad af forventning som til et løntillæg, der løbende er blevet  

 udbetalt til den pågældende selv.
Hertil kommer, at der er en afgørende  

 forskel på den byrde, der pålægges en arbejdsgiver, hvis det antages, at  

 henholdsvis et løntillæg og et pensionstillæg, der er blevet udbetalt gennem  

 en vis tid, bliver retligt forbindende.
Arbejdsgiveren kan frigøre sig fra  

 forpligtelsen til at yde et løntillæg ved at afskedige den pågældende  

 medarbejder.
Et pensionstillæg vil derimod kunne blive bindende for  

 arbejdsgiveren ud i en uvis fremtid, uden at arbejdsgiveren har nogen  

 mulighed for at frigøre sig herfor.
Der er af disse grunde ikke  

 »årsagernes lighed« mellem løntillæg og pensionstillæg, og derfor  

 er der heller ikke for de tjenestegørende medlemmers vedkommende grundlag for  

 at anvende praksis vedrørende vilkårlige løntillæg analogt på det etårige  

 bevillinger.
At der ikke foreligger noget retskrav understøttes af, at banken i hvert  

 fald to gange ensidigt har ændret på principperne for beregningen af de  

 etårige bevillinger, første gang i 1970 da man reducerede udbetalingerne med  

 den halve folkepension, og anden gang i 1982 da man begyndte at modregne  

 forhøjelser af pensionskassens bonustillæg i bankens tilskud.
Disse ændringer  

 er vel blevet mødt med kritik, men er dog stiltiende blevet accepteret, idet  

 ingen har forsøgt under et sagsanlæg at gøre gældende, at man havde krav på  

 uændret ydelse fra banken.
Generelt set ville det heller ikke være i arbejdstagernes interesse, hvis  

 man fastslog, at en arbejdsgiver ikke kan give sådanne pensionstillæg, uden  

 at der opstår et retskrav.
Konsekvensen ville nemlig blive, at  

 arbejdsgiverne, der ikke ville turde binde deres firmaer ud i al fremtid,  

 ville se sig nødsaget til helt at ophøre med at give sådanne tilskud.
Til støtte for den subsidiære påstand om, at en pligt til afdækning kun  

 vedrører de medlemmer, der var tjenestegørende på tidspunktet for den  

 påklagede afgørelse, har klagerens advokat henvist til, at såvel den  

 tidligere lov om tilsyn med pensionskasser som den nugældende lov om tilsyn  

 med firmapensionskasser efter sin ordlyd kun omfatter pensionstilsagn til det  

 i virksomheden ansatte personale.
I overensstemmelse med hermed tales der i  

 de ovenfor gengivne motiver om et løfte om pension »enten ved  

 ansættelsen, i ansættelsesperioden eller på fratrædelsestidspunktet«.  

 Såvel efter lovens ordlyd som efter motiverne er det således klart, at et  

 pensionstilsagn, der gives til en allerede pensioneret, ikke er omfattet af  

 loven.
Hvis ankenævnet antager, at der er opstået et retskrav, må  

 skæringstidspunktet være datoen for den påklagede afgørelse den 6. marts  

 1989, da et krav ikke har været formuleret på noget tidligere tidspunkt.
Klagerens advokat har endvidere henvist til, at den ovenfor omtalte notits  

 af 6. februar 1961 viser, at det tidligere Forsikringstilsyn og nu  

 Finanstilsynet i hvert fald siden 1961 har været bekendt med bankens etårige  

 bevillinger.
Disse har desuden jævnligt været omtalt på pensionskassens  

 generalforsamlinger, af hvilke tilsynet løbende har fået tilsendt referater.  

 Desuagtet har tilsynet ikke reageret før ved den påklagede skrivelse.
Den  

 manglende reaktion har bestyrket bankens ledelse i den opfattelse, at man  

 fortsat kunne give disse ydelser, uden at der derved opstod nogen pligt til  

 afdækning.
Principalt gøres det gældende, at tilsynets passivitet er bindende  

 for myndighederne, således at man slet ikke nu kan rejse noget krav om  

 afdækning, subsidiært at passiviteten i hvert fald må medføre, at afgørelsen  

 ikke får tilbagevirkende kraft, men kun virkning fra sin dato.
Endelig har klagerens advokat gjort gældende, at man ved udformningen af  

 den nye lov om firmapensionskasser fuldt ud var bekendt med, at nogle  

 virksomheder - herunder klageren - regelmæssigt ydede pensionstilskud uden at  

 være forpligtet hertil.
Alligevel indeholder loven ikke nogen bestemmelser,  

 hvorefter sådanne ydelser skal afdækkes.
Derimod kræver loven, at de tillæg,  

 som pensionskasserne hidtil har ydet uden at være retligt forpligtet hertil,  

 skal være afdækkede (med en vis overgangsordning), jf. lovens § 79 og  

 bemærkningerne hertil (Folketingstidende 1988-89, Tillæg A, sp. 3461 f.). Når  

 lovgiver har stillet krav til pensionskasserne men ikke til virksomhederne,  

 må det ses som et udtryk for, at lovgiver har indset, at virksomhederne ville  

 ophøre med at give sådanne tillæg, hvis de blev stillet over for et krav om  

 afdækning, og at denne konsekvens ikke ville være i nogens interesse.
Finansforbundets advokat har henvist til, at bankens tilskud er  

 ydet over en lang årrække og efter ganske faste retningslinier.
Såvel  

 pensionisterne som de tjenestegørende har været bekendt med, at tilskuddene  

 blev givet og efter hvilke principper.
Tilskuddene er endvidere blevet givet  

 efter samme principper hvert år, uanset om bankens resultat i det pågældende  

 år har været godt eller dårligt.
Der er således intet skønsmæssigt element i  

 bankens bevilling, og den årlige gentagelse af bevillingen har været en ren  

 formalitet.
Under disse omstændigheder har pensionskassens medlemmer -  

 kendeligt for banken - haft en berettiget og beskyttelsesværdig forventning  

 om, at tilskuddene ville fortsætte, og har indrettet sig i tillid hertil,  

 bl.a. ved at undlade selv at tegne supplerende pensionsordninger.
Ligesom ved  

 vilkårlige løntillæg er der tale om ydelser, der står i forbindelse med et  

 ansættelsesforhold, og som skal dække leveomkostninger for modtageren.
Der er  

 derfor god grund til at slutte analogt fra den praksis, som har udviklet sig  

 vedrørende løntillæg.
Kammeradvokaten ved advokat H har på Finanstilsynets vegne  

 tilsluttet sig det af Finansforbundet anførte og yderligere bl.a. gjort  

 gældende, at det er et almindeligt princip i dansk ret, at regelmæssige  

 betalinger fra en arbejdsgiver til ansatte eller tidligere ansatte kan skabe  

 en ret for modtageren.
Praksis vedrørende vilkårlige løntillæg, jf.  

 funktionærlovens § 17 a, er et udslag af dette princip, men princippet må  

 lige så vel gælde for pensionstillæg.
Bankens etårige bevillinger er et fast  

 indarbejdet led i bankens pensionssystem.
Det fremgår da også af  

 opløsningsplanen, at bevillingerne fortsat var nødvendige, efter at L havde  

 overtaget pensionskassen.
Fortsatte bevillinger var forudsat i L's  

 beregninger og indgik i medlemmernes beslutningsgrundlag, da man vedtog  

 overdragelsen.
Det fremgår af sagen, at banken har været indstillet på at  

 fortsætte med at yde tilskuddene efter uændrede retningslinier (omend med en  

 vis faktisk besparelse efter L's overtagelse). Når banken alligevel betegner  

 tilskuddene som etårige bevillinger, er det en formalitet, hvis formål alene  

 er at undgå et krav om afdækning.
Dette fremgår bl.a. af direktør D's  

 udtalelser på generalforsamlingen den 16. marts 1988 (gengivet ovenfor side 5  

 forneden). Finanstilsynet blev først fuldt ud bekendt med ordningens karakter  

 i forbindelse med, at opløsningsplanen blev forelagt for tilsynet, og dette  

 er grunden til, at tilsynet ikke tidligere har fremsat krav om afdækning.
Kravet om afdækning af det pensionstilsagn, som de etårige bevillinger er  

 udtryk for, må omfatte såvel de pensionerede som de tjenestegørende, idet der  

 ikke efter loven er grundlag for at gøre nogen forskel.
Det har ikke været  

 formålet med de lovord og motivudtalelser, som klagers advokat fremdrager, at  

 de pensionerede medlemmers krav ikke skulle være beskyttet af loven.
Når den nye lov om tilsyn med firmapensionskasser ikke indeholder nogen  

 til § 79 svarende bestemmelse om vilkårlige pensionstillæg fra en virksomhed,  

 skyldes det ikke, at man generelt har villet holde sådanne tillæg uden for  

 loven.
Det havde imidlertid under lovforberedelsen vist sig at være så  

 vanskeligt i en lovregel at beskrive, hvornår der foreligger et retligt  

 forbindende pensionstilsagn, at man valgte at overlade afgrænsningen heraf  

 til retspraksis.
Vedrørende omfanget af en eventuel afdækningspligt har klagers  

 advokat henvist til sit indlæg af 15. marts 1990 under den skriftlige  

 forberedelse for ankenævnet.
I dette indlæg refererer advokaten den  

 præcisering af Finanstilsynets krav, der følger af tilsynets redegørelse af  

 31. juli 1989 og Kammeradvokatens indlæg af 9. januar 1990, og bemærker  

 herefter, at klageren »har noteret sig og taget til efterretning, at  

 Finanstilsynets krav om afdækning således går på en fortsat udbetaling - til  

 pensionskassens medlemmer - af et års bevillinger med beløb af en størrelse,  

 som svarer til de hidtil »af banken afgivne bevillinger« - og at  

 Finanstilsynets krav således ikke omfatter afdækning af en uvis fremtidig  

 pristalsudvikling.' På grundlag heraf opgøres den fornødne kapital til  

 forsikringsmæssig afdækning for de allerede pensionerede medlemmer til ...  

 mill. kr., mens der under de angivne forudsætninger ikke er behov for  

 hensættelser vedrørende de tjenestegørende medlemmer.
Dette indlæg er ikke på  

 noget tidspunkt blevet modsagt af Kammeradvokaten eller Finanstilsynet, og  

 advokaten har derfor under sagens videre forberedelse lagt til grund, at  

 Finanstilsynet kun ville kræve et beløb svarende til de ydelser, der blev  

 givet i 1989, afdækket, uden at der skal tages hensyn til en fremtidig  

 prisudvikling.
Modparten må være processuelt bundet af sin passivitet over  

 for det nævnte indlæg og kan ikke nu gøre gældende, at der ved beregningen  

 skal tages hensyn til prisudviklingen.
Heroverfor har Kammeradvokaten gjort gældende, at det omtalte indlæg ikke  

 er af et sådant indhold eller karakter, at en manglende reaktion på indlægget  

 har nogen retsvirkning.
Kravet om afdækning må forstås således, at der skal  

 sikres en ydelse, som også i fremtiden vil svare til bankens hidtidige  

 ydelse.
Der må således tages hensyn til den forventede prisudvikling.
 Der er under sagen enighed om, at det ikke gør nogen forskel, om forholdet  

 bedømmes efter den tidligere lov om tilsyn med pensionskasser eller efter den  

 nugældende lov om tilsyn med firmapensionskasser.
 Ankenævnet udtalte:
De omhandlede pensionstilskud har været ydet gennem en lang årrække - i  

 hvert fald fra før 1970. De har år efter år været givet til de samme personer  

 efter ganske faste og ensartede principper, som kun har været ændret enkelte  

 gange i årenes løb.
Bankens tilskud udgør en væsentlig andel af de  

 pågældendes samlede pension.
Tilskuddene har derved virket som en integreret  

 del af den pensionsordning, der var et led i de pågældendes  

 ansættelsesvilkår.
Dette understreges af, at det ved L's overtagelse af  

 pensionskassen blev forudsat, at bankens tilskud ville fortsætte.
 På denne baggrund finder Erhvervsankenævnet, at banken såvel hos  

 modtagerne af pension som hos de endnu tjenestegørende medlemmer af  

 pensionskassen har skabt en berettiget forventning om, at tilskuddene ville  

 fortsætte, uanset at disse formelt fremtrådte som etårige bevillinger, og at  

 der herved er opstået et retskrav for de pågældende på fortsat at modtage  

 tilskuddene.
Dette retskrav må anses for et pensionstilsagn, der er omfattet af den  

 tidligere lov om tilsyn med pensionskasser og nu af lov om tilsyn med  

 firmapensionskasser.
Tilsagnet er såvel for de pensionerede som for de  

 tjenestegørende givet i anledning af de pågældendes ansættelsesforhold i  

 banken, og ankenævnet finder ikke i lovens ordlyd eller i de omtalte  

 motivudtalelser holdepunkt for at gøre nogen forskel på de to persongrupper.  

 Det findes uden afgørende betydning, at Finanstilsynet først da  

 opløsningsplanen blev indsendt til godkendelse stillede krav om  

 forsikringsmæssig afdækning.
Når lov om tilsyn med firmapensionskasser ikke  

 indeholder en udtrykkelig bestemmelse om vilkårlige pensionstilsagn ydet af  

 virksomheder, kan det ikke anses som udtryk for, at disse generelt ikke  

 skulle være omfattet af loven, men er efter de ovenfor citerede  

 motivudtalelser blot udtryk for, at man har villet overlade den nærmere  

 afgrænsning til retspraksis.
Ankenævnet kan derfor tiltræde, at  

 Finanstilsynet i den påklagede afgørelse, tilsynets skrivelse af 6. marts  

 1989 som præciseret ved tilsynets skrivelse af 31. juli 1989, har stillet  

 krav om en forsikringsmæssig afdækning.
Ankenævnet kan ikke på det foreliggende grundlag tage stilling til,  

 hvorledes denne afdækning nærmere skal ske, herunder i hvilket omfang, der  

 skal tages hensyn til en fremtidig prisudvikling.
Det bemærkes dog, at der  

 ikke findes grundlag for at tillægge Kammeradvokatens og Finanstilsynets  

 manglende reaktion på indlægget af 15. marts 1990 fra klagers advokat nogen  

 retsvirkning.
 Ankenævnet stadfæster herefter den påklagede afgørelse.
