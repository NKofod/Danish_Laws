Skriftlig fremsættelse (6. februar  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af ligningsloven  

 (Skattefrihed for arbejdsgiverbetalte sundhedsbehandlinger).
(Lovforslag nr.
L 97).
Formålet med lovforslaget er at gøre  

 sundhedsbehandlinger, som arbejdsgiveren betaler for sine medarbejdere,  

 skattefri.
Herved vil der ske en forbedring af den generelle velfærd,  

 og det gøres mere attraktivt for virksomhederne at påtage sig et  

 socialt ansvar.
Forslaget om skattefrihed skal omfatte behandling af  

 medarbejderen ved sygdom og ulykke, herunder behandling af psykiske lidelser  

 hos en autoriseret psykolog eller en psykiater, samt sygdomsforebyggende  

 behandlinger.
Skattefriheden er for alle de nævnte behandlinger  

 betinget af, at behandlingen er lægefagligt begrundet, hvilket  

 nærmere indebærer, at der skal foreligge en lægehenvisning  

 til behandling.
 Rent kosmetiske behandlinger og behandling for  

 barnløshed vil derimod ikke være omfattet af skattefriheden.
Forslaget indebærer, at den medarbejder, der  

 modtager den pågældende sundhedsbehandling, ikke beskattes af  

 værdien af ydelsen efter reglerne om personalegoder.
De udgifter, som  

 virksomheden har afholdt, skal som hidtil kunne fratrækkes af denne som  

 en driftsomkostning.
 Ligesom det gælder for alkoholafvænning skal  

 skattefriheden omfatte dels de tilfælde, hvor arbejdsgiveren direkte  

 betaler for behandlingen, dels de tilfælde, hvor arbejdsgiveren mere  

 indirekte betaler for behandlingen gennem en forsikringspræmie eller  

 ved at yde et helt eller delvist rentefrit lån.
 For så vidt angår personkredsen omfatter  

 forslaget først og fremmest ansatte lønmodtagere, men  

 også personer, der er mere løst tilknyttet virksomheden som  

 f.eks. konsulenter og revisorer, vil være omfattet af forslaget.  

 Endelig vil personer, der er valgt til medlem af eller medhjælp for  

 bestyrelser, udvalg m.v., være omfattet af forslaget.
I modsætning til den eksisterende skattefrihed for  

 alkoholafvænning stilles der efter forslaget ikke krav om, at alle  

 virksomhedens medarbejdere skal være omfattet af virksomhedens  

 behandlingstilbud, da et sådant krav måtte forventes at  

 begrænse ordningens udbredelse, idet det ville afholde mange  

 virksomheder  fra at anvende ordningen.
Samtidig ophæves kravet  

 også for så vidt angår  alkoholafvænning.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Folketingets velvillige  

 behandling.
