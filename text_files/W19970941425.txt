Kendelse fra Pressenævnet i sag nr.  

 168/1997 En husejer har klaget til Pressenævnet over, at  

 Børsen har afvist at bringe et genmæle i anledning af en artikel  

 bragt den 27. oktober 1997.
Artiklen havde overskriften "Buhl cyklede hjem med Arnold"  

 og omhandlede omtale af reklamebranchens Arnold-fest, hvor bureauet Buhl  

 UnLtd. modtog diplomer og en Arnold-pris for deres reklamefilm for  

 Everton-cykler.
Artiklen blev ledsaget af et billede af et hus beliggende  

 på en mark med teksten "RØDBY 0,1 m OVER HAVET".
 Klageren har anført, at det er ukorrekt, at huset  

 er beliggende i Rødby, idet billedet viser klagerens hus, beliggende  

 på Husmandsvejen 17 i Horslunde.
 Bladet har i en udtalelse anført, at den indklagede  

 illustration er materiale stillet til rådighed af Dansk Reklamefilm,  

 dvs. en enkelt ramme fra en præmieret, offentligt anvendt reklamefilm.  

 Bladet har ikke haft mulighed for at kontrollere, om det afbildede hus findes  

 i Rødby, som angivet i filmen, eller i Horslunde som angivet af  

 klageren.
 Bladet har videre anført, at husets geografiske  

 beliggenhed ikke har relevans for historien.
 I sagens behandling har følgende  

 nævnsmedlemmer deltaget: Axel Kierkegaard, Finn Rowold, Kate Bluhme og  

 Ole Askvig.
 Pressenævnet udtaler:
Pressenævnet lægger efter klagerens  

 beskrivelse til grund, at det er korrekt som anført af klageren, at  

 huset er beliggende i Horslunde.
Fejlen kan imidlertid ikke anses for at  

 være skadevoldende for klageren, som det forudsættes i  

 medieansvarslovens § 36, stk. 1, om genmæle.
Klageren har derfor ikke  

 krav på et genmæle i anledning af artiklen.
 Afsagt onsdag den 17. december 1997.
