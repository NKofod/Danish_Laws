Tillægsbetænkning afgivet af Børne- og Undervisningsudvalget den 2. juni 2021 Tillægsbetænkning over Forslag til lov om ændring af dagtilbudsloven (Indsamling af data til understøttelse af minimumsnormeringer i daginstitutioner m.v.) [af børne- og undervisningsministeren (Pernille Rosenkrantz-Theil)]:
1. Ændringsforslag Venstre har stillet 3 ændringsforslag til lovforslaget.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af  tillægsbetænkningen, til lovforslaget kommer til 3. behandling.
3. Indstillinger Et flertal i udvalget (S, SF, RV, EL og Uffe Elbæk (UFG)) indstiller lovforslaget til vedtagelse med de stillede ændringsforslag.
Et mindretal i udvalget (V) vil ved 3. behandling redegøre for sin stilling til lovforslaget.
Mindretallet vil stemme for de stillede ændringsforslag.
Et andet mindretal i udvalget (DF) vil stemme hverken for eller imod lovforslaget ved 3. behandling.
Mindretallet vil stemme for de stillede ændringsforslag.
Et tredje mindretal i udvalget (KF og LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Et fjerde mindretal i udvalget (NB) indstiller lovforslaget til forkastelse ved 3. behandling.
Mindretallet vil redegøre for sin stilling til de stillede ændringsforslag ved 3. behandling.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved afgivelsen af tillægsbetænkningen ikke medlemmer i udvalget og dermed ikke adgang til at komme med indstillinger eller politiske bemærkninger i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Politiske bemærkninger Venstre Venstres medlemmer af udvalget bemærker  ud over det i betænkningen allerede oplistede  at det er nødvendigt at indskrænke de bemyndigelser i lovforslaget, der giver ministeren mulighed for at indhente ubegrænsede datamængder fra landets vuggestuer, dagplejer, klubber og sfoer.
Derfor foreslås det med de stillede ændringsforslag, at Folketinget kan sikre, at beslutningskraften ligger hos et flertal i Folketinget og ikke hos den til enhver tid siddende minister.
Det seneste års tid med covid-19 har vist, hvor galt det kan gå, når en mindretalsregering udstyres med massive bemyndigelser til at kunne handle uden at have opbakning til det blandt et flertal i Folketinget.
 V har i tillægsbetænkningen stillede yderligere ændringsforslag, der indskrænker rækkevidden af lovforslagets dataindsamling og dermed også er garant for, at bureaukratiet kan hæmmes, og at lovforslaget reducerer det antal timer, som vil blive flyttet væk fra det pædagogiske samvær med børnene og tiden til omsorg og udvikling.
V bemærker også, at det er trist, at Radikale Venstre i forbindelse med 2. behandling af lovforslaget valgte at løbe fra sin egen indstilling i betænkningen over lovforslaget og i modsætning til det tilkendegivne ikke støttede op om, at der selvfølgelig også skal ske kompensation af de institutioner, sfoer og klubber, der er organiseret under de frie grundskoler, eller som er selvejende eller private.
Det er trist, at der dermed forsat er et rødt flertal sammen med Radikale Venstre, der fører en diskriminerende politik på børneområdet, hvor der igen og igen forskelsbehandles mellem det kommunale system og de private og selvejende institutioner.
Det er en ideologisk rød politik, der både leder til geografisk skævvridning af Danmark og begrænser det frie valg på børneområdet.
5. Ændringsforslag med bemærkninger Ændringsforslag Til § 1 Af et mindretal (V), tiltrådt af et flertal (udvalget med undtagelse af NB):
 1) Efter nr. 1 indsættes som nyt nummer:
 »01. § 102 a affattes således:
»§ 102 a.
Børne- og undervisningsministeren kan indhente oplysninger fra kommunalbestyrelsen og fra private tilbud omfattet af denne lov til brug for varetagelse af lovgivningsarbejde og vejledningsfunktioner, såfremt disse oplysninger har været indhentet i perioden fra den 1. juli 2021 til og med den 31. december 2023.
 Stk. 2.  Børne- og undervisningsministeren kan bestemme, at kommunalbestyrelsen og private tilbud omfattet af denne lov skal tilvejebringe og meddele oplysninger, som ministeren skønner nødvendige til brug for opfølgning på og gennemsigtighed i tilbuddets rammer og forhold i øvrigt, såfremt disse oplysninger har været indhentet i perioden fra den 1. juli 2021 til og med den 31. december 2023.
Stk. 3.  Børne- og undervisningsministeren kan fastsætte nærmere regler om, hvilke oplysninger der skal indberettes efter stk. 1 og kræves tilvejebragt og meddelt efter stk. 2, og om oplysningernes form og format, løbende ajourføring, frister m.v.«« [Ændring af bemyndigelsesbestemmelse, så der efter den 1. januar 2024 ikke må indsamles nye typer af data] Til § 2 2) I stk. 1 indsættes efter »1. juli 2021« ordene: », jf. dog stk. 2«.
[Konsekvensændring som følge af ændringsforslag nr. 3] 3) Som stk. 2 indsættes:
»Stk. 2. § 1, nr. 01, træder i kraft den 1. januar 2024.« [Ikrafttrædelsesbestemmelse, som medfører, at ændringsforslag nr. 1 træder i kraft den 1. januar 2024] Bemærkninger Til nr. 1 Med ændringsforslag nr. 1 foreslås det at parallelaffatte den foreslåede § 102 a, jf. lovforslagets § 1, nr. 1. Med ændringsforslag nr. 3 foreslås det at sætte ændringsforslag nr. 1 i kraft den 1. januar 2024. Ændringsforslag nr. 1 og 3 vil medføre en ændret retstilstand fra den 1. januar 2024.
 Ændringsforslaget vil indebære, at børne- og undervisningsministeren efter den 1. januar 2024, hvor det kommende lovkrav om minimumsnormeringer forventes at træde i kraft, ikke kan indhente andre typer af oplysninger end dem, der er indhentet i perioden fra den 1. juli 2021 til den 31. december 2023.
 Parallelaffattelsen af den foreslåede § 102 a, jf. lovforslagets § 1, nr. 1, medfører således, at ministeren fra den 1. januar 2024 ikke vil kunne indhente nye typer af oplysninger.
 Børne- og Undervisningsministeriet vil udarbejde en fortegnelse, der dokumenterer, hvilke oplysninger der er indhentet med hjemmel i dagtilbudsloven i den pågældende periode, og påviser, at de enkelte behandlinger overholder databeskyttelsesforordningens regler.
Til nr. 2 Med lovforslaget § 2, nr. 1, foreslås det, at loven træder i kraft den 1. juli 2021.
 Med ændringsforslaget foreslås det at indsætte en henvisning til et nyt stk. 2 i ikrafttrædelsesbestemmelsen. Ændringsforslaget er en konsekvensændring af ændringsforslag nr. 1 og 3, hvor der med ændringsforslag nr. 1 foreslås en ny og begrænset hjemmel til at indsamle oplysninger, og der med ændringsforslag nr. 3 foreslås, at den nye hjemmel træder i kraft den 1. januar 2024.
Til nr. 3 Med ændringsforslaget foreslås det at indsætte et nyt stk. 2 i lovens ikrafttrædelsesbestemmelse, jf. lovforslagets § 2, nr. 1. Ændringsforslaget medfører, at ændringsforslag nr. 1 vil træde i kraft den 1. januar 2024.
 Ændringsforslaget vil således indebære, at parallelaffattelsen af den foreslåede § 102 a, jf. ændringsforslag nr. 1, vil træde i kraft den 1. januar 2024, hvilket vil indebære en ændret retstilstand for indsamling af data.
6. Udvalgsarbejdet Lovforslaget blev fremsat den 26. marts 2021 og var til 1. behandling den 16. april 2021. Lovforslaget blev efter 1. behandling henvist til behandling i Børne- og Undervisningsudvalget.
Udvalget afgav betænkning den 27. maj 2021. Lovforslaget var til 2. behandling den 1. juni 2021, hvorefter det blev henvist til fornyet behandling i udvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 2 møder.
Bilag Efter udvalgets afgivelse af betænkning er der omdelt 4 bilag på lovforslaget.
Anders Kronborg (S) fmd.
Tanja Larsson (S) Jens Joel (S) Jesper Petersen (S) Julie Skovsby (S) Kasper Sand Kjær (S) Orla Hav (S) Lotte Rod (RV) Katrine Robsøe (RV) Marianne Jelved (RV) Jacob Mark (SF) Ina Strøjer-Schmidt (SF) Astrid Carøe (SF) Jakob Sølvhøj (EL) Pernille Skipper (EL) Uffe Elbæk (UFG) Anni Matthiesen (V) Marie Bjerre (V) Ellen Trane Nørby (V) Kenneth Mikkelsen (V) Marlene Ambo-Rasmussen (V) Stén Knuth (V) nfmd.
Marie Krarup (DF) Jens Henrik Thulesen Dahl (DF) Alex Ahrendtsen (DF) Katarina Ammitzbøll (KF) Mai Mercado (KF) Mette Thiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
