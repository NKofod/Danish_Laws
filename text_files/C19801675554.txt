(Til samtlige amtsråd, Københavns og  

 Frederiksberg kommune samt alle amtkommunale enkeltfagskurser) Efter aftale med direktoratets afdeling for folkeskolens afsluttende  

 prøver er der truffet beslutning om følgende fremgangsmåde ved behandling af  

 ansøgninger fra voksne privatister, der ønsker at aflægge folkeskolens  

 afgangsprøve eller folkeskolens udvidede afgangsprøve i et eller flere fag i  

 henhold til § 8 i »Bekendtgørelse om folkeskolens afsluttende prøver  

 m.v.« af 8. marts 1977.
 Ændringen gennemføres for at sikre, at voksne ansøgere kommer til at  

 aflægge prøve sammen med aldersmæssigt ligestillede og for at forenkle og  

 effektivisere behandlingen af den nævnte type ansøgninger.
 Fremgangsmåden vil herefter blive følgende:
 1. Direktoratet modtager henvendelsen fra den person,  

 der ønsker at aflægge en af folkeskolens prøver.
 2. Direktoratet finder frem til det amtskommunale  

 enkeltfagskursus, der ligger mest bekvemt i forhold til ansøgerens bopæl.  

 Ansøgeren kan også selv i sin ansøgning anføre, ved hvilket enkeltfagskursus  

 prøven/prøverne ønskes aflagt.
 3. Direktoratet henviser ansøgeren til dette kursus,  

 som af direktoratet bemyndiges til på direktoratets vegne at afholde prøven  

 for den pågældende ansøger.
 Der vil til kursus blive sendt kopi af den henvisning, der sendes til  

 ansøgeren.
 Det amtskommunale enkeltfagskursus skal, efter samtale med privatisten,  

 give direktoratet meddelelse om, hvor og hvornår den pågældende privatist kan  

 komme til prøve samt om privatistens opgivelser til de mundtlige prøver.
UNDERVISNINGSMINISTERIET, Direktoratet for folkeskolen, folkeoplysning, seminarier m.v., den 29. januar 1980.
 P.D.V.
