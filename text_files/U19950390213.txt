 Efter nogle uregelmæssigheder i forbindelse med tømning af Københavns  

 kommunes parkomater, gennemførtes nogle kontrolforanstaltninger, hvorved det  

 konstateredes, at der af de pågældende parkomatkontrollører i to tilfælde var  

 afregnet henholdsvis 50 kr.
og 68 kr. for lidt.
Herefter blev de to parkomatkontrollører, hvoraf  

 den ene var tjenestemandsansat og den anden overenskomstansat, henholdsvis  

 suspenderet og bortvist som mistænkt for tyveri fra parkometre.
Dette udløste  

 en arbejdsnedlæggelse, der bl. a. omfattede tre overenskomstansatte, og som  

 varede i 15 dage.
De to mistænkte parkomatkontrollører blev senere frifundet  

 for tyveri af byretten, idet det ikke kunne udelukkes, at beløbene kunne være  

 tilegnet af andre end de mistænkte, og de genindtrådte herefter i tjenesten  

 uden løntab.
Spørgsmålet om, hvorvidt deltagerne i arbejdsnedlæggelsen havde  

 forskyldt bod, blev indbragt for Arbejdsretten, som udtalte, at de, der  

 nedlagde arbejdet, ikke kunne vide, om de fjernede kollegaer var skyldige i  

 tyveri eller ej.
Den omstændighed, at en arbejdsgiver i den pågældende  

 situation, hvor der var en manko på mellem 80.000 kroner og 100.000 kroner om  

 året, iværksatte nye kontrolforanstaltninger overfor de ansatte, der kom i  

 besiddelse af penge, kunne ikke anses som ærekrænkende.
Noget sådant måtte  

 arbejdsgiveren have ret til uden forudgående forhandling med  

 personaleorganisationerne.
Der forelå herefter ikke formildende  

 omstændigheder ved den pågældende arbejdsnedlæggelse, og deltagerne heri  

 idømtes sædvanlig bod.
 Under denne sag har Københavns Kommune ved klageskrift af 4. november 1993  

 indklaget Landsorganisationen i Danmark for Forbundet af Offentligt Ansatte  

 for et antal medlemmer beskæftiget ved Københavns Kommune og nedlagt følgende  

 påstand:
 Det pålægges de i arbejdsnedlæggelsen deltagende specialarbejdere at  

 betale en efter Arbejdsrettens skøn fastsat bod til Københavns Kommune.
 Indklagede har påstået frifindelse, subsidiært mild bod.
 Sagens omstændigheder er følgende:
Fredag den 29. oktober 1993 blev en tjenestemandsansat parkomatkontrollør  

 suspenderet og en overenskomstansat parkomatkontrollør bortvist, begge som  

 mistænkt for tyveri fra parkometre.
Dette udløste en arbejdsnedlæggelse, der  

 omfattede tre overenskomstansatte og seks tjenestemandsansatte  

 parkomatkontrollører.
Arbejdsnedlæggelsen varede fra mandag den 1. november  

 til tirsdag den 16. november 1993. Arbejdsnedlæggelsen blandt de  

 tjenestemandsansatte parkomatkontrollører er indbragt for Den Kommunale  

 Tjenestemandsret, hvor sagen er sat i bero på udfaldet af denne sag.
Sagen blev den 2. november 1993 behandlet på et fælles møde.
Referatet  

 herfra er sålydende:
 »Sagen forhandledes.
 På mødet erkendte man fra arbejdersiden, at arbejdsnedlæggelsen var  

 overenskomststridig, og gav tilsagn om at pålægge de involverede arbejdere  

 straks at bringe arbejdsstandsningen til ophør.
 Arbejdstagersiden påberåbte sig, at der forelå formildende omstændigheder,  

 jf. arbejdsretslovens § 12, stk. 2, da de kontrolforanstaltninger  

 Stadsingeniørens Direktorat havde anvendt var af en æreskrænkende karakter,  

 og da Stadsingeniørens Direktorat ikke ville afvise fremtidigt at anvende  

 kontrolforanstaltninger af den nævnte karakter, ligesom tillidsmanden ikke  

 var blevet inddraget i overvejelserne.
 Arbejdstagersiden opfordrede til, at der optoges drøftelser om indførelsen  

 af kontrolforanstaltninger.
 Arbejdstagersiden tog forbehold for lovligheden af de anvendte  

 kontrolforanstaltninger.
 Stadsingeniørens Direktorat fastholdt, at de anvendte  

 kontrolforanstaltninger var rimelige.
Fra Løndirektoratets side tilkendegav man, at arbejdsnedlæggelsen vil  

 blive indbragt for arbejdsretten med krav om bod, såfremt arbejdet ikke  

 genoptages umiddelbart efter fællesmødets afholdelse.« Sagen blev første gang behandlet af Arbejdsretten den 11. november 1993.  

 Indklagede erkendte da påny, at arbejdsnedlæggelsen var overenskomststridig,  

 og organisationen ville påny pålægge de strejkende straks at genoptage  

 arbejdet.
Retsformanden opfordrede derefter indtrængende de strejkende  

 arbejdere til at følge organisationens pålæg om straks at genoptage arbejdet.
 Politimesteren for København rejste ved anklageskrift af 16. marts 1994  

 tiltale mod Dennis Bjerring Qvistgaard og Jan Richard Hedegaard Jensen for  

 tyveri efter straffelovens § 276 ved den 27. oktober 1993 mellem kl. 12.30 og  

 kl. 15.00 og den 28. oktober 1993 kl. ca. 12.20 i forening og i deres  

 egenskab af parkomatkontrollører fra parkomaterne nr. 84353 på Gasværksvej og  

 nr. 1282 på Frederiksgade at have stjålet henholdsvis kr. 50,00 og kr. 68,00  

 i alt kr. 118,00.
 Anklagemyndigheden nedlagde påstand om bødestraf.
Sagen blev domsforhandlet i Københavns Byret den 11. august 1994, hvor de  

 tiltalte nægtede sig skyldige.
Der blev afgivet forklaring af de tiltalte og  

 tre vidner.
Tiltalte Jensen forklarede, at han var ansat som parkomat kontrollør, og  

 at han i den anledning foretog tømning af parkomater eller udførte service på  

 fejlmeldte parkomater efter en fast turnus.
Tiltalte var på  

 gerningstidspunkterne på serviceholdet og kørte sammen med medtiltalte.
Den  

 27. oktober 1993 havde de fået en fejlmelding via telefaxen i servicevognen  

 og var kørt til Vester Søgade, hvor de var i færd med at reparere en  

 parkomat, da en kvinde henvendte sig.
Tiltalte stod ved parkomaten, mens  

 medtiltalte stod 5- 10 meter fra ham.
Kvinden fortalte, at automaten på  

 Gasværksvej var gået i stykker.
Der findes 3 parkomater på Gasværksvej, men  

 tiltalte fandt ikke anledning til at spørge om, hvilken automat, der var fejl  

 ved.
Tiltalte mener, at han og medtiltalte kørte til Gasværksvej, hvor de så  

 på den første automat, de mødte.
Der var tilsyneladende ingen fejl ved denne,  

 men da tiltalte åbnede den, lå der 17 kr. i automaten.
Dette burde ikke være  

 muligt.
Tiltalte samlede de 17 kr. op, lukkede parkomaten og medtog  

 testbilletten.
De så ikke på de 2 øvrige automater på Gasværksvej, idet  

 tiltalte gik ud fra, at det var den fejlmeldte parkomat, som han netop havde  

 efterset.
Den følgende dag var tiltalte chauffør på servicevognen, mens  

 medtiltalte var reparatør.
De fik en fejlmelding via bilens telefax  

 vedrørende parkomaten 1282 på Frederiksgade og kørte til stedet.
Medtiltalte  

 gik hen til parkomaten.
Tiltalte så, at han åbnede den.
Herefter gik tiltalte  

 derhen.
Tiltalte så en vaskemønt falde på jorden, som han derefter samlede op  

 og lagde oven på parkomaten.
Medtiltalte havde afmonteret selektoren og  

 rystet nogen mønter ud af den, som han lagde oven på parkomaten.
Herefter gik  

 tiltalte tilbage til bilen og har ikke bemærket yderligere vedrørende  

 reparationen.
Tiltalte har aldrig fået påtale vedrørende sit arbejde med  

 hensyn til tømning af automater for penge, men har fået en påmindelse om, at  

 han skulle huske testbilletter.
Der har efter tiltaltes opfattelse været  

 nogen uro på arbejdspladsen, idet formanden Anker Petersen efter tiltaltes  

 opfattelse kunne være temmelig grov.
Han har været efter flere ansatte,  

 herunder tiltalte.
Han har i den forbindelse sagt, at han nok skulle få  

 skovlen under tiltalte.
Tiltalte Qvistgaard forklarede, at han sammen med medtiltalte den 27.  

 oktober 1993 var på Vester Søgade først på eftermiddagen, hvor medtiltalte  

 reparerede en parkomat, mens tiltalte ryddede op i bilen.
Han så på et  

 tidspunkt medtiltalte tale med en person.
Bagefter fortalte medtiltalte i  

 bilen, at den pågældende havde fortalt, at der var noget galt med en parkomat  

 på Gasværksvej.
De standsede ved den første parkomat på Gasværksvej.  

 Medtiltalte steg ud og gik hen til automaten.
Tiltalte husker ikke, om han  

 selv steg ud.
Han husker derimod, at medtiltalte fortalte, at der  

 tilsyneladende ikke var noget galt med maskinen, men at der havde ligget  

 mønter i den.
Tiltalte talte mønterne op til 17 kr. og skrev  

 reparationssedlen.
Tiltalte har ikke kontrolleret hvor mange mønter, der lå i  

 parkomaten, men han stolede på medtiltalte.
Den følgende dag kørte de efter  

 en fejlmelding til parkomaten på Frederiksgade.
Tiltalte så på parkomaten,  

 der tilsyneladende virkede normalt, når man så på den udefra.
Tiltalte åbnede  

 den og gennemgik den herefter uden at finde fejl, før han afmonterede  

 selektoren.
Han åbnede splitten og kunne herefter se ned i selektoren.
Han  

 kunne da både se og høre mønter i selektoren.
Da han afmonterede kablet og  

 tog selektoren ud, faldt der nogle mønter ud.
De faldt dels ned på fortovet  

 og dels ned i automaten.
Han bankede herefter oven på parkomaten flere mønter  

 ud af selektoren, ligesom han med fingeren løsnede de sidste mønter.
Han  

 havde forinden tilkaldt medtiltalte for at hjælpe med at samle mønter op fra  

 gaden.
Tiltalte har ikke bemærket om selektoren sad unormalt, før han  

 begyndte at afmontere den.
Han talte mønterne op til 54 kr. samt en  

 vaskemønt.
Han skrev herefter en reparationsseddel, hvorefter de forlod  

 stedet og fortsatte deres tur.
Tiltalte har ikke modtaget advarsler på sin  

 arbejdsplads, men har dog fået en påmindelse om at huske testbilletter,  

 ligesom hans sygefravær er blevet påtalt af formanden.
Tiltalte fandt i  

 øvrigt ikke, at arbejdspladsen var rar at være på under Anker Pedersens  

 ledelse.
 Tiltalte forklarede supplerende, at møntindkastet på parkomat 1282 så  

 normalt ud ved tiltaltes ankomst, ligesom re turknappen må antages at have  

 virket normalt.
Søren Leif Grell Raavig forklarede, at han er ansat som specialarbejder på  

 samme arbejdsplads, som de tiltalte.
Den 27. oktober 1993 havde han været ude  

 at køre sammen med John Løff, hvor de havde foretaget reparationer af  

 parkomater.
De kom tilbage til pladsen kl. 12.50, hvor Anker Pedersen var til  

 stede.
Vidnet har ikke været på Gasværksvej den 27. oktober 1993.
Anker Pedersen forklarede, at han på gerningstidspunktet var leder af  

 parkeringsservicekontoret og dermed de tiltaltes umiddelbare foresatte.
Der  

 var konstateret uregelmæssigheder ved flere lejligheder i forbindelse med  

 tømning af parkomater, idet indholdet af møntboksen ikke stemte med  

 kontrolbillettens udvisende.
Vidnet var blevet pålagt at finde årsagen og  

 befandt sig i den anledning på Rådhuspladsen den 27. oktober 1993, kl. ca.  

 11.05. Han havde indtil da kontrolleret en parkomat og kørte derfra til  

 Gasværksvej.
Han ankom kl. ca. 11.15 og indskød 1 kr. i automaten.
Det havde  

 ingen virkning.
Vidnet åbnede herefter automaten og så, at lågen til  

 selektoren stod åben og at der lå 67 kr. i mønter i skabsbunden.
Vidnet  

 lukkede herefter skabet og satte sig hen og afventede om der skete noget.
Det  

 var ikke tilfældet.
Han tog herefter en billet kl. 12.14 og kørte tilbage mod  

 kontoret, hvortil han ankom kl. 12.35. På vej tilbage så han servicevognen  

 med de tiltalte på vej ud i byen.
Efter at han var kommet tilbage, ankom 2  

 andre medarbejdere til pladsen.
Det var ikke Raavig og Løff, som enten var  

 sygemeldte eller var på pladsen, da vidnet kom tilbage.
Vidnet fortalte  

 afdelingsleder Poul Lauritsen om sagen og fik dagen efter at vide, at der kun  

 var afleveret 17 kr. af de tiltalte i forbindelse med eftersyn af parkomaten,  

 som ikke har været telefonisk fejlmeldt til kontoret.
Den følgende dag blev  

 det herefter besluttet at lave en kontrol af automat 1282. Vidnet og Flemming  

 Bjerrum Jensen samt Poul Lauritsen kørte til stedet.
De trak den nederste del  

 af selektoren ud af indgrebet, således at mønter fra selektoren herefter  

 ville falde ned på en plads oven på mellemboksen, i stedet for at ramme  

 hullerne i denne.
De indkastede i alt 122 kr. via møntindkastet.
De sidste  

 mønter var synlige i møntindkastet og maskinen viste fejlkode 90, fordi  

 møntindkastet var blokeret.
Det er efter vidnets opfattelse ikke muligt ved  

 slag på maskinen eller på anden måde, at få selektoren til at komme i indgreb  

 således, at mønterne ville kunne falde ned i returboksen.
Vidnet og Bjerrum  

 Jensen satte sig i en bil 75 meter væk.
Der kom 5-6 kunder, indtil de  

 tiltalte ankom efter en fejlmelding af automaten.
I forbindelse med en af  

 kundernes forsøg på møntindkast, ophørte maskinen med at vise fejlkode 90.  

 Vidnet kunne ikke se, hvad de tiltalte foretog sig.
De var der i alt ca. 4  

 minutter.
Herefter gik vidnet og Bjerrum Jensen til maskinen.
Det lykkedes  

 senere på eftermiddagen at få møntboksen tømt.
I denne lå der 76 kr., hvilket  

 stemte med kontrolbilletten.
Der lå ikke mønter på fortovet omkring  

 automaten, idet vidnet dog ikke har kigget efter under parkerede biler.
De  

 tiltalte afleverede kun 54 kr. ud af de i alt 122 kr.
 Flemming Bjerrum Jensen forklarede, at han er chef for parkeringskontoret.  

 I juni 1993 har han givet de tiltalte en skriftlig advarsel i forbindelse  

 med, at de tiltalte ikke havde afleveret testbilletter vedrørende en automat,  

 hvor der var en manko på 1.800 kr.
Vidnet har om kontrolforanstaltningerne den 28. oktober 1993 forklaret som  

 forrige vidne, idet vidnet dog er uden større teknisk indsigt i parkomatens  

 virkemåde.
Anker Pedersen forestod derfor placeringen af selektoren.
Vidnet  

 har ikke set kunder slå på automaten, før de tiltalte ankom, og har ikke  

 kunnet se, hvad de foretog sig under deres ophold, som varede ca. 2-3 min.  

 Vidnet har ikke kontrolleret, om der var mønter på gaden ved automaten.
Der  

 har tidligere været tyveri af nøgler til parkomaternes overskabe.
Vidnet  

 erindre ikke, om låsene er blevet skiftet i den forbindelse.
 Ved Københavns Byrets dom af 12. august 1994 blev de tiltalte frifundet.
 Byrettens præmisser er sålydende:
»Det lægges efter bevisførelsen til grund, at der den 27. oktober  

 1993 på gerningstidspunktet udover de tiltalte var to hold serviceteknikere i  

 tjeneste, som kan have skaffet sig adgang til den pågældende parkomat.  

 Herudover kan andre personer med nøgle til overskabet have skaffet sig  

 adgang.
Der er efter det oplyste stjålet sådanne nøgler fra  

 Parkeringservicekontoret.
Alene vidnet Anker Pedersen har set og optalt  

 mønterne til en værdi af 67 kr. i automaten.
For så vidt angår tyveriet den 28. oktober 1993 lægges det til grund, at  

 der i tiden mellem placeringen af 122 kr. i parkometerets selectordel og de  

 tiltaltes ankomst til stedet har været 5-6 kunder var parkomaten, hvoraf  

 ihvert fald en har slået på denne.
Vidnerne Jensen og Pedersen har ikke  

 kontrolleret, om der lå mønter på fortovet eller gadearealet, da de efterså  

 automaten.
Uanset sammenhængen mellem de to tyverier og de tiltaltes erkendte  

 tilstedeværelse finder retten det navnlig på grund af de fremhævede forhold  

 overvejende betænkeligt at anse de tiltalte skyldige i den rejste tiltale.  

 Som følge heraf frifindes de tiltalte.« Byrettens dom af 12. august 1994 er ikke blevet anket og er således  

 endelig.
De tiltalte er herefter genindtrådt i tjenesten uden løntab.
 Der er under domsforhandlingen i Arbejdsretten den 27. september 1995  

 afgivet forklaring af Flemming Bjerrum Jensen og Dennis Kristensen.
Flemming Bjerrum Jensen har forklaret, at han siden den 1. december 1991  

 har været chef for parkeringsservicekontoret.
Inden da var han ansat i  

 skattevæsenet.
I parkomaterne registreres, hvad der er kommet i, og hvad der  

 derfor skal afregnes med.
Der føres en løbende kontrol med, om der er  

 overensstemmelse mellem hvad der er registreret og hvad der er afleveret.
I  

 1993 var det et svind på mellem 80.000 og 100.000 kroner.
Der kommer knapt 90  

 millioner kroner i parkomaterne i løbet af et år.
I juni 1993 fik de to, der  

 i oktober 1993 blev mistænkt for tyveri, hver en skriftlig advarsel for at  

 have smidt fire testbilletter ud.
Forbundet gjorde indsigelse mod  

 advarslerne, der blev fastholdt.
Kontoret blev bebrejdet, at der alene var  

 mundtlige instrukser.
Der blev derfor midt i juli 1993 udsendt skriftlige  

 instrukser.
Der havde indtil juni 1993 ikke været uro på arbejdspladsen.  

 Advarslerne gav imidlertid anledning til nogen uro.
Efter den 5. november  

 1993 lavede en psykolog en trivselsundersøgelse.
Tre af de fire forslag,  

 psykologen stillede, er blevet fulgt.
Der var under arbejdsnedlæggelsen og i  

 første halvdel af 1994 intet svind.
Der blev den 28. oktober 1993 iværksat en  

 målrettet kontrol.
Personalechefen blev på grund af svindet inddraget, før  

 kontrollen blev iværksat.
Det er første gang, den form for kontrol blev  

 iværksat, og det var ikke overvejet at inddrage personaleorganisationerne i  

 overvejelserne af spørgsmålet om, hvilke kontrolforanstaltninger der skulle  

 iværksættes.
Dennis Kristensen har forklaret, at han siden 1986 har været  

 fagforeningsformand i Foreningen af Offentligt Ansatte, Specialarbejdernes  

 Organisation.
Medlemmerne henvendte sig til ham den 29. oktober 1993, da der  

 dagen i forvejen var etableret en »fælde« for to ansatte.
De  

 ansatte var den 1. november 1993 ikke sikre på, at der var hjemmel for at  

 etablere »fælder«.
Arbejdet blev nedlagt i harme over fjernelsen af  

 de to kollegaer, og da man frygtede at ville blive udsat for tilsvarende  

 kontrolforanstaltninger.
Det blev i løbet af den første uge af  

 arbejdsnedlæggelsen klart, at parkomaten på Gasværksvej den 28. oktober 1993  

 kun viste kode 90 fra kl. 11.50 til kl. 11.58, og at de to medarbejdere, der  

 blev mistænkt for tyveri, først kom til stedet kl. 12.10. Han havde den 5.  

 november 1993 et møde med borgmesteren, der lovede genansættelse uden løntab,  

 hvis de mistænkte blev frifundet for tyveri.
Borgmesteren gav endvidere  

 tilsagn om en teknisk undersøgelse af parkomaterne, en trivselsundersøgelse  

 og en sikkerhedsundersøgelse.
Lokale forhandlinger med  

 parkeringsservicekontoret begyndte den 8. november 1993 kl. 6.00, men var  

 ikke afsluttet kl. 7.30, da medarbejderne fik pålæg om at genoptage arbejdet.  

 Ved et nyt møde i direktoratet den 15. november 1993 blev der opnået enighed,  

 og arbejdet blev genoptaget den 16. november 1993 kl. 9.00.
Klageren har gjort gældende, at der er tale om en langvarig  

 arbejdsnedlæggelse, der fortsatte efter mæglingsmødet den 2. november 1993 og  

 mødet i Arbejdsretten den 11. november 1993. De kontrolforanstaltninger, der  

 blev iværksat den 28. oktober 1993, havde som baggrund det betydelige svind,  

 advarslerne i juni 1993, og at der den 27. oktober 1993 blev manipuleret med  

 parkomaten.
Det er helt sædvanligt at iværksætte kontrolforanstaltninger  

 overfor personer, der i kraft af deres ansættelsesforhold kommer i besiddelse  

 af penge.
Den omstændighed, at kommunen undlod at love i fremtiden at  

 iværksætte tilsvarende kontrolforanstaltninger giver ikke en trivselsmæssig  

 begrundelse for arbejdsnedlæggelsen, der kan medføre bortfald eller  

 nedsættelse af den normale bod.
Indklagede har gjort gældende, at der foreligger tre formildende  

 omstændigheder i sagen.
To kollegaer var blevet fjernet fra arbejdspladsen.  

 Arbejdsgiveren havde uden at forhandle med organisationerne iværksat en helt  

 ny målrettet kontrol eller »fælde« overfor de to kollegaer.  

 Arbejdsgiveren havde ved at undlade at love ikke igen at iværksætte den nye  

 målrettede kontrol selv forlænget arbejdsnedlæggelsen.
ARBEJDSRETTEN SKAL UDTALE De, der nedlagde arbejdet, kunne ikke vide, om de fjernede kollegaer var  

 skyldige i tyveri eller ej.
Den omstændighed, at en arbejdsgiver i en  

 situation, hvor der er en manko på mellem 80.000 kroner og 100.000 kroner om  

 året, iværksætter nye kontrolforanstaltninger overfor de ansatte, der kommer  

 i besiddelse af penge, kan ikke anses som ærekrænkende.
Noget sådant må  

 arbejdsgiveren have ret til uden forudgående forhandling med  

 personaleorganisationerne.
Der foreligger herefter ikke formildende  

 omstændigheder ved den pågældende arbejdsnedlæggelse.
De på bilag 2 anførte  

 specialarbejdere idømmes herefter sædvanlig bod som nedenfor bestemt.
Thi kendes for ret De på bilag 2 anførte specialarbejdere skal hver især betale en bod på 27  

 kroner for hver time, de har deltaget i arbejdsnedlæggelsen fra den 1. til og  

 med den 11. november 1993, og derefter 47 kroner pr. time, indtil den 16.  

 november 1993.
 Indklagede, Landsorganisationen i Danmark for Forbundet af Offentligt  

 Ansatte for et antal medlemmer beskæftiget ved Københavns Kommune, skal  

 betale 2.000 kroner i sagsomkostninger til Arbejdsretten.
