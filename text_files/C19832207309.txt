(Til skolemyndighederne og lederne af  

 skolepsykologiske kontorer og samtlige skoler/kurser, som afholder  

 folkeskolens afsluttende prøver) I henhold til § 41, stk. 2, i undervisningsministeriets bekendtgørelse af  

 8. marts 1977 om folkeskolens afsluttende prøver m.v., som ændret ved  

 bekendtgørelse af 8. oktober 1979, kan direktoratet for folkeskolen og  

 seminarier m.v. tillade fravigelser af de i bekendtgørelsen givne regler,  

 herunder ændring af prøveformer ved de mundtlige og praktiske prøver.
 Tilladelse til individuel fravigelse af bekendtgørelsens bestemmelser vil  

 af direktoratet blive givet til elever, hvis handicap gør en sådan fravigelse  

 berettiget og hensigtsmæssig.
 De nærmere forhold vedrørende ansøgning om og godkendelse af fravigelser  

 findes i undervisningsministeriets »Vejledning om mulighederne for at  

 fravige de almindelige prøveregler i forbindelse med handicappede elevers  

 deltagelse i folkeskolens afsluttende prøver« af 10. oktober 1983.
 Man skal anmode om, at ansøgninger om fravigelse indsendes i god tid før  

 prøvens afholdelse, og opmærksomheden henledes på, at ansøgninger om  

 fravigelser skal være direktoratet i hænde senest den 1. februar for såvidt  

 angår prøver i den ordinære prøvetermin og senest den 1. oktober for såvidt  

 angår prøver i den  ekstraordinære prøvetermin .
 Dette cirkulære ophæver cirkulæreskrivelse af 22. november 1979 samt  

 cirkulæreskrivelse af 20. november 1980 om tilladelse til individuel  

 fravigelse af reglerne om gennemførelse af folkeskolens afsluttende prøver.
UNDERVISNINGSMINISTERIET Direktoratet for folkeskolen og seminarier m.v., den 10. oktober 1983 P.d.v.
