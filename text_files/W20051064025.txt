Ankestyrelsens principafgørelse A-28-05 om kontanthjælp - indsatte - boligudgift - dokumentation Resume:
 En indsat, der ikke havde haft indtægt forud for indsættelsen til afsoning og ikke kunne dokumentere at have afholdt en del af udgifterne til sin og samleverens lejlighed havde ikke ret til hjælp til dækning af boligudgifter til bevarelse af lejligheden.
 Love:
Lov om aktiv socialpolitik - lovbekendtgørelse nr. 709 af 13. august 2003 - § 29 Sagsfremstilling:
 En 26-årig samlevende mand, indsat til afsoning, søgte kommunen om hjælp til betaling af sin huslejeandel under afsoningen.
Ansøger var ikke registreret som lejer på lejekontrakten.
Samleveren oplyste over for kommunen, at have boet sammen med ansøger i ca. 3 måneder forud for indsættelsen til afsoning.
Huslejekontrakten var 31/2 år gammel, og samleveren havde ikke haft i tankerne at få ansøger skrevet ind i kontrakten.
Ansøger erklærede over for kommunen, at han ikke havde haft indtægter i en periode på 1/2 år før indsættelsen.
 Kommunen afslog at give hjælp til bevarelse af bolig under indsættelsen til afsoning.
 Det sociale nævn ændrede kommunens afgørelse.
 Nævnet begrundede afgørelsen med, at der ikke var grundlag for at fravige ligedelingsprincippet ved beregning af samlevendes boligudgifter.
 Kommunen klagede over nævnets afgørelse.
 I klagen til Ankestyrelsen blev det anført, at den indsatte ikke havde haft legal indtjening, hvorfor han ikke legalt havde kunnet bidrage til afholdelse af boligudgiften.
 Kommunen anførte, at det var spørgsmålet, om en borger kunne erhverve ret til en offentlig ydelse som følge af kriminel aktivitet.
 Sagen blev behandlet i principielt møde med henblik på afklaring af kravene til dokumentation for boligudgifter.
 Afgørelse:
 Den indsatte havde ikke ret til hjælp til bevarelse af bolig under afsoningen.
 Ankestyrelsen ændrede således det sociale nævns afgørelse.
 Hjælp til dækning af en rimelig boligudgift til personer, der ikke selv havde indtægter eller formue, der kunne dække udgifterne, kunne kun ydes, hvis ansøgeren kunne dokumentere at have afholdt udgiften forud for indsættelsen til afsoning.
 Ved afgørelsen lagde Ankestyrelsen vægt på, at ansøger ikke var fremkommet med en sådan dokumentation eller sandsynliggørelse.
 Ankestyrelsen lagde herved til grund, at ansøger overfor kommunen havde oplyst, at han ikke havde haft indtægter de seneste 6 måneder før afsoningen.
