Ankestyrelsens principafgørelse 26-16 om digital post - systembevis - kommet frem Resumé:
 Hvis der er uenighed, om et brev sendt digitalt fra en myndighed er kommet frem til modtageren, er det myndigheden, der skal dokumentere, at brevet er kommet frem.
Et brev sendt digitalt anses for at være kommet frem, når det er tilgængeligt for adressaten  for eksempel i indbakken i eBoks.
Det er ikke et krav, at brevet er blevet åbnet og indholdet læst af adressaten.
Når et brev bliver sendt med den offentlige digitale postløsning, sker der en digital registrering af forsendelsen fra start til slut.
Det er derfor muligt at dokumentere, om et brev er kommet frem i adressatens digitale postkasse.
Registreringen kan ske i en forsendelseslog - en oversigt over de digitale registreringer, der sker, når et brev bliver sendt digitalt.
Forsendelsesloggens udseende og indhold kan variere afhængigt af systemleverandøren.
Det gælder dog generelt, at den forsendelseslog, der knytter sig til brevet, først bliver endeligt afsluttet, når myndigheden eller myndighedens systemleverandør har modtaget en kvittering fra eBoks om, at brevet er kommet frem i adressatens digitale postkasse.
Myndigheden kan føre systembevis (bevis for, at det kan antages, at et brev er afsendt og kommet frem) for, at et brev er modtaget ved at fremlægge den forsendelseslog, der knytter sig til brevet.
Myndigheden kan også løfte bevisbyrden for, at et brev er kommet frem på anden vis f.eks. ved dokumentation fra eBoks afsendersupport eller oplysning fra adressaten om, at brevet er modtaget.
Det skal fremgå tydeligt af dokumentationen, at den vedrører det konkrete brev.
Dokumentationen skal desuden bekræfte, at brevet er leveret.
Det er derfor ikke tilstrækkeligt, hvis det alene fremgår, at brevet er afsendt.
Levering af et brev i en digital postkasse sker ikke altid med det samme, brevet er sendt.
De konkrete sager I sag nr. 1 havde pågældende i sin klage oplyst, at kommunens mødeindkaldelse ikke var modtaget i den digitale postkasse.
Kommunen havde ikke dokumenteret, at brevet var kommet frem til borgerens eBoks.
Kommunen havde til sagen oplyst, at der altid genereres en forsendelseslog til breve sendt digitalt, men at det rent undtagelsesvist ikke var muligt at finde den forsendelseslog, der vedrørte det konkrete brev.
 I sag nr. 2 havde pågældende i sin klage oplyst, at kommunens mødeindkaldelse ikke var modtaget i den digitale postkasse.
 Kommunen havde i den konkrete sag ført et systembevis for, at mødeindkaldelsen var kommet frem i den digitale postkasse.
 Lovgivning:
Lov om Offentlig Digital Post  lovbekendtgørelse nr. 528 af 11. juni 2012 - §§ 1, 7 og 10 Lov om sygedagpenge - lovbekendtgørelse nr. 48 af 13. januar 2016 - § 21, stk. 1, nr. 1, og stk. 2-4.
 Afgørelse:
1. Baggrund for at behandle sagerne principielt Ankestyrelsen har behandlet sagerne principielt for at afklare dokumentationskravet, når en myndighed anvender digital kommunikation, og der i sagen bliver rejst tvivl om, hvorvidt et brev er kommet frem til adressaten.
2. Reglerne Det fremgår af § 7 i Lov om Offentlig Digital Post, at myndigheden kan sende alle dokumenter og meddelelser til borgerens digitale postkasse i stedet for fysisk post.
Meddelelser, som offentlige myndigheder sender på denne måde, anses efter § 10 i lov om Offentlig Digital Post for at være kommet frem til borgeren, når meddelelsen er tilgængelig for borgeren i den digitale postkasse.
 Lov om sygedagpenge § 21, stk. 1, nr. 1, fastslår, at udbetalingen af sygedagpenge bortfalder, så længe den sygemeldte uden rimelig grund undlader at medvirke til kommunens opfølgning af sygedagpengesagen.
3. Andre principafgørelser Ankestyrelsen har ikke andre principafgørelser på området.
4. Den konkrete afgørelse Sag 1 (2014-3311-50183):
 Ankestyrelsens Beskæftigelsesudvalg har på møde truffet afgørelse i din sag om klage over afgørelse truffet den 27. august 2014.
 Resultatet er:
  Du havde ret til sygedagpenge for perioden fra og med den 14. august 2014 til og med den 2. september 2014.
 Det betyder, at vi ændrer kommunens afgørelse.
 Kommunen vil kontakte dig.
 Der var enighed på mødet.
Begrundelse for afgørelsen Ankestyrelsens Beskæftigelsesudvalg vurderer, at du havde en rimelig grund til at udeblive fra opfølgningssamtalen den 13. august 2014.
 Ved vurderingen har vi lagt vægt på din oplysning om, at du aldrig har modtaget kommunens indkaldelse til opfølgningssamtalen den 13. august 2014. Indkaldelsen til samtalen er dateret den 6. august 2014.
 Vi har også lagt vægt på, at kommunen ikke har kunnet dokumentere, at brevet af den 6. august 2014 med indkaldelsen er kommet frem til dig.
Ved telefonisk samtale den 7. december 2015 har kommunen oplyst til Ankestyrelsen, at brevet af den 6. august 2014 med indkaldelsen blev sendt som digital post.
Kommunen oplyste også, at den enkelte sagsbehandler kun kan dokumentere, at brevet er oprettet i kommunens dokumentsystem og tilknyttet den konkrete sag.
Det er kommunens IT-afdeling, der sædvanligvis kan dokumentere, at brevet også er sendt fra kommunen og kommet frem til modtageren.
Dokumentationen fremgår af en forsendelseslog, der viser brevets forsendelsesID, og hvornår brevet er kommet frem i modtagerens digitale postkasse.
 Kommunen har samtidig oplyst, at det i dette konkrete tilfælde ikke har været muligt at finde den forsendelseslog, der knytter sig til kommunens brev af den 6. august 2014. Kommunen har oplyst, at dokumentation herfor er forsøgt indhentet hos kommunens IT-afdeling og kommunens digitale systemleverandør (KMD).
 Det må derfor lægges til grund, at kommunens brev af den 6. august 2014 med indkaldelsen til opfølgningsmødet den 13. august 2014 aldrig er kommet frem til dig.
 Det er derfor vores vurdering, at du havde en rimelig grund til at udeblive fra opfølgningsmødet den 13. august 2014.
Efter reglerne bortfalder retten til sygedagpenge, så længe den sygemeldte uden rimelig grund undlader at medvirke ved kommunens opfølgning.
Bortfald af sygedagpenge er betinget af, at kommunen har givet den sygemeldte en skriftlig orientering om konsekvenserne af, at den sygemeldte undlader at medvirke ved kommunens opfølgning.
Udbetaling af sygedagpenge, der er bortfaldet, genoptages dagen efter det tidspunkt, hvor betingelserne for udbetaling af sygedagpenge på ny er opfyldte, hvis dette sker, senest 4 uger efter at den sygemeldte er blevet underrettet om bortfaldet.
Udbetalingen af sygedagpenge kan kun genoptages én gang under det aktuelle sygedagpengeforløb.
 Sag 2 (2015-3311-10821):
 Ankestyrelsens Beskæftigelsesudvalg har på møde truffet afgørelse i din sag om klage over afgørelse truffet den 21. januar 2015.
 Resultatet er:
  Du havde ikke ret til sygedagpenge for perioden fra og med den 7. januar 2015 til og med den 27. januar 2015.
 Det betyder, at vi er enige i kommunens afgørelse, som vi stadfæster.
 Der var enighed på mødet.
Begrundelse for afgørelsen Ankestyrelsens Beskæftigelsesudvalg vurderer, at du ikke havde en rimelig grund til at udeblive fra opfølgningssamtalen i kommunen den 6. januar 2015.
 Ved vurderingen har vi lagt vægt på, at kommunens brev med indkaldelse til opfølgningssamtalen den 6. januar 2015 er sendt digitalt til dig den 22. december 2014.
 Vi har også lagt vægt på, at kommunen har dokumenteret, at indkaldelsen af den 22. december 2014 er kommet frem til dig.
Kommunen har i mail til Ankestyrelsen af den 11. august 2015 vedhæftet en forsendelseslog, der indeholder oplysninger om de digitale registreringer, der er foretaget under forsendelsen af brevet med indkaldelsen.
Forsendelsesloggen er indhentet fra kommunens systemleverandør (KMD). Af forsendelsesloggen fremgår dit navn, titel på brevet og afsendelsestidspunkt.
Det fremgår også, at afsendelsen og leveringen er sket med succes.
 Vi har desuden lagt vægt på, at du i indkaldelsen af den 22. december 2014 blev orienteret om, at din ret til sygedagpenge ville bortfalde fra dagen efter opfølgningssamtalen, hvis du udeblev.
Du blev i indkaldelsen af den 22. december 2014 og i partshøringsbrevet af den 9. januar 2015 tillige orienteret om, at udbetalingen af sygedagpenge kunne genoptages efter bortfaldet med virkning fra dagen efter, at du igen medvirkede.
Samtidig blev du orienteret om, at det var en betingelse for genoptagelse, at du medvirkede igen senest 4 uger efter, du fik besked om, at din ret til sygedagpenge var bortfaldet.
Det fremgår af sagen, at sygedagpengeudbetalingen blev genoptaget efter den 27. januar 2015, da du henvendte dig til kommunen denne dato og igen medvirkede til opfølgningen.
Det fremgår også, at du den 4. februar 2015 raskmeldte dig med sidste sygedag den 26. januar 2015.
Efter reglerne bortfalder retten til sygedagpenge, så længe den sygemeldte uden rimelig grund undlader at medvirke ved kommunens opfølgning.
Bortfald af sygedagpenge er betinget af, at kommunen har givet den sygemeldte en skriftlig orientering om konsekvenserne af at undlade at medvirke ved opfølgningen.
Udbetaling af sygedagpenge, der er bortfaldet, genoptages dagen efter det tidspunkt, hvor betingelserne for udbetaling af sygedagpenge på ny er opfyldte, hvis dette sker, senest 4 uger efter at den sygemeldte er blevet underrettet om bortfaldet.
Udbetaling af sygedagpenge kan kun genoptages én gang under det aktuelle sygedagpengeforløb.
