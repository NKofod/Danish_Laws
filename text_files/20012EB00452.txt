Beretning afgivet af Retsudvalget den 31. maj  

 2002 Beretning over Forslag til folketingsbeslutning om bedre  

 dyrevelfærd [af Frank Jensen (S) m.fl.] Forslag til folketingsbeslutning om  

 kulegravning af dyreværnslovgivningen [af Christian H.  

  Hansen (DF) m.fl.] Forslag til folketingsbeslutning om  

 ændring af dyreværnslovgivningen [af Keld Albrechtsen (EL) m.fl.] Indledning Retsudvalget har i folketingsåret 2001-02, 2.  

 samling, behandlet en række forslag til folketingsbeslutning om  

 forbedring af dyrevelfærden (B 62, Forslag til folketingsbeslutning om  

 bedre dyrevelfærd (fremsat af Socialdemokratiet), B 67, Forslag til  

 folketingsbeslutning om kulegravning af dyreværnslovgivningen (fremsat  

 af Dansk Folkeparti), og B 82, Forslag til folketingsbeslutning om  

 ændring af dyreværnslovgivningen (fremsat af Enhedslisten)).  

 Regeringen har fremlagt en handlingsplan for bedre dyrevelfærd: Dyrs  

 velfærd   vores ansvar.
Udvalget har stillet spørgsmål til  

 justitsministeren og fødevareministeren, som de har besvaret dels  

 skriftligt, dels i samråd.
 Med denne beretning ønsker udvalget at gøre  

 status over det videre arbejde med at forbedre retstilstanden og  

 håndhævelsen af reglerne for transport af levende dyr,  

 primært produktions- og slagtedyr.
 Udvalget vil i forbindelse med den planlagte fælles  

 høring mellem Retsudvalget og Fødevareudvalget om  

 dyrevelfærd til oktober 2002 vende tilbage til de øvrige  

 initiativer i beslutningsforslagene.
Der er store velfærdsproblemer forbundet med  

 transport af slagtedyr over lange afstande og i mange timer.
Det skyldes  

 dels, at det i sig selv er belastende for dyr at blive transporteret i mere  

 end 8 timer, dels at transporten i flere tilfælde ikke lever op til de  

 regler og krav, der gælder for transport af dyr.
Der læsses for  

 mange dyr på transportbilerne, dyrene er slet ikke transportegnede, de  

 får ikke vand eller foder undervejs, og krav om hviletider  

 overtrædes.
Der dukker til stadighed sager op med misrøgt af dyr  

 under transport, og det skyldes i høj grad, at kontrollen af  

 transporterne er utilstrækkelig.
Den manglende kontrol blev allerede  

 påpeget i den rapport, Europa-Kommissionen i 2000 udsendte om transport  

 af dyr.
Der er bred enighed om, at det eksisterende direktiv om beskyttelse  

 af dyr under transport skal forbedres væsentligt og som minimum  

 indeholde en maksimal transporttid, der ikke overstiger 8 timer for transport  

 af slagtedyr.
Det er imidlertid usikkert, om kravet om maksimalt 8  

 timers transport bliver indført i de kommende ændringer af  

 transportdirektivet.
Det er derfor nødvendigt at få  

 skærpet kravene til forholdene under selve transporten samt at få  

 indført en bedre kontrol med dyretransporterne.
Strengere krav under  

 transport skal selvfølgelig først og fremmest sikre dyrenes  

 velfærd under transport, men kravene vil også gøre det  

 mere besværligt og medføre flere omkostninger og derigennem  

 indirekte reducere antallet af dyr, der transporteres langt til slagtning.
Kravene til transport af slagtedyr er i vidt omfang  

 reguleret i fælles regler i EF-direktiver og forordninger.
EU-reglerne  

 er næsten fuldstændig harmoniserede.
Det betyder, at Danmark kun  

 kan regulere forhold i forbindelse med transport af dyr, der enten ikke  

 omfattes af EU-reglerne eller omfattes af de undtagelsesmuligheder,  

 EU-reglerne indeholder.
Nedenfor opstilles forslag, der kan  

 gennemføres på nationalt plan inden for en kortere tidsramme, og  

 forslag, der kun kan gennemføres, hvis EU-reglerne ændres.  

 Kommissionen har oplyst, at et kommissionsforslag om ændring af  

 EU-reglerne om beskyttelse af dyr under transport forventes fremsat inden for  

 få måneder.
Udvalget konstaterer, at der har været udtrykt  

 ønske om at indhente Kommissionens vurdering af, i hvilket omfang  

 Danmark kan indføre skærpede krav til transport af dansk  

 opdrættede dyr fra Danmark til andre EU-lande eller tredjelande inden  

 for rammerne af Rådets direktiv 91/628/EØF om beskyttelse af dyr  

 under transport, som ændret ved direktiv 95/29/EF.
Det gælder  

 eksempelvis i relation til en kortere maksimal transporttid for slagtedyr og  

 dyr til opfedning og i relation til skærpede arealkrav, så alle  

 dyr får mulighed for at ligge ned samtidig og hvile om bord på  

 transportmidlet.
Udvalget har noteret sig, at justitsministeren på den  

 baggrund har rettet henvendelse til Kommissionen herom.
Såfremt  

 Kommissionen besvarer denne henvendelse positivt, ønsker udvalget, at  

 regeringen kommer med forslag til nye nationale regler inden udgangen af  

 indeværende år om kortere maksimale transporttider for slagtedyr  

 i overensstemmelse med det nedenfor under afsnit II anførte og om  

 skærpede arealkrav, der går videre end de nedenfor under afsnit I  

 anførte.
Enhedslistens medlem af udvalget ønsker, at Danmark  

 skal gennemføre skærpede regler for transporter af slagtedyr og  

 dyr til opfedning, uanset hvad Europa-Kommissionen måtte melde tilbage  

 på den danske forespørgsel.
Enhedslisten ønsker maksimale  

 transportafstande på 300 km eller maksimale transporttider på 3-4  

 timer, idet det anerkendes, at de mål, beretningen sætter for  

 regler i EU, er et fremskridt.
I.
Forbedring af de nationale regler Udvalget pålægger regeringen inden udgangen af  

 2002 og efter at have hørt berørte erhvervs- og  

 dyreværnsorganisationer at fremlægge forslag til forbedringer af  

 de nationale regler omhandlende transport af levende slagtedyr efter  

 nedenstående model inden for rammerne af de gældende  

 EU-regler:
Skærpede krav for transport af slagtedyr Dyr skal have plads for at kunne holde balancen.
Der skal  

 endvidere være plads nok til, at alle dyr kan ligge ned.
Pladskravet  

 skal udregnes i forhold til dyrets vægt og være baseret på  

 videnskabelige undersøgelser. (EU-rapporten om transport fra 2002  

 anfører f.eks., at svin skal have 0,60 m2/100 kg, for at  

 alle grise kan have adgang til foder og vand om bord på  

 køretøjet ved transport over 8 timers varighed). Arealkravene  

 er fuldstændig harmoniserede, men direktivet giver medlemsstaterne  

 mulighed for at indføre skærpede arealkrav på 10-20 pct.  

 til heste og 20 pct. til svin og for at vælge det største af de  

 i direktivet anførte arealkrav for kvæg, får og geder  

 alt under hensyntagen til bl.a. transportens varighed.
 Der skal på transportbilen anføres, hvor  

 stort det tilgængelige gulvareal i transportbilen er, således at  

 det bliver lettere for de kontrollerende myndigheder at beregne, om  

 arealkravene er opfyldt.
Dyrene skal kunne stå naturligt oprejst, og der skal  

 være plads til, at de kan rejse hovedet.
Der skal være  

 tilstrækkelig luft over ryggen på dyrene for at sikre ordentlige  

 ventilationsforhold.
Den indvendige højde har også betydning for  

 muligheden for at tilse dyrene undervejs. (EU-rapporten om transport fra 2002  

 anfører, at fornøden inspektion forudsætter en indvendig  

 højde på 1,40 m).Ved en skærpelse af den administrative  

 praksis i overensstemmelse hermed vil det fremover kun være tilladt at  

 transportere svin i 2 dæk og kreaturer (dog ikke kalve) i 1 dæk i  

 over 8 timer.
Der skal tages højde for de situationer, hvor  

 transportbilen holder stille i varmt vejr, f.eks. i en kø på  

 motorvejen.
Den automatiske ventilation skal være uafhængig af  

 bilens motor.
Det skal være muligt for chaufføren at se  

 temperaturen og luftfugtigheden inde hos dyrene, og temperaturforholdene skal  

 automatisk registreres.
Det er i dag almindeligt at samle slagtesøer fra  

 forskellige besætninger i samlestalde, før søerne  

 transporteres til slagtning i Tyskland og Holland.
Med udgangspunkt i  

 Dyreværnsrådets kommende anbefalinger skal der fastsættes  

 regler for, hvilke forhold omkring bl.a. pladskrav, fodring, strøelse  

 og sammenblanding af dyr der skal være opfyldt i samlestalden.
Øget tilsyn og kontrol Øget kontrol betyder, at der skal tilføres  

 flere økonomiske ressourcer til området.
Der skal derfor  

 indføres brugerbetaling for de nye opgaver, der indføres  

 på kontrolområdet.
Dyreværnsloven indeholder hjemmel til at  

 opkræve betaling for omkostninger i forbindelse med tilladelser,  

 godkendelser, autorisationer eller dispensationer m.v., men ikke for  

 omkostninger i forbindelse med efterfølgende kontrol af  

 dyreværnsmæssig karakter.
Der skal derfor fremsættes  

 forslag til lov om ændring af dyreværnsloven, så  

 hjemmelsbestemmelsen udvides til at omfatte brugerbetaling for  

 dyreværnsmæssige kontrolopgaver.
Rigsadvokaten undersøger for øjeblikket  

 sanktionsniveauet i dyreværnssager.
Hvis undersøgelsen viser, at  

 der ikke er sket en skærpelse af sanktionsniveauet over de sidste par  

 år, skal der indføres skærpede straffe ved  

 overtrædelser af bl.a. reglerne om transport af dyr.
Der skal strammes op på den efterfølgende  

 kontrol af ruteplanerne.
Efter transportens afslutning skal den returnerede  

 ruteplan tjekkes af de veterinære myndigheder i det land, dyrene  

 oprindelig kommer fra.
Det betyder, at fødevareregionerne skal  

 kontrollere, om transporten er gennemført i overensstemmelse med den  

 godkendte ruteplan.
Ved pålæsning af dyr fra samlesteder skal  

 dyrene inspiceres af en dyrlæge for at sikre, at de er egnede til  

 transport.
Den ansvarlige dyrlæge attesterer på ruteplanen.
Det skal være muligt at inspicere hvert enkelt dyr  

 undervejs.
Der henvises til punktet om indvendige mål.
II.
Forbedring af EU-reglerne Udvalget bemærker at regeringen arbejder for at  

 gennemføre Europa-Parlamentets beslutning om beskyttelse af dyr under  

 transport.
Europa-Parlamentet finder, at transporttiden for kvæg,  

 heste, geder, får og svin, som ikke skal anvendes til specifikke  

 opdræts- eller sportsformål, bør begrænses til  

 maksimalt 8 timer eller 500 kilometer.
Såfremt transporten overskrider  

 et tidsrum på 4 timer eller en distance på 250 kilometer, skal  

 dyrene have mulighed for at ligge ned samtidig samt have adgang til frisk  

 vand.
Derudover skal transportmidlet have automatisk ventilation  

 (uafhængig af motoren), og temperaturen i transportmidlet må ikke  

 være under 5 grader C og ikke over 30 grader C.
 Udvalget har noteret sig, at der i regeringens  

 handlingsplan for bedre dyrevelfærd ud over arbejdet med transporttiden  

 også ligger, at man vil arbejde for forbedrede krav til  

 transportmidlernes indretning og bedre kontrol med dyretransporter.
 Udvalget ønsker endvidere, at regeringen arbejder  

 for følgende forbedringer af EU-reglerne:
 Ophold på markeder og opsamlingssteder skal  

 medregnes i den samlede transporttid, således at en transport starter  

 med pålæsningen af det første dyr i  

 oprindelsesbesætningen og slutter, når det sidste dyr er  

 læsset af bilen på bestemmelsesstedet.
 Dyr skal have plads nok om bord på transportmidlet  

 til, at alle dyr kan ligge ned samtidig under transport.
 Der bør gennemføres en intensiveret kontrol  

 i alle EU-lande.
Ruteplanen skal udvides til at være en slags  

 velfærdsrapport for transporten, dvs. at den bl.a. skal indeholde  

 informationer om dyrenes transportegnethed, hvorvidt belægningsgraden  

 er overholdt, at transportbilen er i orden, samt registreringer af  

 døde, tilskadekomne og syge dyr undervejs.
Ruteplanen skal endvidere  

 tage højde for chaufførens hviletider.
 Definitionen af, hvornår et dyr ikke er egnet til  

 transport, skal præciseres.
 Ved transportens afslutning skal dyrene inspiceres af en  

 dyrlæge, der attesterer ruteplanen og sender den tilbage til de  

 veterinære myndigheder i det land, dyrene kommer fra (måske endda  

 til den dyrlæge, der attesterede ruteplanen ved transportens  

 begyndelse).
 Heste skal transporteres enkeltvis, medmindre der er tale  

 om en stabil flok.
