Fremsat den 1. november 2001 af  

 Kristian Jensen (V), Mariann Fischer Boel (V),  

 Flemming Hansen (KF), Klaus Kjær (DF),  

 Sonja Albrink (CD) og Kim Behnke (UP) Forslag til folketingsbeslutning om en moderniseret hjemme-pc-ordning Folketinget pålægger regeringen snarest at  

 skabe mulighed for at indføre en moderniseret hjemme-pc-ordning, som  

 sikrer en hurtig udbredelse af IT.
Udbredelse af IT og forståelse for  

 brugen af de nye muligheder i netværkssamfundet er afgørende  

 for, at Danmark kan komme i front som IT-nation.
 Den moderniserede hjemme-pc-ordning skal leve op til  

 følgende krav:
 1)	Ordningen skal alene omfatte en basiscomputer, printer og en  

 højhastighedstilslutning til Internettet.
 2)	Virksomheden dækker mindst 25 pct. af omkostningerne ved  

 anskaffelse.
 3)	Medarbejderens andel trækkes af bruttolønnen.
 4)	Medarbejderen forpligter sig til at deltage i undervisning på  

 et niveau svarende til »pc-kørekort«.
 5)	Også tjenestemænd og personer med tjenestemandslignende  

 stillinger skal kunne benytte ordningen, uden at  

 bruttolønstrækket berører pensionsordningerne.
Bemærkninger til forslaget Forslagsstillerne ser meget positivt på  

 den opblomstrende informationsteknologi og dens mange muligheder.
Det er en  

 udvikling, man fra politisk hold ikke må hindre, men tværtimod  

 skal søge at styrke.
En hjemme-pc-ordning har mange perspektiver.
Blandt de  

 helt centrale er, at markant flere personer vil kunne benytte teknologien  

 inden for en overskuelig tidshorisont.
Dette vil modvirke tendensen til  

 opdeling af befolkningen i »et A- og et B-hold« på IT-området.  

 Det var specielt derfor meget ærgerligt, at regeringen ved  

 årsskiftet (L 98, folketingsåret 2000-01) afskaffede den  

 tidligere hjemme-pc-ordning, da den netop havde sikret grupper, der ellers  

 ikke beskæftigede sig med IT, adgang til teknologien.
At en  

 hjemme-pc-ordning rent faktisk virker, bekræftes i Børsen den 2.  

 maj 2001, hvor det opgøres, at pc-salget alene i første kvartal  

 efter hjemme-pc-ordningens afskaffelse er faldet ikke mindre end 10 pct.
Der  

 er således en tydelig sammenhæng mellem udbredelsen af pc'er og  

 eksistensen af en hjemme-pc-ordning.
Ligeledes har der siden nytår  

 været et markant fald af personer, der tager det kompetencegivende  

 pc-kørekort.
Før nytår udstedte organisationen bag  

 pc-kørekortet ca. 4.200 »skill cards« om måneden.
Det er i juli  

 2001 faldet til kun 1.410 »skill cards«.
Den hjemme-pc-ordning, som regeringen og  

 venstrefløjen ødelagde ved nytår, gav et fantastisk  

 løft i udbredelse og brugen af IT.
Især grupper, som ikke  

 tidligere har brugt IT, og som ikke har mødt IT på deres  

 arbejdspladser, vil have gavn af hjemme-pc-ordningen til at begynde at  

 lære om mulighederne med den nye teknologi.
Gennem hjemme-pc-ordningen  

 fik borgerne nemlig tilbudt en samlet pakke af udstyr, teknisk backup og  

 hjælp til installation, der fjernede en del af de bekymringer, som kan  

 være blokerende for investering i IT-udstyr.
Det er netop de grupper,  

 som var ved at blive omfattet af ordningerne, inden loven blev  

 ændret.
At sikre, at borgerne besidder et generelt højt  

 kompetenceniveau på IT-området, gavner ikke blot den enkelte  

 borger.
Det er også forudsætningen for, at Danmark kan fastholde  

 sin position som et videnssamfund i toppen af verdenseliten.
At vi fastholder  

 denne position er meget vigtig for erhvervslivet, da vi ikke har mange andre  

 ressourcer end vor viden og teknologiudvikling.
Ligeledes er det en vigtig forudsætning for at tale  

 om Danmark som førende IT-nation, at der er stor udbredelse af IT og  

 brug af Internettet i befolkningen.
For at sikre muligheder for eksport af  

 IT, viden og produkter er det vigtigt med et aktivt og attraktivt  

 hjemmemarked.
Det kræver stor udbredelse af IT og brug af de nye  

 muligheder, som teknologien giver.
Forslagsstillerne ser hjemme-pc-ordningen  

 som et af de vigtigste redskaber i opdateringen af arbejdsstyrken og i en  

 sikring af fleksibilitet og omstilling af arbejdskraften.
Ordningen vil give  

 det bedst mulige resultat i forhold til det investerede beløb.
Selv om den tidligere hjemme-pc-ordning ikke oprindelig  

 var tænkt som en egentlig hjemme-pc-ordning med  

 bruttolønstræk, blev den alligevel en enorm succes.
Ideen om, at  

 den ansatte, virksomheden og staten i fællesskab går sammen om at  

 løfte opgaven med at få bragt IT ud til så mange som  

 muligt, viste sig meget levedygtig.
Det er denne frugtbare tanke,  

 forslagsstillerne ønsker at videreføre, og derfor  

 foreslås en ny moderniseret udgave af hjemme-pc-ordningen.
Da provenuet ved afskaffelse af hjemme-pc-ordningen  

 ifølge lovforslag nr.
L 98, folketingsåret 2000-01, var 75 mio.  

 kr., skønner forslagsstillerne, at den moderniserede ordning med  

 begrænsninger i IT-udstyrets omfang samt krav om medfinansiering fra  

 erhvervslivets side vil have en første års provenuvirkning  

 på 70 mio. kr.
Vedrørende lovforslag nr.
L 98 fra  

 folketingsåret 2000-01 henvises til Folketingstidende 2000-01,  

 tillæg A sp. 2373 og 2388, tillæg B sp. 313 og 531, tillæg  

 C sp. 372 og forhandlingerne sp. 1253, 2514 og 2802.
Bemærkninger til forslagets enkelte  

 bestemmelser 1) Ordningen skal alene omfatte en basiscomputer, printer og tilslutning  

 til Internettet Det er vigtigt, at ressourcerne bliver brugt, hvor de  

 gavner mest.
Derfor skal en hjemme-pc-ordning med bruttolønstræk  

 kun omfatte det mest nødvendige udstyr.
Hvis man har behov for eller  

 ønske om diverse ekstraudstyr, må man selv stå for  

 indkøb heraf.
Det er specielt vigtigt, at tilslutningen til  

 Internettet er inkluderet i forslaget, da det er en forudsætning for,  

 at pc en er tidssvarende.
I dag er Internettet og brugen af e-mails en  

 så stor og vigtig del af IT-verdenen, at en pc uden internetadgang kun  

 er en »halv« pc.
2) Virksomheden dækker mindst 25 pct. af omkostningerne ved  

 anskaffelse Det er forslagsstillernes hensigt, at virksomhederne skal  

 tage aktivt del i og medansvar for den moderniserede hjemme-pc-ordning.  

 Derfor skal mulighederne for at lave en minimumsgrænse for  

 virksomhedernes medfinansiering af hjemme-pc-ordningerne undersøges.  

 Denne grænse vil betyde, at virksomhederne bliver nødt til at  

 gå med i finansieringen, såfremt ordningen ønskes  

 benyttet.
Dette gør deltagelse i ordningen mere attraktiv og mulig  

 også for personer med lav indkomst.
Derudover er det helt rimeligt, at  

 virksomhederne betaler deres del, da de har interesse i, at medarbejderne  

 bliver opkvalificeret.
3) Medarbejderens andel trækkes af bruttolønnen Succesen for den tidligere hjemme-pc-ordning bestod bl.a.  

 i, at finansieringen skete i et samspil mellem medarbejderen, virksomheden og  

 staten med mulighed for at trække medarbejderens andel i  

 bruttolønnen og dermed inden skat.
Statens interesse og  

 medfinansiering begrundes i samfundets interesse i at få udbredt IT  

 mest muligt, således at visionen om at bringe Danmark helt i front som  

 IT-nation kan realiseres.
Ved at bidrage til finansieringen af den  

 moderniserede hjemme-pc-ordning er staten med til at sikre et  

 kompetenceløft i arbejdsstyrken.
4) Medarbejderen forpligter sig til at deltage i undervisning på  

 et niveau svarende til »pc-kørekort« For at sikre, at ordningen reelt øger  

 IT-kompetencen i samfundet, er det vigtigt, at der knyttes krav om  

 undervisning til ordningen.
Vi kommer ikke længere, hvis den anskaffede  

 pc blot står og samler støv.
Ligeledes er et krav om  

 undervisning et incitament til deltagelse for grupper uden  

 IT-forudsætninger, da de kan være sikre på, at de rent  

 faktisk vil få noget ud af pc en.
Pc-kørekortet er en glimrende  

 sikring af de nødvendige og basale kompetencer inden for IT.
Et krav  

 om at knytte undervisning på et niveau svarende til et  

 pc-kørekort til ordningen vil derfor sikre et kompetenceløft i  

 arbejdsstyrken.
5) Også tjenestemænd og personer med tjenestemandslignende  

 stillinger skal kunne benytte ordningen, uden at  

 bruttolønstrækket berører pensionsordningerne Det er vigtigt, at alle grupper i samfundet på lige  

 vilkår får mulighed for at benytte ordningen.
Det er  

 væsentligt at holde sig for øje, at en potentiel opdeling i »A-  

 og B-hold« på IT-området ikke følger indkomst- eller  

 stillingsskel, men udelukkende er en potentiel risiko, fordi nogle grupper  

 har IT-kompetence og andre ikke.
Det er derfor vigtigt, at ingen bliver glemt  

   heller ikke tjenestemændene.
Ved udformning af den moderniserede ordning skal vi derfor  

 være specielt opmærksomme de steder, hvor den tidligere ordning  

 ikke virkede optimalt.
Den tidligere ordning var skruet sammen på en  

 sådan måde, at det var forbundet med store omkostninger for  

 tjenestemænd og personer med tjenestemandslignende stillinger at  

 anskaffe en pc via hjemme-pc-ordningen.
Det skal der ændres på  

 denne gang.
Forslagsstillerne ser hjemme-pc-ordningen som et af de  

 vigtigste redskaber i opkvalificering af arbejdsstyrken og en sikring af  

 fleksibilitet og omstilling af arbejdskraften.
Ordningen vil give det bedst  

 mulige resultat i forhold til det investerede beløb.
Skriftlig fremsættelse Kristian Jensen (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om en moderniseret  

 hjemme-pc-ordning .
(Beslutningsforslag nr.
B 80).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
