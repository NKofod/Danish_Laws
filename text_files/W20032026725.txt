Ankestyrelsens principafgørelse U-10-03 om erhvervsevnetab - overgang til tjenestemandspension - tilkendelse af førtidspension - arbejdsskade - tilkendelsestidspunkt Resume:
 Ankestyrelsen tilkendte erstatning for tab af erhvervsevne på 65% med udbetaling som løbende ydelse fra tidspunktet for sikredes arbejdsophør og overgang til tjenestemandspension den 1. marts 2001.
 Ankestyrelsen lagde vægt på, at der fra tidspunktet for overgang til tjenestemandspension var dokumentation for et erhvervsevnetab som følge af arbejdsskaden.
Ankestyrelsen vurderede således, at sikredes helbreds- og erhvervsmæssige forhold var afklaret allerede på det tidspunkt, hvor han blev afskediget og overgik til tjenestemandspension.
Det havde derfor ikke betydning for tilkendelsestidspunktet, at der efter lov om social pension var tilkendt mellemste førtidspension med virkning fra den 1. maj 2001.
 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 32, stk. 4 og § 32, stk. 6 Sagsfremstilling:
Det fremgik af sagen, at sikrede var afskediget med tjenestemandspension med udgangen af februar måned 2001 på grund af helbredsbetinget utjenstdygtighed.
Kommunen afviste efterfølgende at indstille sikrede til førtidspension og henviste i stedet sikrede til arbejdsprøvning.
Sikrede klagede over denne afgørelse og Det Sociale Nævn pålagde herefter kommunen at behandle sikredes sag om førtidspension.
Den 13. september 2001 traf kommunen afgørelse om, at sikrede var berettiget til mellemste førtidspension med virkning fra den 1. maj 2001.
 Arbejdsskadestyrelsen traf den 12. marts 2002 afgørelse om, at sikrede havde ret til erstatning for tab af erhvervsevne med i alt 65%. Erstatningen skulle udbetales med virkning fra den 1. maj 2001, hvor sikrede havde fået tilkendt mellemste førtidspension.
Sikrede klagede over tilkendelsestidspunktet.
Han anførte, at han fra den 1. marts 2001 havde haft et varigt erhvervsevnetab.
 Sagen blev behandlet på et principielt møde med henblik på en afklaring af fra hvilket tidspunkt erhvervsevnetabet kunne anses for indtrådt.
 Afgørelse:
 Sikrede havde ret til 65% i erstatning for tab af erhvervsevne fra den 1. marts 2001.
Ankestyrelsen lagde til grund, at sikrede var afskediget som politiassistent med udgangen af februar måned 2001 på grund af helbredsbetinget utjenstdygtighed.
Det blev endvidere lagt til grund, at det sociale nævn i sin afgørelse af 6. juni 2001 pålagde kommunen at behandle hans sag om førtidspension.
Nævnet vurderede ud fra de foreliggende helbredsoplysninger og oplysninger om erhvervsforløbet, herunder afskedigelse efter langvarig sygemelding og sikredes alder, at hans erhvervsevne var ubetydelig, og at hans lidelser fandtes at være til hinder for revalidering.
Nævnet henviste til SM P-8-00. Endelig lagde Ankestyrelsen til grund, at kommunen ved afgørelse af 13. september 2001 tilkendte sikrede mellemste førtidspension med virkning fra den 1. maj 2001.
 Ankestyrelsen lagde ved afgørelsen vægt på, at sikrede den 1. marts 2001 i forbindelse med sit arbejdsophør og overgang til tjenestemandspension havde dokumenteret et indtægtstab på grund af nedsat erhvervsevne som følge af hans arbejdsskader.
Efter Ankestyrelsen vurdering var sikredes helbreds- og erhvervsmæssige forhold afklaret allerede fra den 1. marts 2001, hvor han blev afskediget.
Ankestyrelsen fandt således, at særlige omstændigheder talte for, at han var berettiget til erstatning fra dette tidspunkt, jf. lovens § 32, stk. 6.
