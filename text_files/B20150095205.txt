Bekendtgørelse om ændring af bekendtgørelse om tilskud til miljøvenlig drift af vådområder § 1 I bekendtgørelse nr. 893 af 22. september 2005 om tilskud til miljøvenlig drift af vådområder, som ændret ved bekendtgørelse nr. 1411 af 13. december 2006, bekendtgørelse nr. 703 af 21. juni 2007, bekendtgørelse nr. 894 af 5. september 2008, bekendtgørelse nr. 44 af 14. januar 2010, bekendtgørelse nr. 73 af 27. januar 2012, bekendtgørelse nr. 1166 af 11. december 2012 og bekendtgørelse nr. 1297 af 9. december 2014, foretages følgende ændringer:
 1. Indledningen affattes således:
»I medfør af § 2, stk. 2, § 16, stk. 1-3, § 18, stk. 3, § 20, stk. 1, § 22, stk. 2, og § 25, stk. 1 og 2, i lov om visse landdistriktsrelaterede tilskudsordninger m.v., jf. lovbekendtgørelse nr. 1202 af 10. december 2009, som ændret ved lov nr. 341 af 27. april 2011, fastsættes efter bemyndigelse i henhold til § 5, stk. 1, nr. 6, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:« 2. I § 2, stk. 3, indsættes som nr. 4:
»4) Afgrødegruppe: Afgrødegruppe, som fastlagt i artikel 17, stk. 1, litra b, i Kommissionens delegerede forordning (EU) nr. 640/2014 af 11. marts 2014 om supplerende regler til Europa-Parlamentets og Rådets forordning (EU) nr. 1306/2013 for så vidt angår det integrerede forvaltnings- og kontrolsystem, betingelserne for afslag eller tilbagetrækning af betalinger og administrative sanktioner vedrørende direkte betalinger, støtte til udvikling af landdistrikterne og krydsoverensstemmelse.« 3. I § 5, stk. 4, ændres »landdistriktsstøttelovens« til: »lovens«.
 4. Overskriften før § 36 a ophæves.
 5. § 36 a og § 36 b ophæves.
 6. Efter kapitel 5 indsættes:
»Kapitel 5 a Nedsættelse af tilskud i henhold til artikel 35 i forordning (EU) nr. 640/2014 ved overtrædelse af forpligtelser eller andre forpligtelser § 36 c.
Ved anvendelse af bestemmelserne i § 36 d opgøres afgrødegruppens areal således, at arealer, for hvilke tilsagn om tilskud bortfalder som følge af overtrædelse af bestemmelser, der ikke er forpligtelser eller andre forpligtelser, ikke er medtaget.
 Stk. 2. Følgende bestemmelser er forpligtelser eller andre forpligtelser:
 1) § 14, § 26, stk. 1, § 26, stk. 2, 1. pkt., § 26, stk. 3 og 5, § 27, stk. 1 og 2, § 27, stk. 3, 1. og 3. pkt., og § 28, stk. 1.
 2) Bestemmelser fastsat i medfør af § 29, stk. 1-5, § 30, stk. 1 og 2, og § 31, stk. 1.
§ 36 d.
Ved overtrædelse af en forpligtelse eller anden forpligtelse nedsættes årets tilskud for den pågældende afgrødegruppe med en sanktionsprocent.
Sanktionsprocenten beregnes som den samlede procent for alvor og varighed for den pågældende overtrædelse x forholdet mellem størrelsen af det samlede areal, hvor der er konstateret overtrædelse af en forpligtelse eller anden forpligtelse, og størrelsen af den pågældende afgrødegruppe.
 Stk. 2. Ved overtrædelse af forpligtelser eller andre forpligtelser, der ikke knytter sig til de enkelte arealer, fastsættes størrelsen af det areal, hvor overtrædelsen er konstateret, som størrelsen af den pågældende afgrødegruppe.
Stk. 3. Ved flere overtrædelser af forpligtelser eller andre forpligtelser inden for den samme afgrødegruppe nedsættes årets tilskud for den pågældende afgrødegruppe med den samlede sanktionsprocent, der er summen af sanktionsprocenterne for de enkelte overtrædelser.
Nedsættelsen kan dog maksimalt udgøre 100 pct. af årets tilskud for den pågældende afgrødegruppe.
Stk. 4. Hvis størrelsen af den samlede sanktionsprocent for afgrødegruppen udgør over 10 pct., nedsættes årets tilskud for den pågældende afgrødegruppe yderligere.
Ved beregning af nedsættelsen anvendes den samlede sanktionsprocent ganget med en faktor.
Nedsættelsen kan dog maksimalt udgøre 100 pct. af årets tilskud for den pågældende afgrødegruppe.
Der anvendes følgende faktor:
 1) Hvis størrelsen af den samlede sanktionsprocent for afgrødegruppen udgør over 10 pct. og højst 20 pct., anvendes en faktor på 1,2.
 2) Hvis størrelsen af den samlede sanktionsprocent for afgrødegruppen udgør over 20 pct. og højst 50 pct., anvendes en faktor på 1,3.
 3) Hvis størrelsen af den samlede sanktionsprocent for afgrødegruppen udgør over 50 pct. og højst 100 pct., anvendes en faktor på 1,4.
 Stk. 5. Ved gentagen overtrædelse af en forpligtelse eller anden forpligtelse kan der ved beregning af nedsættelse af årets tilskud for den pågældende afgrødegruppe anvendes en samlet sanktionsprocent, der er skærpet på følgende måde, idet nedsættelsen dog maksimalt kan udgøre 100 pct. af årets tilskud for den pågældende afgrødegruppe:
 1) Hvis størrelsen af den samlede sanktionsprocent for afgrødegruppen udgør over 0 pct. og højst 10 pct., anvendes den samlede sanktionsprocent ganget med en faktor på 1,2.
 2) Hvis størrelsen af den samlede sanktionsprocent for afgrødegruppen udgør over 10 pct. og højst 20 pct., anvendes den samlede sanktionsprocent ganget med en faktor på 1,5.
 3) Hvis størrelsen af den samlede sanktionsprocent for afgrødegruppen udgør over 20 pct. og højst 50 pct., anvendes den samlede sanktionsprocent ganget med en faktor på 1,8.
 4) Hvis størrelsen af den samlede sanktionsprocent for afgrødegruppen udgør over 50 pct. og højst 100 pct., anvendes den samlede sanktionsprocent ganget med en faktor på 2.
Stk. 6. Stk. 4 og 5 finder dog ikke anvendelse på overtrædelser, der ikke knytter sig til de enkelte arealer.
For de nævnte overtrædelser kan sanktionsprocenten for den pågældende overtrædelse blive forhøjet, hvis der er tale om gentagen overtrædelse.
Stk. 7. Stk. 1-6 finder også anvendelse i tilfælde, hvor overtrædelsen skyldes en ny tilsagnshavers forhold, og hvor tilskuddet for det pågældende tilsagnsår skal udbetales til en tidligere tilsagnshaver, jf. § 39, stk. 3.« 7. § 46, stk. 1, ophæves.
 Stk. 2 bliver herefter stk. 1.
 8. I § 48, stk. 2, ændres »§ 46, stk. 2« til: »§ 46«.
 9. Overskriften før § 50 ophæves.
 10. § 50 og § 51 ophæves.
 11. Kapitel 11 ophæves.
§ 2 Stk. 1.  Bekendtgørelsen træder i kraft den 23. august 2015.
 Stk. 2. De bestemmelser, der ophæves ved § 1, nr. 5, finder fortsat anvendelse ved behandling af anmodninger om udbetaling af tilskud, der er modtaget før den 1. januar 2015.
 Stk. 3.  § 1, nr. 6, finder anvendelse ved behandling af anmodninger om udbetaling af tilskud, der er modtaget i NaturErhvervstyrelsen den 1. januar 2015 eller senere.
