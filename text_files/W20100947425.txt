Rygning tilladt i pavillon, som var et værested for socialt udsatte Arbejdsmiljøklagenævnet har på møde den 29. juni 2010 behandlet kommunens klage over Arbejdstilsynets afgørelse af 28. august 2009. Kommunen klager over, at Arbejdstilsynet har givet påbud om straks at sikre, at der ikke ryges indendørs i Misbrugscenter [navn udeladt].
 Klagen er begrænset til at omfatte den del af påbuddet, der omfatter centrets pavillon, som er et aktivitets- og værested for stofmisbrugere.
Nævnet traf følgende A F G Ø R E L S E Arbejdsmiljøklagenævnet er ikke enig i Arbejdstilsynets afgørelse om, at påbuddet skal gælde centrets pavillon.
 Det betyder, at [navn udeladt] Kommune kan beslutte, at det er tilladt at ryge i pavillonen.
 Arbejdsmiljøklagenævnet ophæver således Arbejdstilsynets afgørelse af 28. august 2009 for så vidt angår pavillonen.
B E G R U N D E L S E Arbejdsmiljøklagenævnet lægger vægt på, at pavillonen rummer et aktivitets- og værested i henhold til lov om social service.
Pavillonen har kun et opholdsrum for brugerne.
 I væresteder, varmestuer og lignende tilbud til socialt udsatte, hvor der kun er ét opholdsrum for brugerne, kan det besluttes, at rygning er tilladt.
 Der er lagt til grund for Arbejdsmiljøklagenævnets afgørelse, at centret rummer såvel ambulant stof- som alkoholmisbrugsbehandling og er etableret i to etager i en ældre bygning.
I bygningen er der indrettet ambulatorium, sagsbehandlerlokaler, køkken m.v.
Endvidere er der indrettet venteværelse og kaffestue i stueetagen.
Kaffestuen er delvis gennemgangsrum for personalet.
Der er 8 ansatte i misbrugscentret.
I umiddelbar tilknytning til bygningen, er der opsat en pavillon i haven.
Pavillonen bliver benyttet af stofmisbrugere, der er tilknyttet ambulatoriet.
Pavillonen er et aktivitets- og værested i henhold til lov om social service.
Pavillonen er ca. 25 m² og indrettet med forgang, toilet og opholdsrum.
Den er samtidig arbejdsplads for en ansat.
Arbejdstilsynet vurderer, at rygning i kaffestuen og i pavillonen er i strid med rygeloven.
Arbejdstilsynets påbud omfattede derfor alle centrets lokaler.
 I klagen er oplyst, at påbuddet er gennemført, undtagen i pavillonen, og at MED-udvalget har besluttet, at rygning er tilladt i pavillonen.
 Arbejdsmiljøklagenævnet skal bemærke, at arbejdsforholdene for ansatte i pavillonen skal være sikkerheds- og sundhedsmæssigt fuldt forsvarlige efter arbejdsmiljølovens regler.
R E G L E R Arbejdsmiljøklagenævnet har ved afgørelsen benyttet følgende regler:
 Om tilladelse til at ryge i væresteder, varmestuer og lignende tilbud til socialt udsatte:
  § 4, og § 13, i lov nr. 512 af 6. juni 2007 om røgfri miljøer.
 Om Arbejdstilsynets ret til at give påbud efter lov om røgfri miljøer:
  § 79 a, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 512 af 6. juni 2007 om røgfri miljøer.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet samt oplysninger fra centrets hjemmeside om centrets lovgrundlag og telefonsamtale med [navn udeladt] Kommune, den 15. juni 2010.
På klagenævnets vegne [navn udeladt] Kopi til Arbejdstilsynet, Tilsynscenter, Postboks 1228, 0900 København C.
J.nr [Adressat udeladt] [Adressat udeladt] Afgørelsens retlige grundlag kan læses på de følgende sider.
Regler Lov nr. 512 af 6. juni 2007 om røgfri miljøer Kapitel 2 Generelle bestemmelser § 4. I lokaliteter m.v., der er omfattet af loven, er det ikke tilladt at ryge indendørs, medmindre andet fremgår af lovens øvrige bestemmelser.
Kapitel 3 Arbejdspladser, institutioner, skoler m.v.
Særlige arbejdspladser § 13. I væresteder, varmestuer og lignende tilbud til socialt udsatte, hvor der kun er ét opholdsrum for brugerne, kan det besluttes, at rygning er tilladt.
Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 512 af 6. juni 2007 om røgfri miljøer § 79 a.
Arbejdstilsynet fører som led i tilsynsvirksomheden efter denne lov tilsyn med overholdelsen af lovgivningen om røgfri miljøer.
Arbejdstilsynet kan, eventuelt på nærmere angivne vilkår, påbyde, at forhold, der strider mod lovgivningen om røgfri miljøer, bringes i orden straks eller inden en nærmere angivet frist.
 .
