Skriftlig fremsættelse (9. februar 2023) Miljøministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om husdyrbrug og anvendelse af gødning m.v. (Reduktion af drivhusgasudledninger fra erhvervsmæssige dyrehold) (Lovforslag nr.
L 47) For at indfri de aftalte reduktioner fra landbruget, der fremgår af Aftale om grøn omstilling af dansk landbrug, foreslås det med lovforslaget, at der indsættes en bemyndigelse i husdyrbrugloven til Miljøministeren.
Bemyndigelsen kan anvendes til at fastsætte regler om indretning og drift af anlæg med henblik på at reducere udledning af drivhusgasser fra erhvervsmæssige dyrehold.
 Bemyndigelsen skal anvendes til at udmønte de dele af Aftale om grøn omstilling af dansk landbrug af 4. oktober 2021, indgået mellem Socialdemokratiet, Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Nye Borgerlige, Liberal Alliance og Kristendemokraterne, som vedrører reduktioner af drivhusgasser fra erhvervsmæssige dyrehold.
Med den foreslåede bemyndigelse sikres for det første grundlaget for at indføre krav om hyppig udslusning i svinestalde.
Derudover sikres der hjemmel til at fastsætte regler om tiltag med henblik på reduktion af udledninger fra kvæg samt på sigt at gennemføre de tiltag, som forligskredsen bag Aftale om grøn omstilling af dansk landbrug træffer beslutning om at implementere i forlængelse af arbejdet med at udvikle nye klimavirkemidler.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
