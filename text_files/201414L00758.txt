Betænkning afgivet af Miljøudvalget den 14. april 2015 Betænkning over Forslag til lov om ændring af lov om planlægning (Midlertidige opholdssteder til flygtninge) [af miljøministeren (Kirsten Brosbøl)]:
1. Udvalgsarbejdet Lovforslaget blev fremsat den 18. marts 2015 og var til 1. behandling den 27. marts 2015. Lovforslaget blev efter 1. behandling henvist til behandling i Miljøudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og miljøministeren sendte den 6. februar 2015 dette udkast til udvalget, jf.
MIU alm. del  bilag 147. Den 18. marts 2015 sendte miljøministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til miljøministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF) indstiller lovforslaget til vedtagelse uændret.
Venstres, Liberal Alliances og Det Konservative Folkepartis medlemmer af udvalget støtter lovforslaget, men vil gerne opfordre regeringen og Folketingets partier til at arbejde for flere lempelser af den rigide planlov, som sætter en stopper for lokale vækstinitiativer.
Lokalt kender man bedst de nære værdier og borgernes ønsker.
Derfor skal det fremover være kommunerne, der skal finde ud af, hvor de bedst skaber erhvervsudvikling og arbejdspladser i balance med naturen og de lokale kystnære herlighedsværdier.
Venstre, Liberal Alliance og Det Konservative Folkeparti ønsker derfor, at flere beslutninger om planlægning skal træffes lokalt og ikke centralt af en statslig styrelse i København.
 Et mindretal i udvalget (DF) indstiller lovforslaget til forkastelse ved 3. behandling.
Dansk Folkeparti bemærker, at regeringen med lovforslaget foreslår en ændring i planloven, så kommunerne kan give tilladelse til byggeri uden at følge planlovens almindelige krav om, at der f.eks. skal laves en lokalplan.
Derudover kan kommunerne give tilladelse til en ændret anvendelse af eksisterende bebyggelser  igen uden at opfylde planlovens krav om, at der skal laves en lokalplan eller meddeles landzonetilladelser.
Det betyder, at reglerne om en høringsperiode på 8 uger, hvor borgerne kan komme med indsigelser, ser ud til at blive sat ud af spil.
I Dansk Folkeparti vil vi ikke acceptere, at de almindelige demokratiske spilleregler i kommunerne sættes ud af funktion, fordi der er problemer med at finde boliger til de tusindvis af asylansøgere, der i disse tider kommer til Danmark.
Dansk Folkeparti mener, at det er meget farligt, at borgerne ude i kommunerne mister deres indflydelse.
I Dansk Folkeparti er vi desuden af den opfattelse, at asylansøgere bør opholde sig i asylcentrene, indtil de sendes hjem igen.
Det at være asylansøger bør være noget midlertidigt.
Derfor skal asylansøgere ikke fordeles i kommunerne, og derfor skal asylansøgere heller ikke i den periode ind i integrationsprogrammerne.
Dansk Folkeparti vil ikke bidrage til at sætte demokratiske spilleregler ud af funktion.
Desuden mener vi, at asylansøgere skal blive i centrene.
Derfor kan Dansk Folkeparti ikke støtte lovforslaget.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Yildiz Akdogan (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Simon Kollerup (S) Lone Loklindt (RV) fmd.
Lotte Rod (RV) Lisbeth Bech Poulsen (SF) Steen Gade (SF) Per Clausen (EL) Lars Dohn (EL) Johan Lund Olsen (IA) Uffe Elbæk (ALT) Erling Bonnesen (V) Anne-Mette Winther Christiansen (V) Henrik Høegh (V) Esben Lunde Larsen (V) Hans Christian Schmidt (V) Anni Matthiesen (V) nfmd.
Hans Christian Thoning (V) Eyvind Vesselbo (V) Pia Adelsteen (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Daniel Rugholm (KF) Siumut, Sambandsflokkurin og Javnaðarflokkurin havde ikke medlemmer i udvalget.
