Bekendtgørelse om ændring af bekendtgørelse om merværdiafgiftsloven (momsloven)1) § 1 I bekendtgørelse nr. 663 af 16. juni 2006 om merværdiafgiftsloven (momsloven), som ændret ved bekendtgørelse nr. 1380 af 12. december 2006, bekendtgørelse nr. 1206 af 2. december 2008, bekendtgørelse nr. 62 af 27. januar 2009, bekendtgørelse nr. 1497 af 15. december 2009, bekendtgørelse nr. 434 af 23. april 2010, bekendtgørelse nr. 685 af 21. juni 2010 og bekendtgørelse nr. 1370 af 2. december 2010 foretages følgende ændringer:
 1. Kapitel 16 A affattes således:
»Kapitel 16 A Særordning for rejsebureauer Fakturakrav § 95 a.
Virksomheder, der udfører transaktioner omfattet af lovens kapitel 16A, skal efter lovens § 68 a, jf. § 52, udstede en særskilt faktura over de pågældende transaktioner i overensstemmelse med reglerne i kapitel 11, jf. dog stk. 2.
 Stk. 2. Der må ikke i fakturaen anføres et afgiftsbeløb eller anden angivelse, hvoraf afgiftsbeløbet kan udregnes.
Stk. 3. Fakturaen skal være forsynet med oplysning om, at særordningen for rejsebureauer er anvendt.
Dette kan ske enten ved henvisning til den relevante EU-bestemmelse, den relevante nationale bestemmelse eller ved tydelig påtegning af »særordning for rejsebureauer« eller »special scheme for travelagents«.
Regnskabskrav § 95 b.
Virksomheder, der udfører transaktioner som omhandlet i lovens § 67, stk. 1, skal føre et regnskab, der kan danne grundlag for opgørelse af virksomhedens afgiftstilsvar, således, at de afgiftsbeløb, som virksomheden ved udgangen af hver afgiftsperiode, skal angive på afgiftsangivelsen, fremgår af regnskabet.
 Stk. 2. For transaktioner omfattet af lovens § 67, stk. 1, skal virksomheden i regnskabet for hver enkelt transaktion angive salgsprisen inklusive alle skatter, provisioner, omkostninger og gebyrer og værditilvækst (fortjeneste), men ekskl. afgiften i forbindelse med leveringen, samt afgiftsgrundlaget, jf. lovens § 67 c.
 Stk. 3. Virksomheden skal endvidere for hver enkelt transaktion, omfattet af stk. 2, føre et regnskab, der kan danne grundlag for opgørelsen af de faktiske omkostninger til de af andre afgiftspligtige personer foretagne leveringer af varer og ydelser, der direkte kommer den rejsende til gode, jf. lovens § 67 c.
Stk. 4. I virksomhedens regnskab anføres det beregnede afgiftsbeløb, såfremt det er positivt.
Det positive afgiftsbeløb overføres til kontoen for udgående afgift, jf. lovens § 52, stk. 1, jf. stk. 3.
§ 95 c.
Virksomheder, der er forpligtet til at betale moms af virksomhedens fortjenstmargen for hver enkelt transaktion i overensstemmelse med lovens § 67, stk. 1, kan vælge at opfylde denne forpligtelse ved at bruge en forenklet metode, som omhandlet i stk. 2.
 Stk. 2. Hvis virksomheden vælger at anvende en forenklet regnskabsmæssig metode, kan virksomheden vælge enten muligheden i § 95 d, (metode 1) eller i § 95 f, (metode 2), og anvende den valgte metode for alle virksomhedens transaktioner, omfattet af fortjenstmargenordningen.
 Stk. 3. Virksomhedens valg af metode, jf. §§ 95 d og 95 f, er gældende for virksomhedens regnskabsår. Ændring af metode kan ske med virkning fra begyndelsen af virksomhedens efterfølgende regnskabsår.
 Stk. 4. Virksomheder, der vælger at anvende en forenklet regnskabsmæssig metode, skal foretage og vedligeholde registreringer for fortjenstmargenordningen i regnskabet, der indeholder oplysninger om det valg og de skøn og foretagne justeringer, som er sket med henblik på anvendelsen af den forenklede regnskabsmæssige metode.
§ 95 d.
Virksomheder, der vælger metode 1 skal ved begyndelsen af regnskabsåret udøve et skøn over virksomhedens procentuelle fortjenstmargen for de rejser, der påbegyndes i regnskabsåret, jf. § 95 e, stk. 1.
 Stk. 2. Den skønnede procentuelle fortjenstmargen anvendes på de vederlag, som virksomheden modtager fra de rejsende, med henblik på beregning af bureauets fortjenstmargen for rejser påbegyndt i regnskabsåret.
 Stk. 3. Afgiften af den beregnede fortjenstmargen afregnes løbende i henhold til rejsebureauets momsafregningsperioder, jf. dog § 95 h.
§ 95 e.
Den skønnede fortjenstmargen nævnt i § 95 d, for de rejser, der begyndes i løbet af et regnskabsår, skal beregnes af virksomheden som forholdet udtrykt i procent mellem det af virksomheden skønnede samlede beløb vedrørende transaktioner omfattet af lovens § 67, stk. 1, inklusive alle skatter, provisioner, omkostninger, gebyrer og værditilvækst (fortjeneste), men ekskl. afgiften af leveringen, der skal betales af den rejsende, og forskellen mellem dette beløb og det beløb, som efter virksomhedens skøn skal betales til virksomhedens leverandører for levering af varer og tjenesteydelser, som direkte kommer den rejsende til gode, dog bortset fra transaktioner omfattet af lovens § 67 d.
Stk. 2. Virksomheden kan vælge at differentiere den skønnede fortjenstmargen nævnt i § 95 d, på grundlag af regionale, sæsonbestemte eller andre identificerbare forhold, der gør sig gældende for bestemte kategorier af rejser.
Virksomheden skal i det tilfælde fordele de i stk. 1, omhandlede beløb i overensstemmelse hermed.
 Stk. 3. Det skøn over den procentuelle margen, som virksomheden udøver efter stk. 1, skal være baseret på virksomhedens faktiske og forventede bookninger for rejser, der begynder i det pågældende regnskabsår, eller på et andet grundlag, der skal aftales med told- og skatteforvaltningen.
§ 95 f.
Virksomheder, der vælger metode 2 skal beregne en fortjenstmargen på hver enkelt rejse, der påbegyndes i en afgiftsperiode.
 Stk. 2. Afgiften af den beregnede fortjenstmargen afregnes i overensstemmelse med § 95 d, stk. 3, jf. dog § 95 h.
§ 95 g.
De beregnede fortjenstmargener nævnt i § 95 f, for de rejser, der begyndes i løbet af afgiftsperioden, skal beregnes af virksomheden som forskellen mellem det samlede beløb vedrørende transaktioner omfattet af lovens § 67, stk. 1, inklusive alle skatter, provisioner, omkostninger, gebyrer og værditilvækst (fortjeneste), men ekskl. afgiften af leveringen, der skal betales af den rejsende, og det beløb, som skal betales til virksomhedens leverandører for levering af varer og tjenesteydelser, som direkte kommer den rejsende til gode, opgjort på afrejsetidspunktet, dog bortset fra transaktioner omfattet af lovens § 67 d.
§ 95 h.
Virksomheder, der vælger at anvende en forenklet regnskabsmæssig metode som nævnt i §§ 95 d eller 95 f, er forpligtet til ved udgangen af regnskabsåret at regulere den angivne og betalte moms i regnskabsåret som følge af konstaterede differencer mellem den realiserede (faktiske) margen og den foreløbige margen.
 Stk. 2. Med henblik på at gennemføre regulering af afgiftstilsvaret som nævnt i stk. 1, for et regnskabsår, skal virksomheden beregne den realiserede fortjenstmargen for rejser, der er påbegyndt i regnskabsåret, som forskellen mellem det samlede beløb vedrørende transaktioner omfattet af lovens § 67, stk. 1, inklusive alle skatter, provisioner, omkostninger, gebyrer og værditilvækst (fortjeneste), men ekskl. afgiften af leveringen, og som er betalt eller som virksomheden er berettiget til at modtage betaling for af den rejsende, og de faktiske omkostninger til virksomhedens leverandører for levering af varer og tjenesteydelser, som direkte kommer den rejsende til gode, vedrørende de i regnskabsåret påbegyndte rejser.
 Stk. 3. Reguleringen i henhold til stk. 1, udgøres for metode 1 af forskellen mellem afgiften af den skønnede fortjenstmargen (den foreløbige afgift) for rejser påbegyndt i regnskabsåret, jf. § 95 d, stk. 3, og afgiftsbeløbet beregnet af den opgjorte fortjenstmargen efter stk. 2 (afgiften af den realiserede fortjenstmargen). Reguleringen i henhold til stk. 1, udgøres for metode 2 af forskellen mellem summen af den angivne afgift af de beregnede fortjenstmargener (summen af den foreløbige afgift) for de rejser, der er påbegyndt i løbet af regnskabsåret, jf. § 95 f, stk. 2, og afgiftsbeløbet beregnet af den opgjorte fortjenstmargen for rejserne under ét (afgiften af den realiserede fortjenstmargen) efter stk. 2. Både ved regulering efter 1. og 2. pkt. kan evt. negativ fortjenstmargen modregnes i positiv fortjenstmargen.
Stk. 4. Regulering af afgiften skal ske i den afgiftsperiode, som følger umiddelbart efter den periode, hvori den faktisk realiserede margen for hele regnskabsåret er kendt.
Regulering skal dog foretages snarest efter og ikke senere end 6 måneder efter regnskabsårets afslutning.
§ 95 i.
Når et rejsebureau udfører transaktioner for et samlet vederlag, der omfatter både transaktioner, omfattet af fortjenstmargenordningen, og transaktioner vedrørende andre varer og tjenesteydelser, skal virksomheden med henblik på at fastsætte værdien af de tjenesteydelser, der er omfattet af fortjenstmargenordningen, reducere det samlede vederlag for transaktionen med et beløb svarende til markedsværdien af transaktioner vedrørende andre varer og tjenesteydelser, eller hvis en sådan ikke findes, en værdi fastsat på grundlag af rejsebureauets faktiske omkostninger til disse transaktioner.
§ 95 j.
Når et rejsebureau udfører transaktioner, omfattet af fortjenstmargenordningen, der omfatter såvel køb af tjenesteydelser udført inden for EU som køb af ydelser udført uden for EU, skal virksomhedens samlede fortjenstmargen i forbindelse med fortjenstmargenordningen fordeles i forholdet mellem værdien af ydelser udført indenfor EU og værdien af ydelser udført udenfor EU.« § 2 Stk. 1. Bekendtgørelsen træder i kraft den 1. januar 2011, jf. stk. 2 - 5.
 Stk. 2. I tilfælde, hvor slutdatoen for virksomhedens regnskabsår afviger fra den 31. december, er alle henvisninger til regnskabsåret 2011 i denne bekendtgørelse, perioden fra 1. januar 2011 til regnskabsårets udløb.
 Stk. 3. Særordningen finder ikke anvendelse på betalinger, som faktureres før den 1. januar 2011 for rejser, der påbegyndes på eller efter denne dato.
 Stk. 4. Ved gennemførelsen af den i § 95 h, stk. 2, nævnte beregning af fortjenstmargenen for regnskabsåret 2011, skal virksomheden opgøre de faktiske omkostninger til de af andre afgiftspligtige personer foretagne leveringer af varer og ydelser, der direkte kommer den rejsende til gode, som vedrører betalinger som omhandlet i stk. 3, og bortse fra disse ved beregning af den faktiske fortjenstmargen for regnskabsåret.
 Stk. 5. I det omfang virksomheden ikke kan opgøre de faktiske omkostninger som omhandlet i stk. 4, tillades det, at virksomheden anvender en metode, hvorefter omkostningerne til de af andre afgiftspligtige personer foretagne leveringer af varer og ydelser, der direkte kommer den rejsende til gode, som vedrører de i stk. 3, omhandlede betalinger, beregnes som forholdet mellem de nævnte betalinger og de samlede betalinger vedrørende rejser påbegyndt i regnskabsåret.
Skatteministeriet, den 17. december 2010 Troels Lund Poulsen / Susanne Reinholdt Andersen 1) Bekendtgørelsen indeholder bestemmelser, der gennemfører Rådets direktiv 2006/112/EF af 28. november 2006 om det fælles merværdiafgiftssystem (EU-Tidende 2006, L 347/1), hvad angår anvendelse af særordningen for rejsebureauer.
