Ligebehandlingsnævnets afgørelse om handicap - tilgængelighed - ej medhold J.nr. 21-29434 En mand, der er ordblind, klagede over sine muligheder for at henvende sig til en specifik statslig institution.
Nævnet vurderede, at klagen angik muligheden for telefonisk og specifik anden kontakt til den indklagede myndighed.
Efter oplysningerne i sagen fandt nævnet, at klagen vedrørte tilgængelighed.
 Ligebehandlingsnævnet kunne derfor ikke behandle klagen.
 Afgørelsen blev truffet af et medlem af nævnets formandskab.
 Klagen angår påstået forskelsbehandling på grund af handicap i forbindelse med klagers kontakt til en offentlig myndighed.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Klager, der er ordblind, har oplyst, at han forsøgte at komme i kontakt med den indklagede myndigheds kommunikationsafdeling.
Klager har oplyst, at han blev henvist til en mailadresse, som han kunne skrive til.
Den indklagede myndighed kan ikke genkende klagers beskrivelse af sagsforløbet.
Myndigheden har oplyst, at kommunikationsafdelingen har haft to samtaler med klager, og at begge samtaler blev klaret mundtligt uden at henvise klager til at skrive en e-mail.
Klager blev af den indklagede myndighed tilbudt en mentorordning.
Klager har oplyst, at han skulle vente på, at mentoren kontaktede ham, da klager ikke havde en sikker måde at kunne kommunikere med sin mentor på.
Indklagede har oplyst, at klager fik en ny tid til samtale mundtligt ved hvert møde efter aftale med klager.
Indklagede har videre oplyst, at mentorens opgave bl.a. var at støtte klager i forhold til dennes udfordringer forbundet med ordblindhed.
 Indklagede har endeligt oplyst, at en mentor ikke forventes at være tilgængelig døgnet rundt.
 Klager har oplyst, at han burde få stillet et hjælpemiddel til rådighed til sikker kommunikation.
 Klagen blev modtaget i Ligebehandlingsnævnet den 1. juli 2021.
 Klager fremsatte i klagen en beløbsmæssig påstand om betaling af en godtgørelse på 50.000 kr.
Parternes bemærkninger Henset til sagens resultat er parternes bemærkninger alene gengivet delvist.
I øvrigt henvises til det af parterne oplyste i ovennævnte sagsfremstilling.
 Klager gør gældende, at han blev udsat for forskelsbehandling på grund af handicap, når han blev bedt om at skrive en e-mail eller få hjælp af en ven i stedet for telefonisk kontakt.
 Indklagede gør gældende, at myndigheden ikke kan genkende klagers beskrivelse af sagsforløbet.
 Indklagede gør videre gældende, at klagers mentorforløb blev individuelt tilrettelagt sammen med klager hvad angår mål, timer og kontakt.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap uden for arbejdsmarkedet efter lov om forbud mod forskelsbehandling på grund af handicap (handicapdiskriminationsloven).
Det fremgår af handicapdiskriminationsloven, at ingen må udsætte en anden person for direkte eller indirekte forskelsbehandling på grund af dennes handicap.
Forbuddet mod forskelsbehandling gælder for al offentlig og privat virksomhed på alle områder i samfundet.
Forbuddet gælder dog ikke for udøvelse af aktiviteter af rent privat karakter.
 Handicapdiskriminationsloven indebærer ikke en pligt til rimelig tilpasning eller tilgængelighed.
 Det fremgår af forarbejderne til handicapdiskriminationsloven, at der ikke med loven bliver stillet yderligere krav til tilgængelighed, end hvad der til enhver tid gælder efter anden lovgivning.
Det fremgår endvidere af forarbejderne, at det forhold, at en privat eller offentlig virksomhed ikke lever op til reglerne om tilgængelighed mv., skal behandles i den pågældende sektors regelsæt.
En klage over manglende overholdelse af reglerne om tilgængelighed mv. må indgives til de klageinstanser, der måtte være i den pågældende sektor.
Klagen angår muligheden for telefonisk og specifik anden kontakt til den indklagede myndighed.
Efter oplysningerne i sagen finder nævnet, at klagen vedrører tilgængelighed.
 Nævnet kan derfor ikke behandle klagen.
Retsregler Afgørelsen er truffet efter følgende bestemmelser:
