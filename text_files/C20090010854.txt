 Orientering om ændring af dagtilbudsbekendtgørelsen - bekendtgørelse nr. 1082 af 20. november 2009 om pasningsgaranti, kommunens tilskud til brug for dag-, fritids- og klubtilbud, forældrenes egenbetaling og indhentelse af børneattester m.v.
(Til alle kommuner m.fl.) Indenrigs- og Socialministeriet fremsender bekendtgørelse om ændring af bekendtgørelse nr. 1082 af 20. november 2009 om pasningsgaranti, kommunens tilskud til brug for dag-, fritids- og klubtilbud, forældrenes egenbetaling og indhentelse af børneattester m.v. (Dagtilbudsbekendtgørelsen).
 Ændringsbekendtgørelsen træder i kraft den 1. januar 2010 og vedlægges i den form, som den er sendt til optagelse i lovtidende.
 Baggrunden for ændringen er vedtagelsen af L 35 - Forslag til lov om ændring af lov om dag-, fritids- og klubtilbud m.v. til børn og unge (dagtilbudsloven) (Udskydelse af ikrafttrædelsestidspunkt for frokostmåltid i daginstitutioner m.v.).
 For at sikre kommunerne en reel mulighed for at implementere loven inden 1. april 2010 eller tidligere, er der behov for i perioden fra 1. januar til 1. april 2010 at afkorte den normale varslingsperiode på 3 måneder ved ændringer i tilskud og forældrenes egenbetaling, jf. dagtilbudsbekendtgørelsens § 95.
 Bekendtgørelsen fastsætter således, at der fra den 1. januar 2010 til den 1. april 2010 gælder en særlig varslingsperiode på 1 måned for de ændringer i tilskud og forældrebetaling, der måtte følge af en beslutning om, at et sundt frokostmåltid senest den 1. april 2010 eller tidligere skal indgå som en del af dagtilbudsydelsen i en eller flere daginstitutioner eller til bestemte aldersgrupper i daginstitutioner omfattet af dagtilbudslovens § 19, stk. 2 og 3.
 Det særlige varsel gælder alene i perioden fra den 1. januar 2010 til den 1. april 2010, hvorfor ændringsbekendtgørelsen alene gælder frem til den 1. april 2010.
