Folketingets Ombudsmand har haft lejlighed til at tage stilling til en  

 sag, som i det væsentlige var blevet afgjort alene på grundlag af barnets  

 udtalelser, og hvor der efterfølgende blev rejst tvivl om barnets virkelige  

 mening.
Sagen har givet Familieretsdirektoratet anledning til at overveje  

 fremgangsmåden, når et barn i medfør af myndighedslovens § 26 indkaldes til  

 en samtale i statsamtet.
 Familieretsdirektoratet skal herefter anmode om, at de notater, der i  

 henhold til offentlighedslovens § 6 udfærdiges om indholdet af en sådan  

 samtale, gøres fyldige og i øvrigt udfærdiges på en sådan måde, at der så  

 vidt muligt ikke efterfølgende kan rejses tvivl om barnets virkelige mening.
Man skal i den forbindelse anmode om, at eventuelle oplysninger om barnets  

 helt personlige forhold fremover tillige altid noteres.
Det bemærkes  

 imidlertid, at disse oplysninger i vidt omfang vil kunne undtages fra  

 aktindsigt, jfr. forvaltningslovens § 15, ligesom der ikke er  

 partshøringspligt med hensyn til oplysninger, der er undtaget fra den  

 pågældende parts adgang til aktindsigt, jfr. forvaltningslovens § 18, stk. 2,  

 nr. 4. Sådanne oplysninger skal heller ikke indgå i begrundelsen for  

 afgørelsen, jfr. forvaltningslovens § 24, stk. 3.
Det følger endvidere af forvaltningslovens § 19, stk. 1, at statsamtet har  

 pligt til på eget initiativ at foretage partshøring vedrørende oplysninger om  

 faktiske omstændigheder i sagen, som parterne ikke kan antages at være  

 bekendt med, at statsamtet er i besiddelse af.
Efter forvaltningslovens § 19,  

 stk. 1, 2. pkt., gælder dette dog kun, såfremt oplysningerne er af væsentlig  

 betydning for sagens afgørelse og til ugunst for den pågældende part.
 Familieretsdirektoratet er imidlertid af den opfattelse, at pligten for  

 statsamtet til på eget initiativ at foretage partshøring ikke gælder, såfremt  

 vedkommende part er gjort bekendt med, at statsamtet har indkaldt barnet til  

 en samtale, og at man under denne samtale vil udspørge barnet om forhold  

 omkring samværsretten.
 Familieretsdirektoratet skal på denne baggrund anmode statsamterne om at  

 gøre begge forældre bekendt med, at deres barn er indkaldt til et møde i  

 statsamtet, og at der under denne samtale vil blive stillet spørgsmål om  

 samværsretten.
 P.M.V.
 E.B.
D.
Sylvest Nielsen Til samtlige statsamter, Københavns Overpræsidium, Rigsombudsmanden på  

 Grønland og Rigsombudsmanden på Færøerne.
