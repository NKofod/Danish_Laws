Regler om tilskud til folketingsgrupperne (Som ændret senest af Udvalget for Forretningsordenen den 25. marts 2009) Formål § 1. Tilskud efter nedenstående regler ydes med det formål at understøtte folketingsgruppernes og de enkelte folketingsmedlemmers arbejde i Folketinget.
Stk. 2. Ved folketingsgruppe forstås en gruppe på flere medlemmer, 1) der ved det seneste folketingsvalg er indvalgt som repræsenterende et bestemt parti og fortsat repræsenterer dette, 2) der stifter en ny gruppe og et nyt parti, som godkendes som opstillingsberettiget til folketingsvalg, 3) der tilslutter sig et eksisterende parti, der ikke er repræsenteret i Folketinget, men som er opstillingsberettiget til folketingsvalg, eller 4) hvis tilhørsforhold til det parti, som gruppen er indvalgt for, for alle gruppens medlemmers vedkommende er ophørt, men hvor medlemmerne fortsætter som en samlet gruppe med en fælles politik.
Tilskuddenes størrelse § 2. Til hver folketingsgruppe ydes et tilskud, der pr. gruppe udgør 275.667 kr. pr. måned (basisbeløb). Til en folketingsgruppe på mindre end 4 medlemmer ydes dog kun 1/4 af basisbeløbet pr. mandat.
Til et folketingsmedlem, som er alene om at repræsentere et opstillingsberettiget parti, ydes 1/4 af basisbeløbet.
 Stk. 2. Herudover ydes der til hver folketingsgruppe et tilskud, der pr. mandat udgør 43.209 kr. pr. måned (mandatbeløb).
Stk. 3. For hvert medlem, der tillige er formand for Folketinget eller minister, udbetales kun 1/3 mandatbeløb eller 14.403 kr. pr. måned.
Såfremt formanden eller en minister, som er medlem af Folketinget, får bevilget orlov i en sammenhængende periode på mindst 30 dage, kan der for stedfortræderen ved beslutning i Folketingets Præsidium i hvert enkelt tilfælde i stedet udbetales fuldt mandatbeløb i orlovsperioden.
Stk. 4. De i stk. 1-3 anførte tilskud er angivet i 2009-niveau.
Tilskuddene reguleres med virkning fra 2010 årligt med samme procentvise ændring som det lønindeks (inkl. niveaukorrektion for tidligere år), der anvendes ved pris- og lønopregningen af Folketingets Administrations lønsumsramme på Folketingets bidrag til finansloven for det pågældende år.
 Stk. 5. Til folketingsmedlemmer og medlemsgrupper uden for folketingsgrupperne ydes et tilskud, der pr. mandat svarer til mandatbeløbet, jf. stk. 2.
Stk. 6. En forhøjelse af tilskuddet får virkning fra begyndelsen af den første kalendermåned efter den måned, hvori ændringen af tilskudsgrundlaget har fundet sted.
En nedsættelse af tilskuddet får virkning fra udløbet af den sjette kalendermåned efter den måned, hvori ændringen af tilskudsgrundlaget fandt sted. Ændringstidspunktet er datoen for en ændring i antallet af folketings-gruppens mandater henholdsvis en regeringsændring, valgdagen, datoen for godkendelse som opstillingsberettiget parti eller den dato, der fastsættes ved en præsidiebeslutning, jf. henholdsvis stk. 1, 2, 3 og 5 samt § 1, stk. 2.
Anvisning af tilskud § 3. De i § 1, stk. 2, omtalte folketingsgrupper, der ønsker at modtage de i § 2 omtalte tilskud, er forpligtet til på opfordring at afgive en erklæring herom til Folketinget.
 Stk. 2. Det påhviler tilskudsmodtageren at oplyse Folketinget om, til hvilken pengeinstitutkonto tilskuddet skal anvises.
 Stk. 3. Kontoen skal lyde på den pågældende folketingsgruppe ved dennes formand, respektive den pågældende medlemsgruppe ved dennes formand eller det pågældende folketingsmedlem.
 Stk. 4. Folketingets anvisning af tilskud finder sted månedsvis forud.
Stk. 5. Bortfalder adgangen til tilskud efter § 2, anvises tilskuddet for den efterfølgende 6-måneders-periode helt eller delvis på en gang.
Tilskuddet anvises efter ansøgning herom bilagt oversigt over gruppens forpligtelser og tilgodehavender.
Ansøgningen indgives til Folketingets direktør.
Anvendelse af tilskuddene § 4. Folketingets Præsidium kan fastsætte nærmere retningslinjer for udbetaling og anvendelse af tilskud til folketingsgrupperne.
§ 5. Hvert medlem har ret til sekretærbistand inden for en beløbsramme, der som minimum svarer til 1/3 mandatbeløb eller 14.403 kr. pr. måned, jf. § 2, stk. 2, sammenholdt med stk. 4. Grupperne reserverer dette beløb forlods.
Retten til sekretærbistand gælder dog ikke for Folketingets formand og de folketingsmedlemmer, som tillige er ministre.
 Stk. 2. Den nævnte beløbsramme omfatter alle de til ansættelsesforholdet relaterede løn- og arbejdsgiverudgifter.
 Stk. 3. Folketingsmedlemmer, der ønsker at gøre brug af retten til sekretær, meddeler dette til tilskudsmodtageren, jf. § 3, stk. 2. Tilskudsmodtageren kan overlade til det enkelte medlem at bestemme, hvem der skal ansættes, til hvilken løn, fra hvilket tidspunkt og med hvilken arbejdstid samt at træffe beslutning i spørgsmål om sekretærens afsked.
 Stk. 4. Det påhviler tilskudsmodtageren at varetage de administrative arbejdsgiveropgaver, som følger af ansættelsesforholdet, herunder administration af kildeskat, ATP, feriegiro og lign.
 § 6. Tilskudsmodtageren kan anvende basisbeløbet og den del af mandatbeløbet, som ikke er disponeret til medlemssekretærer, i overensstemmelse med formålsparagraffen under iagttagelse af følgende:
1) Det grundlæggende partipolitiske arbejde er tilgodeset ved lov om økonomisk støtte til politiske partier m.v.
Folketingsgruppens økonomi må ikke sammenblandes med partiets.
 2) Generelt gælder, at tilskuddenes anvendelse sker under hensyn til god offentlig forvaltning og således, at en given aktivitet skal gennemføres med de mindst mulige omkostninger.
 3) Ved køb af aktiver (f.eks. inventar, edb- og kontormaskiner) skal hele omkostningen udgiftsføres i anskaffelsesåret.
4) En fortegnelse skal føres over tilgang og afgang af aktiver, hvis anskaffelsespris er på over 10.000 kr. pr. stk.
På baggrund af fortegnelsen skal aktivets art, anskaffelsespris og -år samt individualisering kunne fastslås.
 5) Købte eller lejede aktiver skal enten befinde sig på Christiansborg eller være opført i en særlig fortegnelse, der fastslår, til hvem de er udlånt, og hvor de befinder sig.
6) Aktiver skal holdes forsikret, uanset om de befinder sig på Christiansborg eller er udlånt.
Præmien kan betales over tilskuddet.
 7) Afholdelse af rejse- og opholdsudgifter skal ske i overensstemmelse med de regler og satser, som er fastlagt af Finansministeriet.
8) Aftaler må ikke indgås, hvis indholdet overskrider de økonomiske og tidsmæssige begrænsninger, som sættes af § 2 og tilskudsmodtagerens uforbrugte tilskud.
I leasingaftaler og lign. af længere varighed skal indsættes en bestemmelse om, at Folketinget eller eventuelt en anden tredjemand, som Folketinget måtte udpege, kan indtræde i aftalen, hvis adgangen til tilskud efter § 2 bortfalder.
Bortfalder adgangen til tilskud efter § 2, må der kun afholdes udgifter til opfyldelse af allerede indgåede kontraktlige forpligtelser.
 Regnskabspligt m.v.
 § 7. Det påhviler tilskudsmodtageren at føre et særskilt regnskab over de fra Folketinget modtagne tilskud og disses anvendelse.
 Stk. 2. Ansvars- og kompetencefordelingen ved disponering, godkendelse, registrering og betaling af udgifter skal være fastlagt i en af tilskudsmodtageren udarbejdet instruks, hvori også skal være fastlagt retningslinjer for afholdelse af møde- og repræsentationsudgifter.
Stk. 3. De i form af instruksen fastlagte forretningsgange skal sikre, at der foretages en nøjagtig og fuldstændig regnskabsmæssig registrering af udgifter, indtægter og betalinger, og at dette sker i overensstemmelse med godkendte bilag.
På områder, hvor der er mulighed for sammenblanding af gruppestøtte- og partimidler, fastsættes i instruksen eller i et bilag hertil forretningsgange, som sikrer adskillelsen, herunder at der ikke påføres gruppen noget øget økonomisk ansvar.
 Stk. 4. Såfremt der ikke er personmæssig adskillelse mellem registrering og betaling, skal kontrollen med beholdninger og betalinger sikres på anden vis.
Stk. 5. Årsregnskabet omfatter en resultatopgørelse, en balance og en revisionserklæring, som opstilles og specificeres på et af Præsidiet autoriseret skema.
Regnskabsposter, som ikke kan henføres til den fortrykte specifikation, tilføjes med den fornødne forklaring.
Stk. 6. Årsregnskabet skal udarbejdes efter god regnskabsskik, herunder under hensyntagen til tilgodehavender, forudbetalte og skyldige beløb m.v., så regnskabet giver et retvisende billede af indtægter og udgifter i det pågældende år samt af aktiver og passiver ved årets udløb.
Eventuelle mellemregninger med partiet skal fremgå af balancen og være begrundet i levering af varer eller serviceydelser.
Mellemregninger med partiet skal udlignes løbende og senest i forbindelse med regnskabets udarbejdelse.
 Stk. 7. Regnskabsmateriale skal opbevares i 5 år.
 Stk. 8. Regnskabet underskrives af folketingsgruppens formand, respektive medlemsgruppens formand eller det pågældende medlem.
 Stk. 9. Folketingets Præsidium kan fastsætte nærmere regler for regnskabsaflæggelse og revision m.v.
Revision § 8. Det i § 7 omtalte regnskab revideres i overensstemmelse med god offentlig revisionsskik og forsynes med en af en statsautoriseret eller registreret revisor underskreven revisionspåtegning.
Stk. 2. Ved revisionen efterprøves, om regnskabet er rigtigt, og om de dispositioner, der er omfattet af regnskabsaflæggelsen, er i overensstemmelse med nærværende regelsæt, love og andre forskrifter samt med indgåede aftaler og sædvanlig praksis.
Endvidere efterprøves, om eventuelle mellemregninger mellem gruppen og partiet er blevet udlignet løbende, og det påses, at den foreskrevne regnskabsinstruks er udarbejdet.
 Stk. 3. Resultatet af revisors efterprøvninger, jf. stk. 2, anføres udtrykkeligt i revisionspåtegningen.
Aflevering af revideret regnskab § 9. Det reviderede regnskab skal hvert år inden den 15. april afleveres til Folketingets Præsidium.
Bortfalder adgangen til tilskud efter § 2, skal regnskabet afleveres inden 3 måneder fra tidspunktet for sidste tilskudsanvisning.
 Stk. 2. Hver tilskudsmodtager er forpligtet til på anmodning at udlåne den dokumentation i form af bilag eller andet materiale, som Folketingets Præsidium eller Folketingets revisor måtte ønske.
 Stk. 3. Det reviderede regnskab fremlægges efter Folketingets Præsidiums angivne retningslinjer til gennemsyn for offentligheden.
Tilbagebetaling og afvikling af økonomiske forpligtelser § 10. Bortfalder adgangen til tilskud efter § 2, skal uforbrugte tilskud og diverse effekter afleveres til Folketinget senest samtidig med regnskabet.
Stk. 2. Den senest valgte gruppeformand er ansvarlig for afviklingen af gruppens økonomiske forpligtelser, udarbejdelse af afsluttende regnskab m.v.
Er den senest valgte gruppeformand forhindret i at varetage opgaven, skal den pågældende udpege en anden fra gruppen til at indtræde i gruppeformandens sted.
Sanktioner § 11. Såfremt regnskabet ikke er afleveret ved udløbet af den i § 9, stk. 1, fastsatte frist, eller såfremt det i øvrigt konstateres, at nærværende regler ikke er overholdt, kan Folketingets formand bestemme, at yderligere udbetaling af tilskud stilles i bero.
§ 12. Folketinget kan forlange, at beløb, der er blevet udbetalt på et uretmæssigt grundlag eller ikke er blevet anvendt i overensstemmelse med reglerne om støtte til folketingsgrupperne, betales tilbage i overensstemmelse med dansk rets almindelige regler.
Krav, der støttes på reglerne om støtte til folketingsgrupperne, kan gøres til genstand for modregning i overensstemmelse med dansk rets almindelige regler.
Ikrafttræden § 13. Nærværende, ændrede regler har virkning fra og med den 1. januar 2009.
