Erstatningsansvarslovens § 7  fastsættelse af årsløn i forbindelse med erhvervsevnetab, nævnets j. nr. 07-520-08073 N. j.nr. 07-520-08073 Ansøger, der på skadestidspunktet i 2007 var 47 år, blev udsat for et voldeligt overfald, hvorved han fik tildelt knytnæveslag i hovedet og pådrog sig kraniebrud og hjerneblødning.
Arbejdsskadestyrelsen vurderede méngraden til 10 pct. og erhvervsevnetabet til 15 pct.
 Ansøger var i årene 1992 til 2002 arbejdsledig med undtagelse af en periode på nogle få måneder, hvor han var ansat i et hjemmeservicefirma.
Herefter arbejdede han i perioder i forskellige fleksjobs og startede i virksomhedspraktik i april 2006, men blev sygemeldt omkring 1 måned efter.
Inden skadestidspunktet var han overgået til ledighedsydelse.
 Ansøgers advokat gjorde gældende, at der ved beregningen af erhvervsevnetabserstatningen skulle tages udgangspunkt i en årsløn på 255.000 kr., hvilket svarede til den årsløn, ansøger ville have opnået, hvis han var blevet fastansat i den virksomhed, han i 2006 var startet i virksomhedspraktik i.
Nævnet lagde i overensstemmelse med nævnets praksis om vag tilknytning til arbejdsmarkedet en årsindkomst på 210.000 kr. til grund for beregningen.
Nævnet lagde vægt på, at ansøger i mange år forud for tilskadekomsten kun havde haft sporadisk tilknytning til arbejdsmarkedet og kun i forbindelse med arbejde på særlige vilkår.
