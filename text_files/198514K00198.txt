Nr BTL 198 Betænkning over Forslag til lov om ændring af lov om ferie og  

 medhjælperloven   

 Nr L 198 1985-86, 1. samling Afgivet af arbejdsmarkedsudvalget Afgivet: 19860526 Udvalget har behandlet lovforslaget i en række møder og har herunder stillet spørgsmål til arbejdsministeren, som denne har besvaret skriftligt.
 Skriftlige og/ eller mundtlige henvendelser er modtaget fra:
Danmarks Landboungdom, Danske Husmandsforeninger, De danske Landboforeninger og Specialarbejderforbundet i Danmark.
Herefter indstiller et flertal (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til forkastelse ved 3. behandling.
Et mindretal (socialdemokratiets, socialistisk folkepartis og venstresocialisternes medlemmer af udvalget) indstiller lovforslaget til vedtagelse uændret med følgende bemærkninger:
Formålet med lovforslaget er at ligestille unge i landbruget med andre unge i erhvervsmæssige uddannelser feriemæssigt.
Denne ligestilling medfører mange forbedringer for de unge i landbruget.
Forbedringer, som givet vil gøre det lettere for landbruget at rekruttere det fornødne antal unge mennesker til landbrugsuddannelse og dermed sikre erhvervets fremtid.
Således vil de unge kunne opnå bedre boligforhold, når man fjerner kravet om bopæl på gården, hvor den unge er ansat.
Ligeledes vil der kunne opnås en bedre fordeling af arbejde og fritid, når kravet om, at medhjælperen skal indtage 3 måltider daglig på gården, kan fraviges.
Disse to forbedringer imødekommer væsentlige krav hos de unge til forbedring af arbejdsforholdene, jævnfør undersøgelser foretaget af unge landbrugselever blandt deres jævnaldrende kolleger.
Kravene om fast bopæl og om indtagelse af 3 faste måltider dagligt er forudsætninger for at opfylde medhjælperlovens definition af en medhjælper og dermed for at opnå ferieretten i medhjælperloven.
Ved overgang til ferielovens almindelige regler kan denne restriktive definition og de mange tvivlstilfælde fjernes.
 Denne tvivl er også en kilde til fejludbetalinger af dagpenge.
Arbejdsløshedskasserne risikerer at pådrage sig ansvar for fejludbetalinger der er begrundet i de problemer, som definitionen af en medhjælper i medhjælperlovens forstand medfører.
Tvivlen giver anledning til en stribe sager, hvor parterne kommer i konflikt om rettigheder og feriepenge.
I årene 1982 og 1983 gav tvivlen anledning til henholdsvis 117 og 91 retssager.
Dette tal skal vurderes på baggrund af et samlet medhjælperantal på 3.000, som er det totale tal, der opfylder medhjælperlovens definition i § 1. Ud over det nævnte antal retssager her SiD oplyst, at man i årene 1984 og 1985 har forligt 50 sager på forbundsplan og ca. 500 sager i alt, hvis man også tager sager med, som er forligt på afdelingsplan.
 På 2 år har tvivlen således givet anledning til 750 sager, eller pr.
år 375 sager om ferieproblemet.
Det betyder, at der i mere end 10 pct. af alle ansættelsesforhold opstår konflikt om ferieretten.
Alene dette berettiger til, at ferielovens almindelige regler indføres i stedet for den nuværende strid mellem to sæt ferieregler.
Mindretallet må på denne baggrund kraftigt tilråde en vedtagelse af lovforslaget og afvise den konservatisme, som repræsentanter for Danmarks Landboungdom udviser, når man totalt afviser dette veldokumenterede problem.
En vedtagelse af lovforslaget giver landbruget de bedste forudsætninger for at opbygge en tidssvarende landbrugsuddannelse, som appellerer til de unge.
Den betyder samtidig afklarede forhold for såvel arbejdsløshedskasserne som for arbejdsgivere og arbejdstagere og dermed en fjernelse af konfliktmuligheder, som i dag medfører mange problemer for parterne.
Der er således mange gode grunde til at vedtage denne lovændring og hjælpe med til den nødvendige modernisering af arbejdsforholdene i landbruget.
Houe (KF) Henning Andersen (KF) Bo Kristensen (KF) fmd.
Jette Thomsen (KF) Jens Peter Jensen (V) Tørnæs (V) Bollmann (CD) Kofod-Svendsen (KrF) Jytte Andersen (S) Ole Vagn Christensen (S) Bakholt (S) Søren B.
Jørgensen (S) nfmd.
Kaj Poulsen (S) Lilli  

 Gyldenkilde (SF) Ole Henriksen (SF) Elisabeth Bruun Olesen (VS) Estrup (RV) Partierne FP og FD havde ikke medlemmer i udvalget.
