Fortolkning af ejendomskategoribekendtgørelsen § 13, stk. 2 1.  

 Driftsstøtten skal gives til ejendommens ejer.
I særlige tilfælde kan  

 offentlig støtte til en lejer berettige til belåning efter § 37 RKL.
 2. Instituttet er ikke forpligtet til at forlange dokumentation for et  

 kommunalt tilskuds lovlighed før långivning.
 3. Tilsynsmyndigheden skal have tilkendegivet, at der på  

 lejeaftaletidspunktet var tale om et lovligt tilskud, før der kan ydes lån  

 efter RKL § 37, hvis tilskuddet ydes som aftalt merleje i.f.t. værdien af det  

 kommunale lejemål.
 4. Aftalt leje kan lægges til grund ved rentabilitetsberegning.
 Vedrørende fortolkningen af § 13, stk. 2, i  

 ejendomskategoribekendtgørelsen skrev Finanstilsynet i september 1992  

 følgende:
1) § 13, stk. 2, indebærer, at den offentlige driftsstøtte, som der heri  

 ikke er fastsat noget minimumsbeløb for, skal gives til ejendommen, dvs. til  

 dennes ejer.
Offentlige tilskud til en lejer kan dog berettige til belåning  

 efter § 37 i realkreditloven, såfremt den pågældende ejendom i henhold til  

 tinglyst servitut eller bestemmelse i en lokalplan eller lignende kun må  

 anvendes til sociale, kulturelle eller undervisningsmæssige formål og  

 forudsat dels, at støtten er gældende i mere end halvdelen af lånets løbetid,  

 dels at tilskudsmodtageren er lejer af hovedparten af bygningens arealer.
 2) Institutterne er ikke forpligtede til at forlange dokumentation for et  

 kommunalt tilskuds lovlighed før långivningen, men skal dog afslå at yde lån,  

 hvor det er åbenbart, at tilskuddet er ulovligt.
3) Såfremt et kommunalt tilskud ydes i form af en aftalt merleje i forhold  

 til værdien af et kommunalt lejemål i ejendommen (og lejemålet fra kommunens  

 side er uopsigeligt i en periode, der er længere end halvdelen af lånets  

 løbetid), vil det dog være en forudsætning for långivning efter  

 realkreditlovens § 37, at tilsynsmyndigheden har tilkendegivet, at der på  

 tidspunktet for lejeaftalens indgåelse var tale om et tilskud, og at dette  

 tilskud er lovligt efter kommunalfuldmagtsmæssige regler.
Det følger heraf,  

 at det ikke er tilstrækkeligt for at kunne belåne efter § 37 i  

 realkreditloven, at instituttet vurderer, at den kommunale lejebetaling  

 overstiger den leje, der erlægges af ejendommens øvrige lejere, eller som er  

 almindeligt gældende for tilsvarende ejendomme.
 4) Den aftalte leje i et kommunalt lejemål, der indeholder en bestemmelse  

 om uopsigelighed fra kommunens side i en periode, der er længere end  

 halvdelen af lånets løbetid, kan - uanset værdiansættelsesbekendtgørelsens §  

 21, jf. § 13, stk. 1, 2. pkt. - lægges til grund ved en  

 rentabilitetsberegning, selv om den aftalte leje overstiger normlejen.
