 For oversigtens skyld samles i denne meddelelse instruktionerne i RAC 351  

 23.11.1943, RAC skr. 1.4.1955 og RM 3 .3, 11 .5 og 11 .6, 14 .4 og 18 .1 om  

 ovennævnte emne.
Udskrivning skal ske, når kendelse herom er afsagt, medmindre kendelsen  

 efter sit indhold bestemmer noget andet, som f.eks. når prøveudskrivning er  

 knyttet til vilkår om, at der er skaffet den pågældende passende arbejde og  

 bopæl.
Iværksættelsen skal således ikke afvente acquiescens eller  

 forkyndelse.
Om kære gælder følgende: Samtidig med udskrivningssagens fremsendelse til  

 politiet meddeler statsadvokaten, om en kendelse, der går imod  

 anklagemyndighedens påstand, skal kæres.
I forbindelse med kæren bør der i  

 disse tilfælde fremsættes begæring over for retten om, at der tillægges  

 kæremålet opsættende virkning.
Kære medfører ikke udsættelse af kendelsens  

 iværksættelse, retsplejelovens § 969, stk. 2, medmindre der er tillagt  

 kæremålet opsættende virkning.
Dels for at sikre, at en udskrivningskendelse hurtigst muligt bringes til  

 udførelse, dels for at undgå, at den forvarede før anstalten (hospitalet) får  

 kendskab til en afgørelse, der nægter udskrivning, bør den anklageinstans,  

 der sender en udskrivningssag til retten, holde sig i kontakt - eventuelt  

 telefonisk - med retten om kendelsens afsigelse, og såsnart afgørelsen  

 foreligger, give anstalten eller hospitalet underretning om kendelsens  

 indhold.
Denne pligt gælder, hvadenten kendelsen tillader eller nægter  

 udskrivning, og uanset om kendelsen er kæret eller ej, men er der tillagt  

 kæremålet opsættende virkning, må det udtrykkeligt bemærkes, at udskrivning  

 ikke må finde sted.
Når der er modtaget udskrift af kendelsen, sendes en udskrift snarest  

 muligt til vedkommende anstalt eller hospital.
Går kendelsen ud på  

 udskrivning, forsynes kendelsen med påtegning om, at der intet er til hinder  

 for udskrivning eller - hvis kendelsen er påkæret, og der er tillagt  

 kæremålet opsættende virkning - at udskrivning ikke kan ske, da kendelsen er  

 påkæret, og der er tillagt kæremålet opsættende virkning.
Er der ved  

 kendelsen truffet bestemmelse om tilsyn ved Dansk Forsorgsselskab (nu  

 Kriminalforsorgen), sættes forsorgsselskabet snarest muligt i kundskab herom  

 ved tilsendelse af en udskrift så vidt muligt under vedlæggelse af sagens  

 akter.
Forkyndelse af kendelser, der bestemmer udskrivning - hvadenten  

 udskrivningen er på prøve eller endelig - er ufornøden, retsplejelovens §  

 219, og forkyndelse af sådanne kendelser bør undlades, for at undgå  

 tidsspilde og ulejlighed og eventuel forstyrrelse af den prøveudskrevnes  

 forhold.
Derimod må der af hensyn til appelmuligheden iværksættes forkyndelse  

 af kendelser, der nægter udskrivning, bestemmer genindsættelse eller ændrer  

 de for prøveløsladelsen fastsatte vilkår.
