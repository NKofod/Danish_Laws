Bekendtgørelse om deltagerråd ved  

 produktionsskoler I henhold til § 6 a i lov om produktionsskoler, jf.  

 lovbekendtgørelse nr. 764 af 8. august 2000, fastsættes:
 § 1. Ved hver produktionsskole har deltagerne ret  

 til at danne et deltagerråd.
 Stk. 2. Tager deltagerne ikke selv initiativ til at danne et  

 deltagerråd, opfordrer skolens leder deltagerne hertil.
 Stk. 3. Skolen yder deltagerne assistance med den praktiske  

 gennemførelse af valg til deltagerråd.
 § 2. Deltagerrådets opgave er at varetage  

 elevernes undervisningsmæssige og faglige interesser.
§ 3. Deltagerrådet består af mindst 3  

 medlemmer.
Alle skolens deltagere har valgret og er valgbare til  

 deltagerrådet.
 § 4. Deltagerrådet udpeger en tilforordnet  

 uden stemmeret til skolens bestyrelse, jf. lovens § 6, stk. 2, 4.  

 pkt.
Stk. 2. Deltagerrådet udpeger repræsentanter for  

 deltagerne til udvalg m.v., som skolen har nedsat til at behandle  

 spørgsmål af betydning for deltagerne i almindelighed.
Dette  

 gælder dog ikke udvalg m.v., hvor deltagelsen ville stride mod anden  

 lovgivning, jf. lovens § 6 a, 3. pkt.
 § 5. Forslag til vedtægter for  

 deltagerrådet udarbejdes af skolen og vedtages på et møde  

 for alle skolens deltagere.
Stk. 2. Vedtægterne skal indeholde bestemmelser  

 om 1)	antal medlemmer af deltagerrådet, 2)	fremgangsmåden ved valg af rådets medlemmer, 3)	hvornår der skal foretages valg og for hvilken periode, evt.  

 tillige bestemmelser om supplerende valg i løbet af en  

 valgperiode, 4)	afholdelse af mindst ét fast årligt møde for  

 alle skolens deltagere, 5)	faste dagsordenspunkter for deltagermøderne (aflæggelse  

 af beretning, valg m.v.), 6)	fremgangsmåden ved vedtægtsændringer.
 Stk. 3. Vedtægterne kan indeholde  

 yderligere bestemmelser.
 § 6. Deltagerrådet fastsætter selv sin  

 forretningsorden.
 § 7. Skolen stiller i fornødent omfang  

 lokaler med tilhørende kontorfaciliteter til rådighed for  

 deltagerrådet samt for deltagermøder, som indkaldes af  

 rådet.
 § 8. Bekendtgørelsen træder i kraft den 1. marts  

 2001.
