Fremsat den 9. november 2021 af Per Larsen (KF) og Søren Pape Poulsen (KF) Forslag til folketingsbeslutning om at sikre alle danskere en familielæge Regeringen pålægges at fremsætte lovforslag, hvor antallet af hoveduddannelsesforløb i almen medicin øges til 400 pladser om året i perioden 2022-2027. Samtidig skal antallet af introduktionsstillinger øges med 195 årligt i samme periode.
Forslagene skal finansieres igennem råderummet.
Bemærkninger til forslaget Beslutningsforslaget er en revideret genfremsættelse af beslutningsforslag nr.
B 142, folketingsåret 2019-20. Der henvises til www.folketingstidende.dk, Folketingstidende 2019-20, tillæg A, B 142 som fremsat, tillæg B, betænkning over B 142, og tillæg F, møde 127, kl. 10:25.
 Omkring 126.500 danskere står i 2021 uden en familielæge ifølge Praktiserende Lægers Organisation (PLO). Formålet med dette beslutningsforslag er, at ingen danskere fremover skal stå uden en familielæge.
En undersøgelse fra KiAP (Kvalitet i Almen Praksis) fra 2019 har vist, at patienttilfredsheden er højere i de praktiserende lægers egne klinikker end i klinikker drevet af en region og i de såkaldte udbudsklinikker.
Det gælder både i forhold til den lægefaglige ydelse, læge-patient-forholdet, støtte og information. (»PLO Analyse  Høj tilfredshed med almen praksis«, den 8. januar 2019).
Siden 2012 er antallet af praktiserende læger faldet med ca. 200. I 2021 var der således 3.500 praktiserende læger i Danmark ifølge PLO.
Hvis dette beslutningsforslag gennemføres, vil det ifølge PLO betyde, at der vil være cirka 5.000 praktiserende læger i 2032, hvilket vil løse udfordringerne med lægemangel inden for almen praksis.
Forslaget er mest udgiftskrævende i 2027, hvor der her er et finansieringsbehov på 367 mio. kr.
I den øvrige periode er der følgende finansieringsbehov for de enkelte år: 38 mio. kr. i 2022, 72 mio. kr. i 2023, 165 mio. kr. i 2024, 248 mio. kr. i 2025 og 321 mio. kr. i 2026.
 Forslaget finansieres igennem forhandlingsreserven på finansloven, som er 1,2 mia. kr. for 2022, og i årene fra 2023 og fremefter finansieres forslaget igennem råderummet.
Skriftlig fremsættelse Per Larsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre alle danskere en familielæge.
(Beslutningsforslag nr.
B 28) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
