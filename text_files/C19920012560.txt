 Sundhedsministeriets vejledning af 25. juni 1992.
 Vejledning om erstatningskriterier i patientforsikringsloven.
 1. Indledning.
 Den 1. juli 1992 træder den nye patientforsikringsordning i kraft, jf. lov  

 nr. 367 af 6. juni 1991, som ændret ved lov nr. 239 af 8. april 1992. Denne  

 vejledning tager sigte på at give en nærmere beskrivelse af de grundlæggende  

 betingelser for opnåelse af erstatning, der er indeholdt i lovens § 2, stk.  

 1, nr. 1-4.
 Om de øvrige betingelser for opnåelse af erstatning, f.eks. om en skade er  

 forvoldt inden for lovens dækningsområde (sygehusvæsenet), henvises til loven  

 og de i henhold hertil udstedte bekendtgørelser samt udsendte brochurer,  

 anmeldelsesformularer m.v.
 De 4 erstatningskriterier i lovens § 2, stk. 1, nr. 1-4, tager sigte på at  

 beskrive nogle erstatningsbetingelser, der på den ene side er mere  

 »rummelige« end de hidtidige erstatningsregler (culpareglen) og på  

 den anden side - bortset fra den særlige apparatursvigtregel i nr. 2 - ikke  

 fastslår, at der altid gives erstatning, når der opstår en  

 »merskade«.
 Vejledningen tager bl.a. sigte på at give det behandlende  

 sundhedspersonale, navnlig læger samt andre, der har direkte  

 patientkontakter, større indsigt i lovens betingelser og forudsætninger for  

 hvornår, der nærmere kan gives erstatning, således at personalet kan vejlede  

 patienterne om deres rettigheder efter patientforsikringsloven.
 De nævnte erstatningskriterier samt betingelserne i øvrigt for at opnå  

 erstatning kan imidlertid være komplicerede, og det kan derfor i det konkrete  

 tilfælde være vanskeligt at afgøre, om der er grundlag for at yde erstatning.  

 Det er derfor vigtigt, at personalet i tvivlstilfælde indhenter rådgivning i  

 Patientforsikringsforeningen eller anbefaler, at patienterne søger  

 erstatning, hvorefter sagerne vil blive oplyst og afgjort i  

 Patientforsikringsforeningen.
Af naturlige grunde kan vejledningen ikke bygge på afgørelsespraksis fra  

 Patientforsikringsforeningen og Patientskadeankenævnet samt eventuelt  

 Landsretten.
Afgjorte sager af principiel betydning vil i øvrigt blive  

 offentliggjort.
 2. Generelle betingelser for dækning af skader.
 2.1. I forbindelse med undersøgelse og behandling.
 Loven dækker skader i forbindelse med enhver form for undersøgelse,  

 herunder rent forebyggende undersøgelser, behandling m.v. foretaget her i  

 landet, jf. lovens § 1, stk. 1. Også undladelse af at iværksætte undersøgelse  

 og behandling kan udgøre en erstatningsberettigende skade.
 Skader der følger af den til grund for behandlingen liggende sygdom -  

 grundsygdommen - giver således ikke ret til erstatning.
Erstatning efter loven gives også for skader, der skyldes, at patientens  

 sygdom ikke er diagnosticeret korrekt.
En manglende eller mangelfuld diagnose  

 udløser dog kun ret til erstatning i tilfælde, hvor en erfaren specialist  

 måtte antages at ville have stillet en korrekt diagnose, eller hvis  

 fejldiagnosen skyldes svigt i teknisk apparatur m.v., jf. lovens § 3, stk. 1.  

 Der foreligger endvidere ikke en erstatningsberettigende patientskade, blot  

 fordi den givne behandling ikke lykkedes.
For en ordens skyld bemærkes, at sunde forsøgspersoner og donorer,  

 herunder f.eks. bloddonorer, også omfattes af loven.
Loven giver disse  

 grupper en udvidet ret til erstatning for skader i forhold til det nedenfor  

 anførte vedrørende lovens almindelige erstatningsbetingelser.
 2.2. Årsagsssammenhæng.
Kravet til patienten om at føre bevis for årsagssammenhæng er i lovens §  

 2, stk. 1, 1. pkt., lempet, således at det er tilstrækkeligt, at skaden med  

 overvejende sandsynlighed er forvoldt på en måde, der i henhold til § 2, stk.  

 1, nr. 1-4, udløser ret til erstatning.
Betingelsen om årsagssammenhæng er  

 opfyldt, hvis det findes mere sandsynligt, at skaden er forvoldt af et  

 erstatningsbegrundende forhold, end at den må henføres til grundsygdommens  

 forløb uafhængigt af behandlingen m.v.
Betingelsen om årsagssammenhæng vedrører både skadens indtræden og dens  

 omfang.
Følgerne af et erstatningsbegrundet forhold skal altid sammenholdes  

 med sygdomsforløbet, som det (sandsynligvis) ville have udviklet sig, dersom  

 det erstatningsbegrundende forhold ikke havde foreligget.
Patientforsikringen  

 dækker kun den »merskade«, som kan henføres til det forhold  

 vedrørende undersøgelse, behandling m.v., som begrunder retten til  

 erstatning.
 3. Skaderne er inddelt efter grad af undgåelighed og rimelighed.
Princippet i lovens § 2, stk. 1, nr. 1-3, er, at erstatning som hovedregel  

 kun ydes for skader, som kunne være undgået.
Dette undgåelighedskriterium er  

 i nr. 4 suppleret med en ret snæver dækning efter et rimelighedskriterium af  

 visse uundgåelige skader.
Vurdering af om skaden kunne være undgået er rent objektiv, d.v.s.  

 uafhængig af den konkret behandlende læges handlemåde.
Hvis der subjektivt er  

 begået en fejl (culpa) af lægen - sådan som erstatningsbetingelsen var før  

 lovens ikrafttræden - er kravet til erstatning dog så meget desto mere  

 opfyldt.
Undgåelighedsvurderingen gælder på den anden side ikke ubetinget, idet der  

 efter loven skal tages hensyn til de faktiske forhold, hvorunder behandlingen  

 m.v. fandt sted.
Lovens sigte er ikke at pålægge sygehusene en  

 »optimal« standard uafhængigt af tilgængelige ressourcer.
 Ressourcemangel, der f.eks. kan resultere i ventetid på behandling eller  

 manglende apparatur, udløser således ikke automatisk erstatningsansvar, jf.  

 lovens § 2, stk. 1, nr. 1, om at specialistens handling skal vurderes  

 »under de i øvrigt givne forhold«.
 4. De 4 erstatningskriterier.
 4.1. »Specialistreglen«.
 Efter lovens § 2, stk. 1, nr. 1, ydes erstatning:  »... hvis det  

 må antages, at en erfaren specialist på det pågældende område under  

 de i øvrigt givne forhold ville have handlet anderledes ved  

 undersøgelse, behandling eller lignende, hvorved skaden ville være  

 undgået«.
Med denne »specialistregel« er den almindelige »gode  

 læge«, der ligger til grund for den hidtil gældende culpa-regel blevet  

 udskiftet med den »bedste læge«, defineret som en erfaren  

 specialist.
Det er således ikke nogen betingelse, at behandlingen kan  

 bebrejdes den konkrete læge eller andre som en fejl eller forsømmelse.
Vurderingen skal tage udgangspunkt i de konkrete omstændigheder, der  

 forelå på behandlingstidspunktet, men således at den konkrete læge m.v.  

 tænkes udskiftet med en erfaren specialist.
Ville specialisten under disse  

 omstændigheder have handlet anderledes, end der faktisk blev handlet, har  

 patienten ret til erstatning, men kun i det omfang det må antages, at skaden  

 herved også ville være blevet undgået.
 I tilfælde, hvor den erfarne specialist ville have overført patienten til  

 et andet og mere kvalificeret sygehus, og det skønnes, at skaden herved  

 sandsynligvis kunne være undgået, vil erstatningsansvar også foreligge efter  

 denne bestemmelse.
 Hvis det er tvivlsomt, om en erfaren specialist ville have handlet  

 anderledes, f.eks. fordi afgørelsen også i så fald ville bero på et  

 vanskeligt skøn eller tilfælde, hvor der blandt erfarne specialister ikke er  

 enighed om, hvad den optimale behandlingsform m.v. er, vil erstatningsansvar  

 typisk ikke opstå efter denne bestemmelse, men eventuelt efter § 2, stk. 1,  

 nr. 3.
 4.2. Apparatursvigtreglen.
 Efter lovens § 2, stk. 1, nr. 2, ydes erstatning:
 »... hvis skaden skyldes fejl eller svigt i teknisk apparatur,  

 redskaber eller andet udstyr, der anvendes ved eller i forbindelse med  

 undersøgelse, behandling eller lignende«.
Årsagen til apparatursvigtet er uden betydning.
Erstatning ydes i alle  

 tilfælde, hvor en forkert funktion i apparaturet med overvejende  

 sandsynlighed har påført patienten en skade.
 Skyldes skaden ikke en fejl ved apparaturet men ved betjeningen af dette,  

 kan skade evt. erstattes efter reglen i nr. 1. For patienten er det uden  

 betydning, om årsagen er en defekt, anden form for maskinsvigt, mangelfuld  

 vedligeholdelse eller instruktion på sygehuset eller en fejl ved selve  

 betjeningen.
Reglen omfatter kun apparater og redskaber m.v., der anvendes ved  

 undersøgelse, behandling eller lignende, f.eks. narkoseapparater og  

 respiratorer, men også sprøjter og lignende.
Indtræder der skade som følge af  

 fejl eller svigt i »produkter«, der er indopereret i patienten til  

 længerevarende erstatning eller støtte for naturlige organer m.v. (såkaldte  

 implantater), gælder denne bestemmelse ikke umiddelbart.
 Hvis skader følger af andre ting eller indretninger på sygehuset, f.eks.  

 almindelige bygningsindretninger, elevatorer m.v., kan der ikke ydes  

 erstatning efter nr. 2. Sådanne ulykkestilfælde vil imidlertid i nogen  

 tilfælde (culpa) berettige til erstatning efter i lovens § 3, stk. 2.
 4.3. Alternativ teknik/metodereglen.
 Efter lovens § 2, stk. 1, nr. 3, ydes erstatning:  »... hvis  

 skaden ud fra en efterfølgende vurdering kunne være undgået ved  

 hjælp af en anden til rådighed stående behandlingsteknik eller  

 behandlingsmetode, som ud fra et medicinsk synspunkt ville have  

 været lige så effektiv til behandling af patientens  

 sygdom«.
Med denne bestemmelse indføres et tilbagebliksræsonnement, hvorefter  

 skadens undgåelighed vurderes i »bakspejlet«.
Det betyder, at sådan  

 som den faktisk indtrufne skade fremstår, kan det efterfølgende fastslås, at  

 skaden kunne være undgået, hvis behandlingen var blevet gennemført  

 anderledes.
F.eks. hvis der ved et kirugisk indgreb sker beskadigelse af en  

 nerve, uden at dette skyldes en begået fejl.
Hvis man efterfølgende  

 konstaterer, at man ligeså vel kunne have valgt at udføre indgrebet på en  

 anden måde, således at den pågældende nerve i så fald ikke ville være blevet  

 ramt, kan der gives erstatning efter denne bestemmelse.
Betingelserne for erstatning efter denne bestemmelse forudsætter nærmere  

 følgende:  At en alternativ undersøgelses- eller behandlingsteknik eller  

 -metode rent faktisk stod til rådighed i den givne situation, eventuelt ved  

 overflytning af patienten til andet sygehus.
Der kan således ikke tages  

 hensyn til behandlingsmuligheder, som først er blevet taget i an- vendelse  

 efter behandlingstidspunktet.  At den alternative teknik/metode var - set ud  

 fra en erfaren specialists forhåndsvurdering - ligeværdig med den faktisk  

 valgte teknik/metode.
Der kan således ikke ydes erstatning i tilfælde, hvor  

 lægen med rette afstod fra at anvende en anden teknik eller metode, fordi den  

 erfarings- mæssigt ville være mindre effektiv til behandling af patientens  

 sygdom.
Dette gælder også, selv om det - med efterfølgende kendskab til den  

 faktisk indtrufne skade - kan siges, at valg af den anden teknik eller metode  

 ville have været bedre for den konkrete patient.  At, hvis den alternative  

 teknik/metode var blevet valgt skal det - efterfølgende - kunne fastslås, at  

 skaden med overvejende sandsynlighed også ville være undgået.
Der skal dog  

 også her tages hensyn til de overvejende sandsyn- lige følger af den  

 alternative teknik/metode.
 Reglen indebærer bl.a., at forsøgspatienter vil være berettiget til  

 erstatning, hvis der i forbindelse med forsøgsmetoden indtræder en skade, som  

 ikke ville være indtrådt, hvis man i stedet havde anvendt hidtidige optimale  

 behandlingsmetoder under forudsætning af, at de gængse metoder på  

 behandlingstidspunktet fremtrådte som (mindst) ligeværdige med  

 forsøgsmetoden, men reglen er ikke begrænset til tilfælde, hvor valget står  

 mellem nye og gamle metoder eller teknikker.
 Det bemærkes, at alternativ teknik-/metodereglen ikke gælder ved skade,  

 som følger af forkert diagnosticering af patientens sygdom, jf. lovens § 3,  

 stk. 1. Det skyldes, at en korrekt diagnose almindeligvis først kan stilles  

 efter flere undersøgelser, og det derfor vil være for vidtgående at give  

 erstatning efter den »bakspejlsvurdering«, der ligger til grund for  

 reglen i nr. 3.
 4.4. Rimelighedsreglen.
Efter lovens § 2, stk. 1, nr. 4, ydes erstatning:  »... hvis der  

 som følge af undersøgelse, herunder diag- nostiske indgreb, eller  

 behandling indtræder skade i form af infektioner eller andre  

 komplikationer, der er mere omfattende, end hvad patienten med  

 rimelighed må tåle.
Der skal herved tages hensyn til dels skadens  

 alvor, dels patientens sygdom og helbredelsestilstand i øvrigt  

 samt til skadens sjældenhed og mulighederne i øvrigt for at
tage risikoen for dens indtræden i betragtning«.
 Denne bestemmelse indeholder en opsamling af de erstatningssituationer,  

 der ikke dækkes af § 2, stk. 1, nr. 1-3. Bestemmelsen bygger på, at visse  

 skader, som ikke kunne være undgået alligevel bør berettige patienten til  

 erstatning, vurderet ud fra et rimelighedskriterium.
 Det er efter denne bestemmelse afgørende, om skaden går ud over, hvad  

 patienten med rimelighed må tåle (uden erstatning). Det væsentlige ved denne  

 vurdering er, om der som følge af behandlingen er indtrådt en skade af en  

 sådan alvor, at det giver et udtalt misforhold i relation til grundsygdommens  

 alvor og de forventelige normale følger af behandlingen imod denne.
Der stilles derfor krav om  At skaden skal være alvorlig set i forhold til  

 alvorlig- heden af grundsygdommen.
F.eks. kan erstatning ikke ydes for en  

 mindre skade opstået i tilslutning til behandling af en alvorlig sygdom.  At  

 skadens indtræden skal være uventet både generelt og konkret vurderet.
F.eks.  

 kan erstatning ikke ydes for en komplikation, der normalt eller ofte opstår i  

 tilslutning til behandling af en bestemt lidelse.
De 2 kriterier skal dog ses i sammenhæng ved den samlede  

 rimelighedsvurdering.
F.eks. kan erstatning typisk ydes for en sjældent  

 indtrædende alvorlig skade, opstået i forbindelse med behandling af en  

 »banal« lidelse.
Reglen kan navnlig få betydning ved nervelæsioner i forbindelse med  

 kirurgiske indgreb og ved diagnostiske indgreb, som afkræfter mistanke om  

 alvorlig sygdom.
Bestemmelsen omfatter alle former for komplikationer m.v.,  

 herunder infektioner.
 5. Andet.
 5.1. Egen skyld og informeret samtykke.
 Der er ofte rejst spørgsmål om, hvilken betydning patientens egen skyld  

 eller anden medvirken til skadens indtræden har for erstatningsretten.
 Det følger af lovens § 6, at erstatningen til patienten eller dennes  

 efterladte kan nedsættes eller efter omstændighederne helt bortfalde, hvis  

 patienten forsætligt eller ved grov uagtsomhed har medvirket til skaden.
Reglen indeholder den afvigelse fra almindelige erstatningsregler, at egen  

 skyld i form af simpel uagtsomhed fra patientens side ikke kan medføre  

 nedsættelse af erstatningen.
Udtrykket »medvirket« omfatter både  

 egen skyld og accept af risiko.
Accept af risiko får dog normalt ikke  

 betydning i disse tilfælde, da selv et udtrykkeligt samtykke fra patienten  

 til gennemførelse af behandlingen i sig selv er uden betydning for  

 vurderingen af, om der foreligger en erstatningsberettigende patientskade.
 5.2. Forholdet mellem patientforsikringsordningen og  

 patientklageordninger.
 Som anført tager ingen af patientforsikringsordningens  

 erstatningskriterier sigte på at fastslå, at vedkommende læge eller andre har  

 begået fejl eller forsømmelse (culpa). Selv om lægen godt kan tænkes at have  

 forvoldt en skade ved culpøs adfærd, så vil Patientforsikringsforeningens  

 afgørelser om tilkendt erstatning ikke samtidig direkte eller indirekte  

 udtrykke nogen kritik af vedkommende læge eller andre.
 De forhold, der skal undersøges og bevises i en klagesag indbragt for  

 Sundhedsvæsenets Patientklagenævn, tager derimod sigte på at godtgøre, om  

 vedkommende læge m.v. personligt har begået en faglig fejl m.v.
 Det er meget vigtigt for patientforsikringsordningens funktion, at de  

 involverede læger og andre aktivt medvirker ved vejledning af patienterne og  

 ved afklaring af de nærmere forhold om den enkelte skadevoldende behandling.
Der vil derfor ikke at ske indberetninger om erstatningssager i  

 patientforsikringsordningen til Patientklagenævnet.
En evt. klagesag må i  

 øvrigt »startes forfra« med bl.a. høring af involverede parter, da  

 det som anført er helt andre forhold, der skal oplyses i disse sager.
 6. Ansøgning om erstatning m.v.
Patientforsikringsordningen administreres af Patientforsikringsforeningen,  

 som er en forening af forsikringsselskaber m.fl.
Det er denne forening, der  

 afgør alle sager om erstatning efter loven.
Ansøgning om erstatning skal  

 derfor altid af den enkelte patient fremsendes direkte til  

 Patientforsikringsforeningen og ikke til det behandlende sygehus.
 Ansøgning om erstatning indgives af patienten på en særlig blanket, som  

 vedkommende kan få udleveret på sygehuset eller ved henvendelse til  

 Patientforsikringsforeningen, Krumtappen 2, 2500 Valby (tlf.: 36 45 11 77).
 Da de enkelte patienter ikke kan forudsættes at have kendskab til loven,  

 er det meget vigtigt, at det behandlende sundhedspersonale informerer og  

 vejleder patienten om muligheden for erstatning, såfremt der er indtruffet en  

 skade, jf. vejledningens pkt. 1. Udgangspunktet er, at patienten efter denne  

 information og vejledning selv på den særlige blanket indsender sin  

 anmeldelse til Patientforsikringsforeningen, som herefter vil indhente  

 oplysninger m.v. fra det behandlende sygehus på en supplerende blanket.
I særlige tilfælde vil sygehuset dog også selv kunne fremsende sidstnævnte  

 blanket og anmelde en skade direkte over for foreningen, f.eks. hvis skaden  

 umiddelbart skønnes at falde ind under loven.
I disse tilfælde forudsættes  

 det altid, at sygehuset forinden har orienteret patienten herom.
 Når foreningen har modtaget alle oplysninger, afgøres sagen.  

 Patientforsikringsforeningens afgørelse vil blive meddelt direkte til den  

 skadelidte patient, driftsansvarlige myndighed m.fl.
