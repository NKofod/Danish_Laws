Opfølgning til 2014-15. Kommune kunne ikke undtage oplysninger om en forpagtningsafgifts størrelse samt beregningen heraf fra aktindsigt Sagen blev efterfølgende genoptaget, og journalisten fik aktindsigt i de omhandlede oplysninger.
(Sag nr. 14/01632) På baggrund af min udtalelse meddelte Statsforvaltningen mig den 27. oktober 2014, at Statsforvaltningen havde genoptaget sagen.
Efter en fornyet gennemgang af sagen var det således Statsforvaltningens opfattelse, at Nordfyns Kommune ikke på det foreliggende grundlag kunne undtage de oplysninger i forpagtningsaftalen, der vedrørte forpagtningsafgiftens størrelse samt beregningen af forpagtningsafgiften, fra aktindsigt.
Statsforvaltningen bad samtidig Nordfyns Kommune om at få oplyst, hvad kommunen ville foretage sig i anledning af Statsforvaltningens opfattelse.
 Den 5. november 2014 orienterede Statsforvaltningen mig om, at Nordfyns Kommune nu havde givet aktindsigt i de oplysninger i forpagtningsaftalen, der vedrørte forpagtningsafgiftens størrelse samt beregningen af forpagtningsafgiften.
