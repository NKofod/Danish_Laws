Bekendtgørelse om ændring af bekendtgørelse om røntgendiagnostikanlæg til veterinært brug (Ændrede afskærmningsregler, tilsyn m.v. fra Sundhedsstyrelsen og strafbestemmelser) § 1 I bekendtgørelse nr. 494 af 12. september 1977 om røntgendiagnostikanlæg til veterinært brug foretages følgende ændringer:
 1. Punkterne 2.1, 2.1.1, 2.1.2 og 2.1.3 ophæves.
 2. Punkt 2.3.1. affattes således: »Godkendelse gives på grundlag af den skete anmeldelse.
Godkendelsen kan inddrages, hvis anlægget ikke længere opfylder de af Sundhedsstyrelsen fastsatte bestemmelser.« 3. Punkt 3.2.2. affattes således: »Stråleudsat personale skal under arbejdet altid bære persondosimetre.« 4. Punkt 6.1 affattes således: »Lokaler, hvor der anvendes røntgenapparater, skal afskærmes således, at personer, der opholder sig uden for lokalet, ikke kan modtage doser, der overskrider 0,3 mSv/år, fra røntgenapparaterne i lokalet.
Lokaler, der er afskærmet efter reglerne i pkt. 6.2 - 6.9 incl. tabel 1, anses for at opfylde bestemmelserne om tilstrækkelig afskærmning af personer, der befinder sig uden for røntgenrummet.« 5. Punkt 8.1 affattes således: »Røntgenanlæg er underlagt tilsyn af Sundhedsstyrelsen.
Sundhedsstyrelsen skal til enhver tid have adgang til anlægget og al dokumentation i forbindelse med etablering og vedligehold af røntgenanlægget og alle røntgenundersøgelser.
Dokumentation skal på forlangende sendes til Sundhedsstyrelsen.« 6. Punkt 8.2 affattes således: »Sundhedsstyrelsen fører tilsyn med røntgenanlægget efter behov.« 7. Punkt 8.3 affattes således: »Sundhedsstyrelsen kan forbyde brugen af røntgenanlæg indtil anlægget eller brugen deraf lever op til de af Sundhedsstyrelsen stillede krav.« 8. Overskriften til kapitel 9 affattes således: »9. Klageadgang og straf« 9. Indholdet i kapitel 9 affattes således: »9.1 Sundhedsstyrelsens krav, betingelser og afgørelser i medfør af denne bekendtgørelse kan inden 4 uger påklages til Indenrigs- og Sundhedsministeriet. 9.2 Overtrædelse af kapitlerne 2, 3 og 4 i denne bekendtgørelse straffes med bøde med mindre højere straf er forskyldt efter anden lovgivning. 9.3 Den ansvarlige jf. kapitel 3 eller andet personale, herunder personale i røntgenfirmaer, der udfører arbejder ved røntgenapparater, der ved grovere eller gentagen forsømmelse eller skødesløshed overtræder sine pligter efter denne bekendtgørelse, straffes med bøde, med mindre højere straf er forskyldt efter anden lovgivning. 9.4 Der kan pålægges selskaber mv. (juridiske personer) strafansvar efter reglerne i straffelovens 5. kapitel.« 10. Vejledningen i pkt. 10.1 ophæves.
§ 2 Bekendtgørelsen træder i kraft den 1. oktober 2007.
