Skriftlig fremsættelse (25. april 2018) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om projektering og anlæg af et vildsvinehegn langs den dansk-tyske landegrænse (Lovforslag nr.
L 228) Lovforslaget skaber hjemmel til at projektere og meddele tilladelse til anlæg af et vildsvinehegn langs den dansk-tyske landegrænse.
Lovforslaget er en del af en samlet pakke af tiltag mod afrikansk svinepest med henblik på at beskytte den danske eksport af svinekød.
Afrikansk svinepest findes i dag i flere EU-lande.
Bestanden af vildsvin i Tyskland er vokset meget kraftigt de seneste år, og der er behov for at styrke det forebyggende arbejde for at forhindre sygdommen i at komme til Danmark.
Forekomst af afrikansk svinepest i Danmark vil medføre et meget betydeligt tab af eksportindtægter.
Vildsvinehegnet etableres for at hindre, at vildsvin kommer ind i Danmark fra Nordtyskland.
Vildsvinehegnets dimensioner er endnu ikke endeligt fastlagt.
Vildsvinehegnet forventes at blive ca. 1,5 m højt og forventes at skulle graves ca. 0,5 m ned i jorden for at forhindre, at vildsvinene kan grave sig under hegnet.
Vildsvinehegnet etableres primært på land og vil blive afsluttet et stykke ude i henholdsvis Vadehavet og Flensborg Fjord.
Hegnet vil blive næsten 70 kilometer langt.
Ved byerne langs landegrænsen og ved Rudbøl Sø samt større trafikale anlæg og hovedveje vil der ikke blive placeret hegn.
Der vil i forbindelse med etableringen af vildsvinehegnet blive taget hensyn til de mange naturlokaliteter og kulturhistoriske forhold på den dansk-tyske landegrænse, og anlægget vil naturligvis også overholde EU-regler og danske regler, der beskytter bl.a.
Vadehavet og Tøndermarsken.
 Foruden dette lovforslag omfatter pakken af tiltag mod afrikansk svinepest det samtidigt fremsatte lovforslag om at skærpe bødestørrelserne for overtrædelse af regler, der beskytter mod introduktion af alvorlige indberetningspligtige smitsomme sygdomme, herunder afrikansk svinepest (f.eks. ulovlig indførsel af fødevarer og manglende rengøring og desinfektion af lastbiler).
Af andre indsatser kan nævnes intensivering af jagtindsatsen med henblik på udryddelse af vildsvin i den danske natur.
Hertil kommer en række øvrige initiativer til bekæmpelse af afrikansk svinepest målrettet andre risikofaktorer, herunder fodring med madaffald og lastbiler, der transporterer dyr.
Udgifterne til etablering af vildsvinehegnet vil være omkring 60 mio. kr.
Det drejer sig navnlig om udgifter til selve anlægget af hegnet, udgifter til ekspropriation over for de lodsejere, som må tåle hegnet på deres grund, samt udgifter til vildtkameraer ved grænseovergangene og eventuelt til dufthegn.
De løbende årlige udgifter til vedligeholdelse af hegnet vil være omkring 5 mio. kr.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
