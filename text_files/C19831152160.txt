INDHOLDSFORTEGNELSE Indledende bemærkninger I.
Sager om benådning for frihedsstraf og udsættelse.
A.
Kompetence.
B.
Almindelige retningslinier.
 1. Domfældte på fri fod.
Virkning af en ansøgning om benådning og/eller udsættelse og behandling af ansøgningen.
Virkning af en ansøgning om benådning efter tidligere ansøgning om udsættelse.
Virkning af en ansøgning om udsættelse efter tidligere ansøgning om benådning.
Virkning af en fornyet ansøgning om benådning og/eller udsættelse.
 Behandling af en fornyet ansøgning om udsættelse.
 Behandling af ansøgninger i særlige tilfælde.
Virkning af en klage til justitsministeriet over politiets afgørelse om udsættelse.
 Behandling af en klage over politiets afslag på udsættelse.
 2. Domfældte anbragt i arresthus eller anstalt.
a.
Fuldbyrdelse ikke iværksat.
 Virkning af en ansøgning om benådning og/eller udsættelse.
 Behandling af en ansøgning om benådning og/eller udsættelse.
 Behandling af ansøgninger i særlige tilfælde.
Virkning af en klage til justitsministeriet over politiets afgørelse om udsættelse og behandling af klagen.
b.
Fuldbyrdelse iværksat.
Virkning af en ansøgning om benådning og behandling af ansøgningen.
Virkning af en ansøgning om strafafbrydelse og behandling af ansøgningen.
c.
Særligt om udsættelse.
 1. Betingelser.
 Økonomiske forhold.
 Arbejdsmæssige forhold.
 Uddannelsessøgende.
 Resocialisering.
 Helbred.
 Forsørgerpligter.
 Specielt om varetægtsarrestanter.
 Specielt om værnepligtige.
 2. Afgørelsens indhold.
a.
Udsættelse tillades.
b.
Udsættelse nægtes.
II.
Sager om eftergivelse eller nedsættelse af bøder og konfiskation.
A.
Kompetence.
B.
Almindelige retningslinier.
 Virkning af en ansøgning om eftergivelse eller nedsættelse.
 Behandling af en ansøgning om eftergivelse eller nedsættelse.
Virkning af en klage til justitsministeriet over politiets afgørelse om eftergivelse eller nedsættelse.
C.
Betingelser.
D.
Afgørelsens indhold.
III.
Sager om henstand med eller afdragsvis betaling af bøder og konfiskation.
A.
Kompetence.
B.
Almindelige retningslinier.
 Virkning af en ansøgning om henstand eller afdragsvis betaling.
 Behandling af en ansøgning om henstand eller afdragsvis betaling.
Virkning af en klage til justitsministeriet over politiets afgørelse om henstand eller afdragsvis betaling.
C.
Betingelser.
D.
Afgørelsens indhold.
 1. Henstand eller afdragsvis betaling tillades.
 Almindelige betingelser.
 Løbetid.
Rækkefølge for betaling af sagsomkostninger, efterbetalingsbeløb, konfiskation m.v.
 Renter.
 Sikkerhedsstillelse.
 2. Henstand eller afdragsvis betaling nægtes.
IV.
Udståelse af bødeforvandlingsstraf.
A.
Almindelige retningslinier.
Behandling af en ansøgning om benådning for bødeforvandlingsstraf.
Behandling af en ansøgning om udsættelse med udståelse af bødeforvandlingsstraf.
B.
Særlige tilfælde.
 1. Personer under 18 år.
 2. Bøder pålagt som forudsætning for benådning.
V.
Tvangsbøder.
VI.
Administrativt pålagte bøder.
VII.
Sagsomkostninger.
 Bilag: Cirkulære af 26. juni 1975 om behandlingen af sager om benådning og  

 udsættelse af straffuldbyrdelse m.v., som ændret ved cirkulære af 22. august  

 1983.
 Ekstrakt af politimesterforeningens cirkulærskrivelse nr. 20 af 8. februar  

 1973 om bødeforelæg, inddrivelse af bøder og bødekartoteker.
Ekstrakt af politimesterforeningens cirkulærskrivelse nr. 5 af 13.  

 november 1978 om bl.a. forvandlingsstraf for bøder.(* 1) Indledende bemærkninger.
Når en domstol har afsagt en endelig straffedom, skal straffen fuldbyrdes  

 uden ufornødent ophold.
Særlige grunde kan imidlertid tale for benådning  

 (eftergivelse) eller udsættelse (henstand) i kortere eller længere tid.
 Denne vejledning knytter sig hovedsagelig til justitsministeriets  

 cirkulære af 26. juni 1975 om behandlingen af sager om benådning og  

 udsættelse af straffuldbyrdelse m.v., som ændret ved cirkulære af 22. august  

 1983. Vejledningen knytter sig tillige til justitsministeriet, direktoratet  

 for kriminalforsorgens cirkulære af 26. august 1983 om iværksættelse af  

 udståelse af frihedsstraf eller forvaring m.v. for så vidt angår  

 bestemmelserne om tilsigelse til strafudståelse og iværksættelse af  

 strafudståelsen.
Vejledningen er tænkt som en hjælp for de myndigheder, der ved  

 behandlingen af disse spørgsmål skal administrere de nævnte cirkulærer.
Den  

 indeholder fortolkningsbidrag til de enkelte bestemmelser, anvisninger på,  

 hvorledes forskellige typer af sager skal eller bør afgøres, oplysninger om  

 justitsministeriets praksis samt henvisninger til love og cirkulærer, der kan  

 have betydning ved sagernes afgørelse.
 Henvisninger til paragraffer refererer - medmindre andet er angivet - til  

 ovennævnte cirkulære af 26. juni 1975.
Forkortelsen »KC« refererer til »Kriminalforsorgens  

 Cirkulæresamling.« Sager, der forelægges for justitsministeriet, adresseres til  

 justitsministeriet, direktoratet for kriminalforsorgen, Klareboderne 1, 1115  

 København K.
Eventuel telefonisk henvendelse sker til 2. ekspeditionskontor  

 (01) 13 57 83.
I.
Sager om benådning for frihedsstraf og udsættelse.
A.
Kompetence.
Sager om benådning for frihedsstraf behandles af justitsministeriet.  

 Benådning for frihedsstraf sker ved kgl. resolution.
Dog er  

 justitsministeriet i henhold til kgl.resolution af 24. juni 1975 bemyndiget  

 til at eftergive frihedsstraffe på 40 dage eller derunder.
 Sager om udsættelse med fuldbyrdelse af frihedsstraf afgøres af politiet.
Vedrører en ansøgning benådning, subsidiært udsættelse, afgøres begge  

 spørgsmål dog af justitsministeriet.
Udsættelse af en sådan længde, at selve  

 tiden fra domfældelsen kan medvirke til en benådning, samt udsættelse, der er  

 at betragte som forløber eller optakt til en benådning, kan kun meddeles af  

 justitsministeriet på grund af spørgsmålets sammenhæng med  

 benådningsspørgsmålet.
 Sager om benådning for frihedsstraf, pålagt under militær straffesag,  

 behandles af forsvarsministeriet.
Udsættelse med fuldbyrdelse af frihedsstraf, pålagt under militær  

 straffesag, afgøres af auditøren.
Andre frihedsstraffe, idømt militært  

 personel, kan af den militære straffuldbyrdende myndighed efter forhandling  

 med den borgerlige fuldbyrdelsesmyndighed udsættes til efter den første  

 uddannelses afslutning, jf. militær retsplejelov § 26 og justitsministeriets  

 cirkulærskrivelse af 22. juni 1972 om afsoning af frihedsstraf under  

 aftjening af værnepligt.
 Er ansøgningen begrundet med ønsket om genoptagelse af straffesagen,  

 afgøres spørgsmålet om udsættelse eller standsning af fuldbyrdelsen af den  

 særlige klageret, jf. retsplejelovens § 986.
 Med hensyn til udsættelse ved ansøgning om tredieinstansbevilling henvises  

 til justitsministeriets cirkulærskrivelse af 26. oktober 1973 (KC F-1-4).
B.
Almindelige retningslinier.
 1. Domfældte på fri fod.
 Virkning af en ansøgning om benådning og/eller udsættelse og behandling af  

 ansøgningen.
 Når en ansøgning om benådning og/eller udsættelse er modtaget, udsættes  

 straffens fuldbyrdelse, medens ansøgningen behandles, jf. § 1 (og til dels  

 retsplejelovens § 1001, stk. 3). Ansøgningen har således altid opsættende  

 virkning i modsætning til de side 4, 4. afsnit nævnte ansøgninger,(Virkning  

 af en fornyet ansøgning om benådning og/eller udsættelse) som kun under visse  

 betingelser har opsættende virkning.
 Det vil normalt være nødvendigt, at der foretages en nærmere afhøring af  

 domfældte til rapport, jf. § 16.
Såfremt ansøgeren er undergivet tilsyn, kan det være hensigtsmæssigt at  

 indhente en udtalelse fra tilsynsmyndigheden.
Høring af tilsynsmyndigheden  

 kan dog undlades, såfremt det er åbenbart, at ansøgningen skal afslås.
 Såfremt ansøgeren påberåber sig, at andre myndigheder eller personer har  

 kendskab til vedkommendes personlige forhold, som vil kunne støtte  

 ansøgningen, bør den pågældende som udgangspunkt henvises til selv at søge  

 oplysningerne fremskaffet.
Indgives en ansøgning om benådning og/eller udsættelse, efter at domfældte  

 er tilsagt til strafudståelse, bevirker dette ikke, at tilsigelsen automatisk  

 bortfalder, jf. § 14 i iværksættelsescirkulæret, hvorefter tilsigelsen kun  

 bortfalder, såfremt ansøgningen har opsættende virkning, og der ikke er  

 truffet endelig afgørelse inden datoen for fremmødet.
Da man lægger vægt på,  

 at afsoningen påbegyndes på den fastsatte dato, bør det tilstræbes, at  

 ansøgninger om benådning og/eller udsættelse - der har opsættende virkning -  

 er færdigbehandlet inden mødedatoen.
Søges der om udsættelse, bør politiets  

 afgørelse derfor være truffet på et sådant tidspunkt, at en eventuel klage  

 til justitsministeriet kan være færdigbehandlet inden den fastsatte mødedato.  

 Kan det forudses, at ansøgningen ikke kan være færdigbehandlet forinden, skal  

 politiet underrette fuldbyrdelsesstedet om, at tilsigelsen er bortfaldet, jf.  

 § 14, stk. 3, i iværksættelsescirkulæret.
 At ansøgningen er indgivet senere end 10 dage efter modtagelsen af  

 tilsigelsen, har ingen betydning for ansøgningens opsættende virkning, men  

 medfører, at de betingelser, der i øvrigt stilles for at imødekomme  

 ansøgningen, skærpes, jf. iværksættelsescirkulærets § 17, stk. 1, nr. 5. Om  

 betingelser for meddelelse af udsættelse, se side 11 ff.(Særligt om  

 udsættelse).
 Virkning af en ansøgning om benådning efter tidligere ansøgning om  

 udsættelse.
 Er en tidligere ansøgning om udsættelse afslået eller imødekommet, vil en  

 efterfølgende ansøgning om benådning medføre, at fuldbyrdelsen må udsættes.  

 En sådan ansøgning har i medfør af retsplejelovens § 1001, stk. 3, opsættende  

 virkning.
Dette er også tilfældet, selv om benådningsansøgningen støttes på samme  

 grundlag.
Opmærksomheden henledes på muligheden for i disse tilfælde  

 eventuelt at anvende den ekspeditionsform, der er anført under  

 »Behandling af ansøgninger i særlige tilfælde.« Virkning af en ansøgning om udsættelse efter tidligere ansøgning om  

 benådning.
 Er en tidligere ansøgning om benådning afslået, vil en efterfølgende  

 ansøgning om udsættelse, der støttes på samme grundlag, normalt ikke medføre,  

 at fuldbyrdelsen udsættes, idet domfældte i forbindelse med ansøgningen om  

 benådning vil være blevet spurgt, om fuldbyrdelsen ønskes udsat, hvis  

 ansøgningen afslås, jf. § 2.
 Virkning af en fornyet ansøgning om benådning og/eller udsættelse.
Er en tidligere ansøgning om benådning og/eller udsættelse afslået - eller  

 en tidligere ansøgning om udsættelse imødekommet - vil en fornyet ansøgning  

 ikke automatisk medføre, at fuldbyrdelsen skal udsættes.
Om dette skal ske,  

 afhænger af, om der i den nye ansøgning er anført nye omstændigheder af  

 væsentlig betydning, eller der i øvrigt skønnes at være særlig grund til at  

 afvente afgørelsen af den nye ansøgning, inden fuldbyrdelsen iværksættes, jf.  

 § 1. Ved vurderingen af, om de påberåbte nye omstændigheder er af væsentlig  

 betydning, lægges der vægt på, om de umiddelbart synes at være af en sådan  

 karakter, at det må antages (eventuelt efter en nærmere undersøgelse), at  

 ansøgningen vil blive imødekommet.
At de anførte omstændigheder skal være  

 nye, betyder ikke nødvendigvis, at de skal være indtruffet efter, at den  

 tidligere afgørelse er truffet.
Omstændigheder, som kunne have været fremført  

 på et tidligere tidspunkt, vil dog som udgangspunkt ikke skulle anses som  

 væsentlige.
 Som eksempel på tilfælde, hvor de nye omstændigheder, der anføres til  

 støtte for en fornyet ansøgning om udsættelse, skønnes at være af væsentlig  

 betydning, kan nævnes: indtrufne uforudseelige komplikationer i forbindelse  

 med domfældtes arbejds- eller uddannelsesmæssige forhold, alvorligere sygdom  

 hos domfældte eller denne nærtstående personer, problemer med pasning af børn  

 eller andre personer, der hører til domfældtes husstand.
 Behandling af en fornyet ansøgning om udsættelse.
Ved modtagelsen af en fornyet ansøgning om udsættelse skal politiet straks  

 tage stilling til, om ansøgningen har opsættende virkning.
Er der tvivl om,  

 hvorvidt dette er tilfældet, kan spørgsmålet eventuelt telefonisk forelægges  

 for justitsministeriet.
Skønner politiet, at en fornyet ansøgning ikke har opsættende virkning,  

 har domfældte adgang til at klage til justitsministeriet, jf. § 17, stk. 1.  

 En sådan klage skal snarest muligt, eventuelt telefonisk, forelægges for  

 justitsministeriet, men klagen har ikke opsættende virkning (i modsætning til  

 de i § 17, stk. 2, nævnte klager, som under visse betingelser har opsættende  

 virkning, se side 6, 2. afsnit.(Om virkning af en klage til  

 justitsministeriet over politiets afgørelse om udsættelse.) Skønner politiet, at ansøgningen har opsættende virkning, behandles sagen  

 efter tilsvarende retningslinier som anført side 2 ff.(Virkning af en  

 ansøgning) Såfremt domfældte er tilsagt til strafudståelse, og det kan  

 forudses, at endelig afgørelse ikke kan være truffet - herunder eventuelt  

 behandlet af justitsministeriet som rekursmyndighed - inden mødedatoen, skal  

 politiet give fuldbyrdelsesstedet og domfældte meddelse om, at tilsigelsen er  

 bortfaldet, jf.iværksættelsescirkulærets § 14, stk. 3, og § 17, stk. 1, nr.  

 7.
 Behandling af ansøgninger i særlige tilfælde.
Søges der om benådning og/eller udsættelse (og ansøgningen har opsættende  

 virkning) umiddelbart før afsoningen skal påbegyndes (fx ganske få dage før  

 datoen for fremmødet, i forbindelse med fremmødet eller ved anholdelse efter  

 udeblivelse) med det åbenbare formål at udskyde fuldbyrdelsen, vil hensynet  

 til retshåndhævelsens effektivitet tale for, at der - såfremt domfældte  

 forinden har haft rimelig tid og lejlighed til at indgive en sådan ansøgning  

 - træffes en afgørelse straks, således at fuldbyrdelsen ikke udskydes.
Hvis  

 der i en sådan situation foreligger tilstrækkelige oplysninger vedrørende de  

 omstændigheder, der påberåbes til støtte for en ansøgning om udsættelse, kan  

 politiet straks tage stilling til ansøgningen og af egen drift, eventuelt  

 telefonisk, forelægge afgørelsen for justitsministeriet som rekursmyndighed,  

 hvorved den klageadgang, som er hjemlet i § 17, stk. 2, er tilgodeset.
Drejer  

 ansøgningen sig om benådning, vil justitsministeriet - eventuelt efter  

 telefonisk forelæggelse fra politiet - straks tage stilling til ansøgningen.  

 Det er dog en forudsætning, at der foreligger et tilstrækkeligt  

 beslutningsgrundlag vedrørende de faktiske omstændigheder.
 Virkning af en klage til justitsministeriet over politiets afgørelse om  

 udsættelse.
 Afslår politiet en ansøgning om udsættelse, eller imødekommer politiet  

 ikke fuldt ud det ansøgte, kan afgørelsen indbringes for justitsministeriet,  

 jf. § 17, stk. 1. Klagen har kun opsættende virkning, medens klagen  

 behandles, og kun 1) såfremt den er politiet eller justitsministeriet i hænde  

 senest 10 dage efter, at ansøgeren har modtaget meddelelse om afgørelsen, og  

 2) afgørelsen vedrører en ansøgning, der havde opsættende virkning, jf. § 17,  

 stk. 2.
Klage over politiets afgørelse, indgivet efter udløbet af klagefristen,  

 vil dog udsætte fuldbyrdelsen, såfremt der i sagen foreligger nye  

 omstændigheder af væsentlig betydning.
Klagen opfattes i disse situationer  

 som en fornyet ansøgning, som på grund af nye omstændigheder af væsentlig  

 betydning skal tillægges opsættende virkning.
 Behandling af en klage over politiets afslag på udsættelse.
Indgives klagen til politiet, skal der straks ved modtagelsen tages  

 stilling til, om klagen har opsættende virkning.
Såfremt der foreligger nye  

 omstændigheder af væsentlig betydning, behandler politiet sagen som en  

 fornyet ansøgning, der har opsættende virkning, se herom side 5. (Behandling  

 af fornyet ansøgning om udsættelse.) Har en klage i øvrigt opsættende virkning, skal politiet, såfremt  

 domfældte er tilsagt til strafudståelse, og det kan forudses, at klagen ikke  

 kan være færdigbehandlet i justitsministeriet inden datoen for fremmødet,  

 give fuldbyrdelsesstedet meddelelse om, at tilsigelsen er bortfaldet, jf.  

 iværksættelsescirkulærets § 14, stk. 3. Sådan meddelelse skal tillige gives  

 domfældte, såfremt klagen vedrører politiets afslag på en fornyet ansøgning,  

 jf. § 17, stk. 1, nr. 7, i iværksættelsescirkulæret.
Der bør ved klagens  

 forelæggelse for justitsministeriet gives oplysning om, hvorvidt en sådan  

 meddelelse er givet.
 2. Domfældte anbragt i arresthus eller anstalt.
a.
Fuldbyrdelse ikke iværksat.
 Virkning af en ansøgning om benådning og/eller udsættelse.
i.
For domfældte, der er varetægtsfængslet efter dommen, skal  

 strafudståelsen iværksættes straks efter, at fuldbyrdelsesordren er modtaget.  

 Domfældte skal have meddelelse om, at afsoningen nu påbegyndes, og at  

 ansøgning om benådning efter dette tidspunkt ikke kan udsætte fuldbyrdelsen,  

 jf.iværksættelsescirkulærets § 22. Hvis domfældte imidlertid i forbindelse  

 med denne meddelelse ansøger om benådning, kan iværksættelse af udståelsen  

 dog ikke finde sted, før ansøgningen er færdigbehandlet (domfældte hensidder  

 således fortsat som varetægtsarrestant), medmindre en ansøgning herom på  

 samme grundlag tidligere er afslået.
Virkningen af en ansøgning om benådning  

 med hensyn til fuldbyrdelsens iværksættelse samt kriterierne for, om en  

 ansøgning har opsættende virkning, er således de sammme som anført side 2 ff  

 vedrørende domfældte på fri fod.
Opmærksomheden henledes på, at der ikke kan meddeles udsættelse med  

 fuldbyrdelsen af straffen, jf. § 1, stk. 1. Indgives ansøgning herom, inden  

 strafudståelsen kan iværksættes, vil ansøgningen skulle behandles som en  

 begæring om ophævelse af bestemmelsen om varetægtsfængsling, medens en  

 ansøgning efter dette tidspunkt betragtes om en anmodning om strafafbrydelse,  

 se herom side 11. (Virkning af en ansøgning om strafafbrydelse og behandling  

 af ansøgningen.) ii.
For domfældte, der udstår frihedsstraf i henhold til en anden dom,  

 skal strafudståelsen iværksættes straks efter, at fuldbyrdelsesordren er  

 modtaget.
Domfældte skal have meddelelse om, at afsoningen nu påbegyndes, og  

 at ansøgning om benådning og/eller udsættelse efter dette tidspunkt ikke kan  

 udsætte fuldbyrdelsen, jf. iværksættelsescirkulærets § 23. Hvis domfældte  

 imidlertid i forbindelse med denne meddelelse ansøger om benådning eller  

 udsættelse, vil virkningen af ansøgningen med hensyn til fuldbyrdelsens  

 iværksættelse samt kriterierne for, om ansøgningen har opsættende virkning,  

 være de samme som anført side 2 ff vedrørende domfældte på fri fod.
Er en  

 ansøgning (forudsat at den har opsættende virkning) således ikke  

 færdigbehandlet, herunder eventuelt behandlet af justitsministeriet som  

 rekursmyndighed, inden den tidligere straf er udstået, må løsladelse ske,  

 medmindre domfældte varetægtsfængsles, indtil udståelsen af den nye straf kan  

 iværksættes.
iii.
Såfremt domfældte er varetægtsfængslet i forbindelse med en anden  

 sag, vil det som udgangspunkt være en betingelse for iværksættelse af en  

 anden straf i forbindelse med løsladelse fra varetægt, at domfældte forinden  

 er tilsagt hertil i overensstemmelse med de regler, der gælder for personer  

 på fri fod.
 Er domfældte inden varetægtsfængslingen udeblevet fra en tilsigelse, eller  

 har han ikke kunnet tilsiges, fordi han var uden fast bopæl, vil hensættelse  

 til strafudståelse kunne ske umiddelbart ved varetægtsfængslingens ophør.
Er domfældte tilsagt inden varetægtsfængslingen til at møde på en dato,  

 som ligger i varetægtsfængslingsperioden, vil iværksættelse ligeledes kunne  

 finde sted umiddelbart ved varetægtsfængslingens ophør.
Da den domfældte i  

 disse tilfælde ikke har haft mulighed for at indrette sig på at møde den  

 fastsatte dato, vil dette forhold kunne begrunde, at man imødekommer en  

 ansøgning om udsættelse.
Dette gælder navnlig, hvis varetægtsfængslingen er  

 iværksat nogen tid før mødedatoen (jf. side 15 »Specielt om  

 varetægtsarrestanter«).
 Er domfældte tilsagt til en dato, der ligger efter varetægtsfængslingens  

 ophør, vil straffen ikke mod domfældtes ønske kunne iværksættes i forbindelse  

 hermed, men domfældte må løslades.
 Er domfældte ikke tilsagt inden varetægtsfængslingen, kan domfældte ikke  

 hensættes til strafudståelse ved varetægtens ophør, men må tilsiges til en  

 dato efter varetægtsfængslingens ophør med respekt af sædvanlige frister,  

 medmindre han ved varetægtsfængslingens ophør ikke har fast bopæl og derfor  

 kan hensættes uden tilsigelse, jf. § 11, stk. 3, i iværksættelsescirkulæret.  

 En afsoningsresolution kan i princippet erstatte tilsigelsen, forudsat at  

 domfældte i forbindelse med forkyndelsen af resolutionen orienteres om sin  

 adgang til at søge om benådning og udsættelse, og forudsat at domfældte giver  

 afkald på sin ret til at blive tilsagt med sædvanlig frist (det vil sige  

 erklære sig indforstået med, at strafudståelsen iværksættes i umiddelbar  

 tilslutning til løsladelsen fra varetægt).
Kan der ved varetægtsfængslingens ophør ske iværksættelse af en anden  

 straf, vil virkningen af en ansøgning om benådning og/eller udsættelse  

 vedrørende denne straf med hensyn til fuldbyrdelsens iværksættelse og  

 kriterierne for opsættende virkning være som anført på side 2 ff vedrørende  

 domfældte på fri fod.
Er en ansøgning (der har opsættende virkning) ikke  

 endelig færdigbehandlet - herunder eventuelt behandlet af justitsministeriet  

 som rekursmyndighed inden varetægtsfængslingens ophør, eller indgives den i  

 umiddelbar tilknytning til beslutningen om løsladelse fra varetægt, må  

 domfældte løslades, medmindre den pågældende varetægtsfængsles, indtil  

 udståelsen af den nye straf kan iværksættes.
 Behandling af en ansøgning om benådning og/eller udsættelse.
En ansøgning om benådning og/eller udsættelse behandles i princippet som  

 ansøgninger fra domfældte på fri fod og afgøres således af politiet eller  

 sendes med politiets udtalelse til justitsministeriet.
Der bør normalt  

 tillige indhentes en udtalelse fra institutionens leder.
 Behandling af ansøgninger i særlige tilfælde.
 Fremsættes en ansøgning om benådning og/eller udsættelse (som har  

 opsættende virkning) umiddelbart før iværksættelsen af straffuldbyrdelsen med  

 det åbenbare formål at udskyde fuldbyrdelsen, vil den ekspeditionsform, der  

 er anført side 5 under »Behandling af ansøgninger i særlige  

 tilfælde« kunne finde anvendelse, såfremt betingelserne herfor i øvrigt  

 er til stede.
 Virkning af en klage til justitsministeriet over politiets afgørelse om  

 udsættelse og behandling af klagen.
Klage over politiets afgørelse om udsættelse har samme virkning med hensyn  

 til fuldbyrdelsens iværksættelse som klager fra domfældte på fri fod, og  

 betingelserne for, at en klage med opsættende virkning kan indbringes for  

 justitsministeriet, er i princippet de samme som gælder for frifodsfolk.  

 Opmærksomheden henledes på politiets muligheder for i særlige tilfælde (jf.  

 ovenfor) af egen drift at forelægge en afgørelse om udsættelse for  

 justitsministeriet som rekursmyndighed.
I øvrigt behandler politiet klagen  

 efter tilsvarende retningslinier som for domfældte på fri fod.
b.
Fuldbyrdelse iværksat.
 Virkning af en ansøgning om benådning og behandling af ansøgningen.
 Ansøgning om benådning afbryder ikke straffuldbyrdelsen, se dog  

 retsplejelovens § 1001, stk. 3.
 Institutionens leder afgiver indstilling til justitsministeriet efter  

 tilsvarende retningslinier som indstillinger i sager om prøveløsladelse, jf.  

 § 5.
 Virkning af en ansøgning om strafafbrydelse og behandling af ansøgningen.
 Når fuldbyrdelsen er iværksat, er der ikke længere mulighed for  

 udsættelse, men kun for strafafbrydelse.
 Afgørelse om strafafbrydelse træffes af justitsministeriet, jf. § 3, stk.  

 2, i bekendtgørelse om fuldbyrdelse af frihedsstraf (KC E-2-1), efter  

 indstilling fra institutionens leder.
C.
Særligt om udsættelse.
 1. Betingelser.
Afgørelsen om udsættelse træffes efter en helhedsvurdering, der bygger på  

 den konkrete sags enkelte momenter.
I vurderingen indgår som væsentlige  

 momenter: lovovertrædelsens art, straffens længde, dommens alder, tidligere  

 domfældelser, længden af den ansøgte udsættelse samt domfældtes personlige  

 forhold.
 Der skal som udgangspunkt anlægges en strengere vurdering ved behandling  

 af en ansøgning, der indgives senere end 10 dage efter, at domfældte har  

 modtaget tilsigelsen, jf. iværksættelsescirkulærets § 17, stk. 1, nr. 5,  

 medmindre der i det konkrete tilfælde er en rimelig grund til, at ansøgningen  

 først indgives efter fristens udløb.
Der kan ikke gives entydige generelle retningslinier for, med hvilken vægt  

 de enkelte momenter indgår i vurderingen.
Vejledende kan det dog anføres, at  

 der ud fra hensynet til retshåndhævelsens effektivitet skal udvises større  

 tilbageholdenhed med at give udsættelse, jo mere strafansvaret er ensidigt  

 generalpræventivt orienteret (som fx ved færdselslovsovertrædelser), jo  

 længere straffen er, jo ældre dommen er, og jo længere den ønskede udsættelse  

 er.
Tilsvarende gælder, hvor domfældte tidligere er straffet, herunder  

 specielt for ligeartet kriminalitet.
Med hensyn til udsættelsens længde kan vejledende anføres, at udsættelse i  

 op til 6 måneder efter domfældelsen normalt vil kunne gives, hvis det  

 forekommer sandsynligt, at de sociale skadevirkninger af en strafudståelse  

 vil kunne begrænses ved en udsættelse af denne længde.
Derimod forudsættes  

 udsættelse ud over 1 år kun tilladt i ganske særlige tilfælde, hvor  

 domfældtes forhold med vægt tilsiger, at ansøgningen imødekommes.
Er straffen  

 kortvarig, og er betingelserne for en vis udsættelse til stede, kan politiet  

 tillade deling af strafudståelsen, såfremt dette er nødvendigt for at  

 tilgodese væsentlige hensyn i forbindelse med fx domfældtes arbejds- eller  

 uddannelsesmæssige forhold eller domfældtes varetagelse af forsørgerpligter.  

 En del af straffen kan fx. udstås i forbindelse med domfældtes sommerferie og  

 resten i forbindelse med domfældtes vinterferie, jule- eller påskeferie.  

 Tilsvarende gælder, hvis en imødekommelse af ansøgningen ville medføre en  

 urimelig lang udsættelse.
 Rejses der ny sigtelse mod den domfældte, bør udsættelse som regel nægtes,  

 såfremt det er åbenbart, at den pågældende er skyldig i de påsigtede forhold,  

 idet hensynet til retshåndhævelsens effektivitet normalt vil veje tungere end  

 hensynet til domfældtes ønske om at udstå den eventuelle nye straf i  

 forbindelse med den gamle.
 I hvilket omfang hensynet til domfældtes personlige forhold bør tillægges  

 betydning ved afgørelsen om udsættelse, kan anføres følgende vejledende  

 retningslinier for de typisk forekommende tilfældegrupper:
 Økonomiske forhold.
 Ansøgningen er begrundet med domfældtes økonomiske forhold, og der søges  

 om udsættelse, fx til sommerferien.
 Arbejdsmæssige forhold.
Ved afgørelsen bør det tillægges betydning, om domfældte inden for de  

 seneste år har været straffet for lignende lovovertrædelser, hvor længe  

 ansøgeren har være ansat det pågældende sted, ansøgerens alder og økonomiske  

 situation, samt muligheden for at få samme eller tilsvarende arbejde efter  

 strafudståelsen.
I perioder med stor arbejdsløshed bør udsættelse med denne  

 begrundelse meddeles i noget større omfang end ellers.
Man bør endvidere være  

 opmærksom på de konsekvenser, som en afbrydelse af et beskæftigelsesforhold  

 på grund af strafudståelse eventuelt vil kunne få for domfældtes erhvervelse  

 af ret til dagpenge, jf. § 55 i lov om arbejdsformidling og  

 arbejdsløshedsforsikring (26 ugers reglen). En tilladelse kan eventuelt  

 betinges af, at den pågældende ikke forinden bliver uden beskæftigelse, jr.  

 nedenfor side 16 under a. »Udsættelse tillades.« Normalt bør ansøgeren selv tilvejebringe dokumentation for, at han eller  

 hun vil miste sit arbejde eller retten til dagpenge, hvis der ikke gives  

 udsættelse.
I tilfælde, hvor det forekommer velbegrundet, at ansøgeren ikke  

 ønsker, at arbejdsgiveren gøres bekendt med sagen, kan kravet om  

 dokumentation dog frafaldes, medmindre der er begrundet tvivl om rigtigheden  

 af ansøgerens anbringender, eller der er tale om et grænsetilfælde.
 Uddannelsessøgende.
Uddannelsessøgende med kortvarige straffe bør normalt have udsættelse til  

 førstkommende anvendelige ferie, som regel sommerferien.
Om eventuel deling  

 af strafudståelsen, se side 12, 1. afsnit.
Man bør dog være opmærksom på, at  

 strafudståelse ikke i alle tilfælde vil medføre, at et uddannelsesforløb  

 bliver slået i stykker, eller at et semester skal tages om.
I visse  

 situationer vil der alene være tale om, at uddannelsestiden forlænges  

 tilsvarende.
Der er endvidere mulighed for selvstudium - navnlig under  

 udståelsen af hæftestraf.
Ved fuldbyrdelse i statsfængsel er der for visse  

 uddannelsers vedkommende mulighed for bistand eller egentlig undervisning.  

 Oplysning herom kan eventuelt indhentes fra undervisningslederen i  

 vedkommende statsfængsel.
Vedrørende lærlinge henvises til lærlingelovens § 21, stk. 2, litra c,  

 hvorefter læremesteren kan hæve kontrakten, når lærlingen idømmes  

 fængselsstraf for en forsætlig lovovertrædelse.
Idømmes lærlingen hæftestraf,  

 har læremesteren ikke denne adgang.
 Resocialisering.
Foreligger der oplysninger om, at et igangværende resocialiseringsforløb  

 vil blive brudt i tilfælde af strafudståelse på nuværende tidspunkt, vil  

 udsættelse undertiden være indiceret.
Udtalelse herom fra den pågældende  

 sociale myndighed bør tillægges væsentlig betydning.
 Helbred.
 Om de tilfælde, hvor der på grund af domfældtes helbredstilstand altid  

 skal meddeles udsættelse, se retsplejelovens § 1001, stk. 1.
Kan den domfældte af helbredsmæssige grunde ikke for tiden tåle at udstå  

 straffen, eller vil en strafudståelse gribe forstyrrende ind i en lægelig  

 behandling, som ikke eller kun meget vanskeligt kan fortsættes under  

 strafudståelsen, bør udsættelse i reglen meddeles.
En erklæring fra den  

 praktiserende læge, der støtter udsættelsesansøgningen, vil som regel være  

 tilstrækkelig dokumentation.
I tvivlstilfælde bør spørgsmålet dog forelægges  

 embedslægen.
 Forsørgerpligter.
Er domfældte enlig forsørger for et eller flere mindreårige børn, bør der  

 normalt meddeles udsættelse til det tidspunkt, hvor der gennem det sociale  

 udvalg eller gennem private er etableret en pasningsordning for børnene under  

 strafudståelsen.
Er en person, der hører til domfældtes husstand, på grund af  

 sygdom afhængig af domfældtes tilstedeværelse, bør der i reglen meddeles  

 udsættelse til det tidspunkt, hvor der er etableret en pasningsordning for  

 den pågældende person.
 Specielt om varetægtsarrestanter.
 Ansøges der om udsættelse i det tilfælde, der er nævnt side 8 iii, 3.  

 afsnit, med den begrundelse, at domfældte på grund af varetægtsfængslingen  

 ikke har haft mulighed for at indrette sig på at møde den fastsatte dato, vil  

 dette forhold kunne begrunde, at man imødekommer en ansøgning om udsættelse.  

 Dette gælder navnlig, hvis varetægtsfængslingen er iværksat nogen tid før  

 mødedatoen.
 Specielt om værnepligtige.
Baggrunden for bestemmelserne i § 7, stk. 2 og 3, om overtrædelse af  

 civilforsvarslovens § 35 og § 6 i lov om værnepligtens opfyldelse ved civilt  

 arbejde, er disse lovovertrædelsers tilknytning til tjenesten.
Det er her i  

 særlig grad ønskeligt, at princippet i retsplejelovens § 1001, stk. 2,  

 følges, således at lovovertrædelserne ikke i videre omfang end nødvendigt får  

 virkning efter tjenestens ophør.
 Med hensyn til fuldbyrdelse af frihedsstraf i øvrigt over for  

 værnepligtige i civilforsvaret må fuldbyrdelse i tjenestetiden som hovedregel  

 antages at medføre så væsentlige ulemper for det offentlige, at der bør  

 meddeles udsættelse til umiddelbart efter hjemsendelsen.
For de civilværnepligtige foreligger en tilsvarende antagelse ikke.
Er den  

 pågældende udstationeret til en offentlig institution eller lignende, kan en  

 udsættelse i den konkrete situation dog være indiceret af hensyn til det  

 offentlige.
Om udsættelse med fuldbyrdelse af frihedsstraf idømt militært  

 personel, se side 2, 4. afsnit.
 2. Afgørelsens indhold.
a.
Udsættelse tillades.
 Udsættelse meddeles normalt til det tidspunkt efter en bestemt dato, hvor  

 kriminalforsorgens pladsforhold tillader, at fuldbyrdelsen finder sted, jf. §  

 6, stk. 3. Politiet bør i god tid sikre sig, at den domfældte kan modtages  

 snarest muligt efter udsættelsesperiodens udløb.
Er udsættelsen kortvarig, eller kan tidspunktet for strafudståelsen  

 fastlægges i samarbejde med vedkommende arresthus eller anstalt, eller er det  

 af afgørende betydning for domfældte, at strafudståelsen sker i en bestemt  

 periode, kan udsættelsen meddeles til en bestemt dato.
Tilsigelse vil da ofte  

 kunne ske samtidig med meddelelsen om udsættelse.
 Som regel fastsættes der ingen særlige vilkår eller betingelser for  

 afgørelse om udsættelse.
I nogle situationer kan det dog være hensigtsmæssigt at fastsætte visse  

 betingelser for meddelelse af udsættelse.
Tillades udsættelsen fx på baggrund  

 af en igangværende resocialisering af domfældte eller på grund af domfældtes  

 arbejde eller uddannelse, kan tilladelsen eventuelt betinges af, at den  

 pågældende i udsættelsesperioden ikke afbryder resocialiseringsforløbet, ikke  

 skifter arbejde, ikke bliver uden beskæftigelse eller ikke afbryder sin  

 uddannelse.
I disse tilfælde skal domfældte pålægges underretningspligt,  

 såfremt betingelsen ikke længere er opfyldt.
 Udsættelse betinget af vilkår om tilsyn bør kun komme på tale, når  

 udsættelsen efter al sandsynlighed vil blive fulgt op af en benådning.
b.
Udsættelse nægtes.
Meddeler politiet afslag på en ansøgning om udsættelse, eller imødekommer  

 politiet ikke fuldt ud det ansøgte, skal domfældte samtidig gøres bekendt med  

 adgangen til at indbringe politiets afgørelse for justitsministeriet og med  

 betingelserne for, at klagen har opsættende virkning, jf. § 17, stk. 3.  

 Domfældte skal i forbindelse hermed opfordres til at indgive en eventuel  

 klage til politiet, således at klagen kan indsendes til justitsministeriet  

 med politiets udtalelse.
Da det antages at være af væsentlig betydning for  

 retshåndhævelsen, at straffuldbyrdelse i almindelighed sker umiddelbart efter  

 endelig dom, jf. § 6, stk. 2, sidste punktum, skal fuldbyrdelsen efter afslag  

 på en ansøgning om udsættelse som regel påbegyndes uden ufornødent ophold.
Er  

 domfældte endnu ikke tilsagt til strafudståelse, når udsættelse søges, bør  

 der derfor i forbindelse med meddelelsen af et afslag på ansøgningen samtidig  

 ske tilsigelse af den pågældende.
Er domfældte tilsagt, men har ansøgningen  

 bevirket, at tilsigelsen er bortfaldet, bør der i forbindelse med meddelelse  

 af et afslag på ansøgningen ske fornyet tilsigelse.
II.
Sager om eftergivelse eller nedsættelse af bøder og konfiskation.
A.
Kompetence.
 Sager om eftergivelse eller nedsættelse af bøder og konfiskationer, der  

 ikke overstiger 10.000 kr., afgøres af politiet, jf. § 8. Sagen afgøres dog  

 af justitsministeriet, såfremt den vedrører overtrædelse af skatte-, told-  

 eller afgiftslovgivningen, og politiet og den administrative myndighed ikke  

 er enige om eftergivelse.
Vedrørende beløbsstørrelsen bemærkes, at det er det oprindelige beløb  

 (doms- eller vedtagelsesbeløbet, ved dagbøder den samlede bødes størrelse),  

 der er afgørende for, hvilken myndighed der har kompetencen.
Ved  

 genstandskonfiskation er tingens værdi afgørende.
 Om politimesterens (justitsministeriets) kompetence for så vidt angår  

 administrativt pålagte bøder henvises til VI. »Administrativt pålagte  

 bøder«.
Sager om eftergivelse af bøder, pålagt uden dom i en militær straffesag,  

 afgøres af vedkommende strafforfølgende militære myndighed.
Er bøden pålagt  

 ved dom, afgøres sagen af auditøren.
B.
Almindelige retningslinier.
 Virkning af en ansøgning om eftergivelse eller nedsættelse.
Der er ikke i cirkulæret indføjet en regel om retsvirkningen af en  

 ansøgning om eftergivelse eller nedsættelse svarende til § 1 om benådning  

 eller udsættelse med fuldbyrdelse af frihedsstraf.
Som hovedregel bør dog  

 princippet i retsplejelovens § 1001, stk. 3, også finde anvendelse her,  

 således at inddrivelsen sættes i bero, når domfældte indgiver ansøgning om  

 eftergivelse eller nedsættelse, med mindre en ansøgning herom på samme  

 grundlag tidligere er afslået.
 Vedrører en ansøgning eftergivelse (hel eller delvis), subsidiært henstand  

 eller afdragsvis betaling, eller betales beløbet i forvejen i afdrag, finder  

 de retningslinier, som er anført side 20 under »Virkning af en ansøgning  

 om henstand eller afdragsvis betaling«, tilsvarende anvendelse.
 Behandling af en ansøgning om eftergivelse eller nedsættelse.
Når en ansøgning om eftergivelse eller nedsættelse modtages, skal  

 domfældte afhøres til økonomisk rapport, jf. § 16. For at få et  

 tilstrækkeligt vurderingsgrundlag vil det undertiden være nødvendigt, at  

 domfældtes oplysninger suppleres med oplysninger, fx fra de kommunale  

 myndigheder (ligningsmyndighederne eller socialforvaltningen). Ejer domfældte  

 fast ejendom, vil det kunne være af betydning at få en udskrift af tingbogen.  

 Er domfældte selvstændig erhvervsdrivende, vil et regnskab fra virksomheden  

 kunne belyse domfældtes økonomiske situation.
Som udgangspunkt bør domfældte  

 henvises til selv at søge disse oplysninger fremskaffet.
Drejer sagen sig om  

 eftergivelse af bøder for overtrædelse af skatte- told- eller  

 afgiftslovgivningen, vil det ofte være hensigtsmæssigt, at politiet indhenter  

 oplysninger fra de lokale ressortmyndigheder.
 Virkning af en klage til justitsministeriet over politiets afgørelse om  

 eftergivelse eller nedsættelse.
Afslår politiet en ansøgning om eftergivelse eller nedsættelse, kan  

 afgørelsen indbringes for justitsministeriet, jf. § 17, stk. 1 og stk. 2. Om  

 virkning af klagen henvises til bemærkningerne side 6 under »Virkning af  

 en klage til justitsministeriet over politiets afgørelse om udsættelse.« C.
Betingelser.
Der henvises til § 9. Man bør være opmærksom på, at tilsagn om  

 eftergivelse af en del af beløbet mod betaling af den øvrige del ofte kan  

 være en hensigtsmæssig løsning, således at der eftergives så stor en del af  

 beløbet, at man kommer ned på evneniveauet og, for så vidt angår bøder,  

 derved undgår udståelse af forvandlingsstraf.
Ved vurderingen af, hvorvidt  

 eftergivelse eller nedsættelse skal finde sted, bør man tillige være  

 opmærksom på, om eftergivelse eller nedsættelse kan tjene et  

 resocialiseringsformål.
Af hensyn til retshåndhævelsens effektivitet skal der  

 dog normalt vises en vis tilbageholdenhed med eftergivelse af skatte- og  

 afgiftsbøder.
D.
Afgørelsens indhold.
Der fastsættes normalt ingen særlige vilkår eller betingelser for  

 eftergivelse.
Betinget eftergivelse kan dog komme på tale, fx. i forbindelse  

 med nedsættelse af bøden eller konfiskationsbeløbet.
 Meddeler politiet afslag, eller imødekommer politiet ikke fuldt ud det  

 ansøgte, forholdes der med hensyn til klagevejledning som anført under b.  

 »Udsættelse nægtes«.
III.
Sager om henstand med eller afdragsvis betaling af bøder og  

 konfiskation.
A.
Kompetence Om politimesterens (justitsministeriets) kompetence henvises til §§ 11, 12  

 og 14. Det er det oprindelige beløb, der er afgørende for  

 kompetencefordelingen, se bemærkningerne herom under II A.
 Opmærksomheden henledes på, at såfremt beløbet overstiger 10.000 kr., kan  

 politiet give henstand i 1 år fra den dag, bøden eller konfiskationen blev  

 idømt eller vedtaget, og derefter tillade en sådan afdragsordning, at hele  

 beløbet vil være betalt inden for højst 3 år fra den dag, bøden eller  

 konfiskationen blev idømt eller vedtaget, jf. § 12.
 For så vidt angår politimesterens (justitsministeriets) kompetence med  

 hensyn til administrativt pålagte bøder henvises til VI, »Administrativt  

 pålagte bøder«.
B.
Almindelige retningslinier.
 Virkning af en ansøgning om henstand eller afdragsvis betaling.
Der er ikke i cirkulæret indføjet en regel om retsvirkningen af en  

 ansøgning om henstand eller afdragsvis betaling.
Ved ansøgning om henstand  

 bør inddrivelsen som regel sættes i bero, medmindre en ansøgning herom på  

 samme grundlag tidligere er afslået, jf. princippet i retsplejelovens § 1001,  

 stk. 3. Derimod bør ansøgninger om afdragsvis betaling som hovedregel ikke  

 medføre, at inddrivelsen stilles i bero.
Indtil en afgørelse foreligger, bør  

 domfældte afdrage beløbet som hidtil eller i overensstemmelse med ansøgningen  

 eller tilbud afgivet til politirapport.
Det bør i sådanne tilfælde  

 udtrykkeligt tilkendegives, at der kun er tale om en midlertidig ordning,  

 indtil afgørelse er truffet.
Dette gælder navnlig i større sager vedrørende  

 overtrædelser af skatte- og afgiftslovgivningen, hvor det må forventes, at  

 sagsekspeditionen vil trække ud, idet flere myndigheder skal impliceres.
 Behandling af en ansøgning om henstand eller afdragsvis betaling.
 Når en ansøgning om henstand med eller afdragsvis betaling af bøder eller  

 konfiskation modtages, forholdes som anført foran under II, B.  

 »Behandling af en ansøgning om eftergivelse eller nedsættelse«.
 Virkning af en klage til justitsministeriet over politiets afgørelse om  

 henstand eller afdragsvis betaling.
 Om klageadgang og virkningen af en klage gælder det samme som med hensyn  

 til klage over politiets afgørelse om eftergivelse eller nedsættelse.
C.
Betingelser.
Henstand eller afdragsvis betaling må kun tillades, når den domfældte må  

 formodes ikke at savne vilje og evne til at betale, når der indrømmes ham en  

 passende tid dertil, jf. § 13. Har domfældte viljen til at få gælden  

 afviklet, bør det dog ikke være udelukket at indrømme afdragsordninger, som  

 indebærer, at ikke hele beløbet, men dog en væsentlig del af det vil blive  

 betalt, inden forældelsen indtræder.
For bøders vedkommende begrænser man  

 herved afsoning af bødeforvandlingsstraf.
Man må normalt kræve, at domfældte ikke er recidivist eller har gjort sig  

 skyldig i grovere lovovertrædelser.
Specielt skal der vises tilbageholdenhed,  

 hvor en person adskillige gange inden for en kortere periode har gjort sig  

 skyldig i ligeartede lovovertrædelser.
 Skal en bødefældt udstå frihedsstraf, bør der som regel meddeles henstand  

 med bødens betaling under straffuldbyrdelsen, medmindre betingelserne for  

 udståelse af bødeforvandlingsstraffen er opfyldt.
D.
Afgørelsens indhold.
 1. Henstand eller afdragsvis betaling tillades.
 Almindelige betingelser.
 Der fastsættes normalt ingen særlige vilkår eller betingelser for  

 meddelelse af henstand.
Meddeles der tilladelse til afdragsvis betaling, skal det i tilladelsen  

 præciseres, at afdragsordningen nøje må overholdes, og at udeblivelse med et  

 enkelt afdrag vil medføre, at hele restgælden straks er forfalden til  

 betaling.
Indgår et afdrag ikke som fastsat, bør politiet snarest søge  

 grunden hertil oplyst og indskærpe vilkårene for den pågældende.
Ved fortsat  

 misligholdelse betragtes hele gælden som forfalden til inddrivelse eller  

 eventuel afsoning.
 Løbetid.
En afdragsordning fastsættes normalt for 1 år ad gangen.
Såfremt særlige  

 grunde gør et andet tidsrum rimeligt, kan et sådant fastsættes.
Er der ikke  

 udsigt til væsentlige ændringer i den domfældtes indkomstforhold, kan der  

 fastsættes en afdragsordning for 2 år ad gangen.
Inden udløbet af den  

 fastsatte frist tages spørgsmålet om gældens fortsatte betaling i afdrag op  

 til fornyet overvejelse.
 Rækkefølgen for betaling af sagsomkostninger, efterbetalingsbeløb,  

 konfiskation m.v.
Skal en domfældt ud over bøde betale sagsomkostninger, konfiskation,  

 efterbetalingsbeløb eller lignende, bør en tilladelse til afdragsvis betaling  

 normalt betinges af, at indkomne afdrag afskrives først på konfiskationen,  

 derefter på sagsomkostningerne eller efterbetalingen og til sidst på bøden.  

 Derved bevares afsoningsmuligheden længst muligt.
Hvis det på denne måde ikke  

 vil være muligt at få betalt bøden, inden forældelsen indtræder, kan  

 rækkefølgen dog fraviges.
Når efterbetalings- eller afgiftsbeløb indgår i en  

 samlet afdragsordning, fastsættes betingelserne i øvrigt efter forhandling  

 med de pågældende administrative myndigheder.
Hvis det ved fastsættelsen af en afdragsordning ikke er bestemt, i hvilken  

 rækkefølge de forskellige gældsposter skal afvikles, kan debitor frit vælge  

 rækkefølgen.
Der bør derfor i tilladelsen tages stilling til, i hvilken  

 rækkefølge de enkelte poster skal betales.
Man bør dog være opmærksom på, at  

 domfældte ved at indbetale et beløb svarende til hele bøden altid kan kræve,  

 at beløbet afskrives på bøden og ikke fx helt eller delvist på  

 sagsomkostningerne.
 Renter.
Bøder og konfiskationsbeløb kræves som hovedregel ikke forrentet, når der  

 meddeles tilladelse til afdragsvis betaling.
Gælden bør dog kræves forrentet,  

 såfremt der er tale om »finansieringstilfælde«, det vil sige, at  

 den pågældende ville være i stand til straks at betale hele det skyldige  

 beløb eller en væsentlig del deraf, såfremt han realiserede sine værdier.
Af  

 praktiske grunde bør renter dog kun kræves, når afdragsordningen løber i  

 længere tid end 1 år, og gælden overstiger 10.000 kr.
 Rentesatsen bør være ens i alle sager og fastsættes til 8 procent.
Renterne kan bestemmes enten som renter af de enkelte afdrag eller som  

 renter af restgælden.
Normalt bør den førstnævnte ordning foretrækkes, se dog  

 nedenfor vedrørende udstedelse af ejerpantebrev.
 Sikkerhedsstillelse.
 Ved tilladelse til afdragsvis betaling af beløb over 10.000 kr. over  

 længere tid end 1 år bør tilladelsen normalt betinges af, at domfældte  

 stiller sikkerhed for gældens betaling, såfremt dette er muligt, fx i  

 »finansieringstilfælde«.
Sikkerhedsstillelsen vil normalt blive krævet i form af, at domfældte til  

 politiet eller justitsministeriet, direktoratet for kriminalforsorgen, på  

 statskassens vegne håndpantsætter et ejerpantebrev med pant i domfældtes  

 ejendom.
Ejerpantebrevet skal overgives til politiet, forsynet med påtegning  

 om, at »Meddelelse i henhold til retsplejelovens § 564 og øvrige  

 meddelelser, der efter loven skal sendes til pantekreditor, bedes sendt til  

 politiet/justitsministeriet, direktoratet for kriminalforsorgen, der i øvrigt  

 bemyndiges til på mine vegne at underskrive påtegninger af enhver art på  

 dette pantebrev, herunder kvitterings-, transport-, moderations- og  

 relaksationspåtegninger«.
Udgifterne i forbindelse med dokumentets  

 oprettelse og stempling afholdes af domfældte.
Endvidere skal domfældte  

 underskrive en håndpantsætningserklæring, der fx kan have følgende indhold:
 »Undertegnede ..... født den ..... boende ..... meddeler herved  

 justitsministeriet/politimesteren i ...... på statskassens vegne 1.  

 prioritets håndpanteret i det af mig udstedte ejerpantebrev, tinglyst den  

 ..... med ..... prioritets oprykkende panteret for et beløb af ..... kr. i  

 ejendommen matr. nr. ..... .
 Jeg forpligter mig samtidig til ikke at udnytte ejerpantebrevet på anden  

 måde, fx ved sekundær håndpantsætning, medmindre  

 justitsministeriets/politimesterens samtykke forinden er indhentet.
 Pantsætningen sker til sikkerhed for betaling af den mig den ..... ved  

 ..... idømte bøde på ..... kr., sagsomkostninger på ..... kr. samt påløbne  

 renter og omkostninger ved eventuel inddrivelse, hvilke beløb jeg har  

 forpligtet mig til at afdrage, foreløbig for tiden indtil den .....med .....  

 kr. om måneden, første gang den ..... .
Den til enhver tid værende restgæld har jeg forpligtet mig til at forrente  

 med 8 procent p.a. fra den .....at regne, således at renterne erlægges  

 samtidig med afdragene og ud over disse.« Ejerpantebrev og håndpantsætningserklæring skal opbevares af politiet og  

 opføres på kontoen for deponenters aktiver.
Anden sikkerhedsstillelse, fx transport til sikkerhed i privat pantebrev,  

 pantsætning af løsøre eller sekundær håndpantsætning af ejerpantebrev, vil  

 ofte kunne accepteres.
I sidstnævnte tilfælde bør pantsætningserklæringen  

 indeholde en klausul om, at panteretten rykker op, når den forudgående  

 panteret helt eller delvist indfries.
Meddelelse om sekundær pantsætning  

 (denunciation), bilagt en genpart af håndpantsætningserklæringen, skal  

 fremsendes anbefalet til forpanthaver, der anmodes om at notere den nye  

 pantsætning og tilbagesende en genpart af håndpantsætningserklæringen med  

 bekræftelse på noteringen og sin indforståelse med ikke at udlevere  

 pantebrevet til debitor uden justitsministeriets/politimesterens tilladelse.  

 Opmærksomheden henledes på sikringsakterne (denunciation, rådighedsberøvelse  

 og tinglysning) ved pantsætning af fordringer og løsøre.
 De i straffelovens § 97a, stk. 1, nævnte forældelsesfrister for bøder på  

 3, henholdsvis 5 år, har efter justitsministeriets opfattelse gyldighed,  

 uanset om der er udstedt gældsbrev eller pantebrev til sikkerhed for kravet.  

 Forældelsen afbrydes kun, hvis der inden fristens udløb er indgivet begæring  

 om udlæg, og denne fremmes med tilbørlig hurtighed af rekvirenten, hvilket  

 også gælder for så vidt angår udlæg i fast ejendom, se retsplejelovens § 527  

 og Ugeskrift for Retsvæsen 1963, side 1054.
 2. Henstand eller afdragsvis betaling nægtes.
 Meddeler politiet afslag, forholdes med hensyn til klagevejledning som  

 anført side 16 under b. »Udsættelse nægtes«.
IV.
Udståelse af bødeforvandlingsstraf.
A.
Almindelige retningslinier.
 Betales en bøde ikke, skal den inddrives ved udpantning, medmindre  

 politiet skønner, at inddrivelse ikke er mulig eller vil gøre føleligt skår i  

 den bødefældtes livsvilkår, jf. straffelovens § 52, stk. 3. Hvis politiet  

 skønner, at inddrivelse ikke er mulig, eller har udpantning vist sig  

 forgæves, skal bøden afsones, jf. straffelovens § 53, medmindre der er  

 grundlag for eftergivelse eller nedsættelse, jf. § 9 i benådningscirkulæret.
Udståelse af bødeforvandlingsstraf skal så vidt mulig undgås, og man bør  

 være opmærksom på muligheden for at betinge et tilsagn om eftergivelse af en  

 del af en bøde mod betaling af den øvrige del, således at en så stor del af  

 bøden eftergives, at man kommer ned på evneniveauet og derved undgår  

 afsoning.
Opmærksomheden henledes tillige på muligheden for at tillade en  

 afdragsordning, som indebærer, at ikke hele beløbet, men dog en væsentlig del  

 af det, bliver betalt, se herom side 21, C. »Betingelser.« Skal en bødeforvandlingsstraf udstås i forbindelse med en anden  

 frihedsstraf, skal iværksættelse af bødeforvandlingsstraffen udskydes til det  

 senest mulige tidspunkt af hensyn til bødefældtes mulighed for at betale  

 bøden helt eller delvist, jf. § 5 i strafberegningscirkulæret.
Iværksættelse  

 af bødeforvandlingsstraf skal dog ske senest umiddelbart, før  

 forældelsesfristen udløber, jf. straffelovens § 97a, stk. 2. I øvrigt  

 henvises til politimesterforeningens cirkulærskrivelse nr. 20 af 8. februar  

 1973 om bødeforelæg, inddrivelse af bøder og bødekartoteker og nr. 5 af 13.  

 november 1978 om bl. a. forvandlingsstraf for bøder.
 Behandling af en ansøgning om benådning for bødeforvandlingsstraf.
 Ansøger bødefældte om benådning for bødeforvandlingsstraf, betragtes  

 ansøgningen som en (fornyet) ansøgning om eftergivelse af bøden og behandles  

 efter de regler, der gælder vedrørende eftergivelse, se herom under II, side  

 17 ff. (Sager om eftergivelse eller nedsættelse af bøder eller konfiskation.)  

 Kun hvor ansøgningen støttes på grunde af ikkeøkonomisk karakter, behandles  

 ansøgningen efter de regler, der gælder vedrørende benådning for  

 frihedsstraf, se herom under I, side 1 ff.
 Behandling af en ansøgning om udsættelse med udståelse af  

 bødeforvandlingsstraf.
 Ansøger bødefældte om udsættelse med udståelse af bødeforvandlingsstraf,  

 betragtes ansøgningen som en (fornyet) ansøgning om henstand med betaling af  

 bøden, og ansøgningen behandles efter de regler, der gælder vedrørende  

 henstand, se herom under III, side 19 ff.(Sager om henstand med eller  

 afdragsvis betaling af bøder og konfiskation.) Kun hvor ansøgningen støttes  

 på grunde af ikke økonomisk karakter, behandles ansøgningen efter de regler,  

 der gælder vedrørende udsættelse med udståelse af frihedsstraf, se herom  

 under I, side 1 ff.
B.
Særlige tilfælde.
 1. Personer under 18 år.
 Personer under 18 år bør normalt ikke udstå bødeforvandlingsstraf, jf. §  

 13, stk. 2. Man bør derfor i disse sager lægge særlig vægt på at få  

 tilvejebragt fuldstændige oplysninger om den pågældendes økonomiske forhold,  

 ligesom man bør sikre sig, at der er gjort tilstrækkeligt for at inddrive  

 bøderne, fx ved hjælp af meget langstrakte og lempelige afdragsordninger  

 eller udpantning, eventuelt i bødefældtes løn.
 2. Bøder pålagt som forudsætning for benådning.
Bøder, der af justitsministeriet kræves betalt som forudsætning for  

 benådning for frihedsstraf, er ikke bøder i straffelovens forstand.
Navnlig  

 vil de ikke kunne tvangsinddrives i henhold til straffelovens § 52, stk. 3.  

 Nægter domfældte at betale den bøde, der af justitsministeriet er krævet som  

 forudsætning for en benådning, afgør justitsministeriet, hvorvidt det  

 meddelte tilsagn om benådning skal tilbagekaldes og straffen fuldbyrdes.
Er  

 udståelse af straffen helt udelukket, fx på grund af domfældtes helbred, vil  

 ministeriet enten frafalde kravet om betaling af bøde som forudsætning for  

 benådningen eller sætte fuldbyrdelsen i bero og med jævne mellemrum tage  

 spørgsmålet om strafudståelse op til fornyet overvejelse, indtil straffen er  

 forældet.
V.
Tvangsbøder.
Sager om eftergivelse af og henstand med tvangsbøder behandles efter  

 tilsvarende retningslinier som anført under II og III.
En ansøgning om  

 eftergivelse (henstand/afdragsvis betaling) har dog ikke opsættende virkning  

 med hensyn til inddrivelsen, jf. § 15, stk. 1, og en klage til  

 justitsministeriet over politiets afgørelse har heller ikke opsættende  

 virkning, jf. § 17, stk. 2, modsætningsvis.
Hensynet til retshåndhævelsens effektivitet vil næsten undtagelsesfrit  

 medføre, at tvangsbøder ikke eftergives.
Eftergivelse vil dog fx finde sted,  

 såfremt tvangsbøder ikke længere skønnes at være et egnet og rimeligt middel  

 til gennemtvingelse af lovliggørelse, fx fordi den domfældte er ophørt med  

 sin virksomhed og derfor er ude af stand til selv af opfylde den pålagte  

 forpligtelse, jf.
Ugeskrift for Retsvæsen 1976, side 301. Inden eftergivelse  

 i sådanne situationer finder sted, bør den pågældende administrative  

 myndighed høres, bl.a. for at sikre, at virksomheden ikke er genoptaget.
I  

 øvrigt henledes opmærksomheden på, at påløbne, endnu ikke inddrevne bøder,  

 bortfalder ved forholdets lovliggørelse.
 Henstand eller afdragsvis betaling må kun tillades, når ganske særlige  

 forhold taler derfor, jf. § 15, stk. 5. Hensynet til retshåndhævelsens  

 effektivitet vil normalt medføre, at en sådan tilladelse ikke gives.
 Der gælder særlige regler om afsoning af tvangsbøder, se § 17 i  

 ikrafttrædelsesloven til borgerlig straffelov.
VI.
Administrativt pålagte bøder.
Sager om administrativt pålagte bøder afgøres af de respektive myndigheder  

 selv.
Det drejer sig navnlig om skatte- og toldbøder samt bøder for  

 overtrædelse af visse landbrugsministerielle love.
Først når der ved rettens mellemkomst er fastsat en forvandlingsstraf for  

 bøden, overtager politiet eller justitsminiteriet sagerne, som herefter  

 afgøres efter de retningslinier, der er anført under II - IV.
Når  

 politimesteren (justitsministeriet) behandler sager om bøder for overtrædelse  

 af skatte-, told- og afgiftslovgivningen, skal der normalt indhentes en  

 udtalelse fra vedkommende administrative myndighed, jf. § 8, stk. 2, § 11,  

 stk. 3,og § 14, stk. 2. Begrundelsen herfor er, at der på disse områder  

 vedtages en del bøder administrativt, og at en koordination af praksis  

 vedrørende betalingen (eftergivelse, nedsættelse, henstand, afdragsordninger)  

 er ønskelig, ligesom andre hensyn end hensynet til domfældte kan spille ind  

 ved afgørelsen af disse spørgsmål, navnlig hensynet til retshåndhævelsens  

 effektivitet.
Sager om efterbetalings- og afgiftsbeløb afgøres altid af vedkommende  

 administrative myndighed.
Såfremt det findes hensigtsmæssigt, kan de dog  

 indgå i en samlet afdragsordning, der tillige omfatter bøde og eventuelle  

 sagsomkostninger.
I så fald fastsættes betingelserne efter forhandling mellem  

 politiet/justitsministeriet og de respektive ressortmyndigheder.
Sager om overtrædelse af skattelovgivningen (både skattekontrolloven og  

 kildeskatteloven) sendes til statsskattedirektoratet, Mehldalsgade 5, 1613  

 København V.
Sager, der drejer sig om overtrædelse af toldlovgivningen,  

 sendes til direktoratet for toldvæsenet, Amaliegade 44, 1256 København K.
Sager, der er modtaget fra andre administrative myndigheder end de ovenfor  

 nævnte, skal ikke forelægges for den pågældende administrative myndighed.
Man  

 bør dog være opmærksom på, at en udtalelse fra disse myndigheder kan være  

 ønskelig, navnlig hvis et eller flere af de ovenfor nævnte hensyn må antages  

 at spille ind, eller når argumentationen i forbindelse med ansøgningen  

 skønnes relevant for den pågældende myndighed.
VII.
Sagsomkostninger.
 Der er ikke hjemmel til eftergivelse af sagsomkostninger (og  

 fuldbyrdelsesomkostninger), men politiet kan, såfremt inddrivelsen må anses  

 for håbløs, afskrive omkostningerne som uerholdelige.
 Politiet kan give henstand og tillade afdragsvis betaling efter  

 tilsvarende retningslinier som for bøder.
 Klage over politiets afgørelse med hensyn til afskrivning af  

 sagsomkostninger, henstand eller afdragsvis betaling, kan indbringes for  

 justitsministeriet.
