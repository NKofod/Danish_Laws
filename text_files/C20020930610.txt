 Cirkulæreskrivelse om meddelelse om  

 fradrag i dagpenge for tilskadekomstpension.
 Kommentar m.v.:
 Ifølge dagældende bekendtgørelse nr. 966 af  1.  

 december 1994 om fradrag i dagpenge - nugældende bekendtgørelse  

 nr. 670 af 11. juli 2000 om fradrag i dagpenge, orlovsydelse, praktikydelse,  

 uddannelsesgodtgørelse og etableringsydelse - medfører  

 løbende udbetaling af pension som led i et tidligere  

 ansættelsesforhold fradrag i dagpengene, idet pensionen anses for at  

 træde i stedet for tabt arbejdsfortjeneste.
 Efter de samme bekendtgørelser medfører erstatninger,  

 herunder erstatninger efter lov om sikring mod følger af arbejdsskade,  

 ikke fradrag, da det er en arbejdsfri indtægt.
 I det omfang en erhvervsevnetabserstatning indgår i en  

 tilskadekomstpension for tjenestemænd, skal der ikke ske fradrag i  

 dagpengene eller efterlønnen mv.
Direktoratet vil præcisere fradragsreglerne på dette  

 område ved førstkommende revision af ovennævnte  

 bekendtgørelser.
I perioden indtil revisionen er sket, bedes  

 a-kasserne forelægge alle sager af denne type for direktoratet med  

 henblik på at sikre en ensartet håndtering af den praksis, som er  

 fastlagt ved ankenævnets afgørelse.
 Meddelelse om afgørelsen:
 Et medlem, der var ansat som tjenestemand, blev udsat for en arbejdsskade,  

 og blev efter længere tids sygdom afskediget på grund af  

 utjenstdygtighed  som følge af tilskadekomsten.
 Medlemmet havde på tidspunktet for pensioneringen en pensionsalder  

 på 9 år og fik i forbindelse med arbejdsskaden beregnet en  

 egenpension, der gjaldt for en pensionsalder på 37 år.
Som følge af arbejdsskaden tilkom der medlemmet en løbende  

 pension efter lov om tjenestemandspension, hvorfor der skete  

 nedsættelse af værdien af medlemmets erstatning for tab af  

 erhvervsevne efter § 39, stk. 1, i arbejdsskadeloven Nedsættelsen skete med 2/3 af værdien af det beløb, som  

 tjenestemandspensionen var forhøjet med ud over den pension, der  

 svarede til medlemmets tjenestealder på tidspunktet for  

 pensioneringen.
 A-kassen traf afgørelse om, at tilskadekomstpensionen skulle  

 medføre fradrag i dagpengene.
 Direktoratet var enig med a-kassen i denne afgørelse.
 Direktoratet vurderede, at der forelå en  

 dobbeltforsørgelsessituation, og at dagpenge modtaget, hvor medlemmet  

 samtidig fik udbetalt tilskadekomstpension skulle tilbagebetales.
 Direktoratet havde lagt vægt på, at begge ydelser var blevet  

 udbetalt som følge af samme begivenhed - medlemmets  

 arbejdsophør, at ydelserne dækkede den samme periode, og at  

 ydelserne dækkede samme formål - erstatning for tabt  

 arbejdsindtægt.
 Ankenævnet tiltrådte først direktoratets  

 afgørelse, men ophævede på baggrund af en  

 redegørelse i sagen fra Folketingets Ombudsmand afgørelsen.
 Ankenævnet fandt herefter, at der ikke skulle ske modregning i  

 dagpenge for tilskadekomstpension.
 Ankenævnet lagde til grund, at medlemmets ret til pension skyldtes  

 tilskadekomsten, idet medlemmet på tidspunktet for afskedigelse ikke  

 opfyldte betingelserne for en aktuel pension, men alene for opsat  

 pension.
 Ankenævnet fandt på det grundlag, at medlemmets  

 tilskadekomstpension  kunne sidestilles med en arbejdsskadeerstatning, og  

 derfor ikke skulle medføre fradrag i dagpengene, jf. § 9 i  

 direktoratets dagældende bekendtgørelse nr. 966 af 1. december  

 1994 om fradrag i arbejdsløshedsdagpenge og princippet i  

 arbejdsskadesikringslovens § 39, stk.1.
 Ankenævnet bad i afgørelsen direktoratet om at sørge  

 for, at der blev taget stilling til medlemmets efterløn.
 Direktoratet meddelte herefter a-kassen, at der skulle gælde de  

 samme regler med hensyn til medlemmets efterløn, idet principperne i  

 reglerne om fradrag i dagpenge mv. og efterløn var de samme.
