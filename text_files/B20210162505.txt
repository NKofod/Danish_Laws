Bekendtgørelse om forbud mod adgang til og restriktioner for lokaler og lokaliteter og krav om coronapas på Erhvervsministeriets område i forbindelse med håndtering af covid-19 I medfør af § 3, stk. 3, § 32, § 35, § 36, § 64 og § 66, stk. 3, i epidemiloven, lov nr. 285 af 27. februar 2021, og efter forhandling med sundhedsministeren og forelæggelse for Epidemiudvalget i henhold til § 9, stk. 1, i epidemiloven fastsættes:
Kapitel 1 Forbud mod adgang til lokaler og lokaliteter samt restriktioner for lokaler Forbud mod adgang til lokaler og lokaliteter § 1. Fysiske og juridiske personer, herunder offentlige myndigheder, skal holde følgende lokaler og lokaliteter beliggende i de geografiske områder, der fremgår af bilag 1, lukket for offentligheden, jf. dog stk. 3 og stk. 5-10 samt kapitel 6:
 1) Serveringssteder, hvor der serveres mad, drikkevarer eller tobak til indtagelse på salgsstedet. 1. pkt. omfatter både lokaler og lokaliteter.
 2) Lokaler, hvor der drives spillehaller, kasinoer, lege- og badelande m.v.
 3) Forlystelsesparker og lignende.
 4) Lokaler og lokaliteter, hvor der afholdes messer eller dyrskuer omfattet af kapitel 3.
 5) Lokaler beliggende i omrejsende tivolier og lignende.
 6) Tatovør-, piercing-, spa-, kropspleje-, skønheds- og massageklinikker, frisører og øvrige lokaler, hvor der leveres tjenesteydelser, som efter deres karakter indebærer tæt fysisk kontakt til kunder, og solarier.
 7) Indkøbscentre, stormagasiner, arkader og basarer. 1. pkt. omfatter ikke butikker beliggende i indkøbscentre, arkader og basarer, hvis der er direkte adgang hertil fra gaden, og adgangen til indkøbscenteret, arkaden eller basaren er afspærret, jf. dog nr. 8.
 8) Udvalgsvarebutikker.
 9) Lokaler og lokaliteter, hvor der afholdes konferencer og møder omfattet af kapitel 2.
 10) Lokaler og lokaliteter, hvor der afholdes markeder omfattet af kapitel 4.
 Stk. 2. Fysiske og juridiske personer, herunder offentlige myndigheder, skal holde følgende lokaler og lokaliteter lukket for offentligheden, jf. dog stk. 3 og 4 samt kapitel 6:
1) Serveringssteder, hvor der serveres mad, drikkevarer eller tobak til indtagelse på salgsstedet i tiden fra kl. 2 til kl. 5. 1. pkt. omfatter både lokaler og lokaliteter.
I øvrige lokaler, herunder spillehaller og hotellobbyer, hvor der serveres mad, drikkevarer eller tobak til indtagelse i lokalet, men hvor hovedformålet med lokalet ikke er salg af mad, drikkevarer og tobak, må servering til indtagelse ikke ske efter kl. 2.
2) Lokaler og lokaliteter, hvor der drives natklub, diskotek eller lignende.
Ved vurderingen af, om 1. pkt. finder anvendelse, skal der bl.a. lægges vægt på, om der kun er få siddepladser, om der er dansegulv, om hovedaktiviteten ikke er salg af mad, og om der i medfør af § 28, stk. 4, i lov om restaurationsvirksomhed og alkoholbevilling m.v. er givet tilladelse til, at stedet kan holde åbent i den almindelige lukketid.
 Stk. 3. Serveringssteder må uanset stk. 1, nr. 1, og stk. 2, nr. 1, holde åbent for offentligheden med henblik på at sælge mad og drikkevarer, der ikke indtages på salgsstedet (take-away), i det omfang de har tilladelse hertil i medfør af øvrig relevant lovgivning, jf. dog §§ 2 og 3. Tilsvarende gælder uanset stk. 1, nr. 7, for serveringssteder beliggende i indkøbscentre, arkader og basarer.
 Stk. 4. Serveringssteder må uanset stk. 2, nr. 1, holde åbent i tiden fra kl. 2 til kl. 5 for private arrangementer, herunder bryllupper, sølv- og guldbryllupper, konfirmations-, studenter- og fødselsdagsfester og lignende, hvor deltagerne kender hinanden i forvejen, hvis kun deltagere i arrangementet har adgang til serveringsstedet, i det omfang serveringsstedet har tilladelse til at holde åbent i medfør af relevant lovgivning, jf. dog § 3. Serveringsstedet må i medfør af 1. pkt. kun holde åbent for ét arrangement i hvert lokale eller i hver afgrænsede del af øvrige lokaliteter.
 Stk. 5. Dagligvarebutikker, apoteker og specialforretninger med medicinsk udstyr beliggende i indkøbscentre, arkader og basarer må uanset stk. 1, nr. 7, holde åbent for offentligheden, jf. dog §§ 2 og 3.
 Stk. 6. Udvalgsvarebutikker må uanset stk. 1, nr. 8, holde åbent for erhvervsdrivende med henblik på salg af varer til brug for de erhvervsdrivendes erhvervsmæssige virksomhed, jf. dog §§ 2 og 3. Tilsvarende gælder uanset stk. 1, nr. 7, for udvalgsvarebutikker beliggende i indkøbscentre, arkader og basarer.
 Stk. 7. Posthuse, pakkeshops, pakkeudleveringssteder og butikker må uanset stk. 1, nr. 7 og 8, holde åbent for offentligheden med henblik på afhentning og eventuel betaling af pakker og varer, der kan dokumenteres at være forudbestilt eller forudbetalt, jf. dog § 3.
 Stk. 8. Indkøbscentre, arkader og basarer må uanset stk. 1, nr. 7, holde åbent for offentligheden i det omfang, det er nødvendigt for at give adgang til serveringssteder, der holder åbent i medfør af stk. 3, dagligvarebutikker, apoteker og specialforretninger med medicinsk udstyr, der holder åbent i medfør af stk. 5, udvalgsvarebutikker, som holder åbent i medfør af stk. 6, samt posthuse, pakkeshops, pakkeudleveringssteder og butikker, som holder åbent i medfør af stk. 7.
 Stk. 9. Afdelinger, der hovedsageligt sælger fødevarer, i stormagasiner må uanset stk. 1, nr. 7, 1. pkt., holde åbent for offentligheden, jf. dog §§ 2 og 3. Stormagasiner må endvidere holde åbent for offentligheden, i det omfang det er nødvendigt for at give adgang til butikker, der hovedsageligt sælger fødevarer, men må ikke sælge produkter fra andre afdelinger.
 Stk. 10. Stk. 1, nr. 1 og 4 samt stk. 2 omfatter ikke offentlige myndigheder.
 Stk. 11. Stk. 1 og 2 samt § 2 gælder tillige for lokaler og lokaliteter beliggende på færger og andre transportmidler.
Restriktioner for lokaler og lokaliteter § 2. Alkoholholdige drikkevarer med en alkoholvolumenprocent på 1,2 eller derover må i tiden fra kl. 2 til kl. 5, ikke sælges eller serveres fra serveringssteder, butikker og andre lokaler og lokaliteter, som fysiske og juridiske personer råder over, og hvortil offentligheden har adgang. 1. pkt. gælder ikke for lokaler og lokaliteter, hvor der afholdes arrangementer som nævnt i § 1, stk. 4.
 § 3. Fysiske og juridiske personer, herunder offentlige myndigheder, som har rådighed over lokaler, herunder de lokaler, der er nævnt i § 1, stk. 1 og 2, kapitel 2 og kapitel 4, samt de lokaliteter, der anvendes til at afholde udendørs messer og dyrskuer omfattet af kapitel 3 eller de lokaliteter, der anvendes til at afholde udendørs markeder omfattet af kapitel 4, og hvortil offentligheden har adgang, skal opfylde følgende krav, jf. dog kapitel 6:
1) Der må maksimalt tillades adgang for 1 kunde, besøgende eller deltager pr. 2 m2 gulv- eller udendørsareal, hvortil der er offentlig adgang.
Er gulv- eller udendørsarealet under 2 m2, må der uanset 1. pkt. tillades adgang for 1 kunde, besøgende eller deltager, jf. dog nr. 2. 1. og 2. pkt. gælder ikke for serveringssteder, hvor kunder i det væsentlige sidder ned.
 2) Lokalerne eller lokaliteterne skal så vidt muligt indrettes på en sådan måde, at smittefare minimeres, herunder ved at gøre det muligt for kunder, besøgende og deltagere at holde afstand til hinanden. 1. pkt. gælder ikke for serveringssteder, hvor kunder i det væsentlige sidder ned.
3) Der skal i eller ved lokalerne eller lokaliteterne opsættes informationsmateriale om, at personer, der har symptomer på covid-19, bør isolere sig i hjemmet, og om god hygiejne og hensigtsmæssig adfærd i det offentlige rum.
Informationsmateriale, der opsættes efter 1. pkt., skal være det materiale, der er offentliggjort af Sundhedsstyrelsen.
4) Det skal sikres, at alle medarbejdere og andre personer, der er tilknyttet lokalerne eller lokaliteterne, overholder Sundhedsstyrelsens anbefalinger om god hygiejne og hensigtsmæssig adfærd.
Anbefalingerne nævnt i 1. pkt. offentliggøres af Sundhedsstyrelsen.
 5) Der skal være vand og sæbe eller hånddesinfektion (mindst 70 pct. alkohol) tilgængeligt for kunder, besøgende og deltagere.
 Stk. 2. Lokaler på 2.000 m2 eller derover, der anvendes til detailhandel, herunder udvalgsvarebutikker, dagligvarebutikker, indkøbscentre, stormagasiner, basarer og arkader, samt i lokaler, der er omfattet af kapitel 3 og  kapitel 4 skal det ved afmærkning, instruktion eller lignende tydeligt fremgå, at kunder, deltagere og lignende skal bevæge sig i samme retning eller holde til højre.
 Stk. 3. Gulvarealet nævnt i stk. 1 opgøres indvendigt væg til væg uanset inventar m.v.
 § 4. Fysiske og juridiske personer, som har rådighed over lokaler på 2.000 m2 eller derover, der anvendes som dagligvarebutikker, og hvortil offentligheden har adgang, skal sikre, at der i lokalerne i åbningstiden er personale, der løbende foretager optælling af kunder i butikken.
 Påbud og tilsyn m.v.
 § 5. Har en fysisk eller juridisk person efter politiets skøn overtrådt §§ 2, 3 eller 4, og er der ikke udsigt til, at den fysiske eller juridiske person fremover vil overholde disse bestemmelser, kan politiet påbyde den pågældende at holde lokalet eller lokaliteten lukket for offentligheden i en nærmere bestemt periode.
 Stk. 2. Politidirektørens påbud efter stk. 1 kan påklages til rigspolitichefen, men ikke til erhvervsministeren.
 Stk. 3. Rigspolitichefens afgørelser i klagesager over påbud efter stk. 1 kan ikke påklages til justitsministeren.
Kapitel 2 Konferencer og møder med erhvervsmæssige eller faglige formål § 6. Indendørs og udendørs konferencer og møder med erhvervsmæssige eller faglige formål i lokaler og på lokaliteter, som fysiske eller juridiske personer, herunder offentlige myndigheder, råder over, og hvortil offentligheden har adgang, og hvor deltagerne i det væsentlige sidder ned, jf. § 7, stk. 1, herunder videnskabelige kongresser, forbundskongresser og private virksomheders konferencer, samt erhvervs- og foreningsrelaterede arrangementer, herunder generalforsamlinger, foredrag, kurser, undervisning, borgermøder og lignende, skal afholdes i henhold til reglerne i dette kapitel.
Krav til konferencer og møder § 7. Deltagere i konferencer m.v., som er omfattet af dette kapitel, skal i det væsentlige sidde ned, og der skal fremad, bagud og til siderne være 1 meters afstand eller mindst ét sædes afstand imellem hver siddende deltager, dog ikke imellem personer fra samme husstand og tilsvarende nære kontakter.
Medfører et tomt sæde mellem to deltagere ikke, at der er 1 meter imellem disse, skal den fysiske eller juridiske person, der er ansvarlig for arrangementet, iværksætte supplerende smitteforebyggende tiltag, herunder sikre, at der er øget adgang til vand og sæbe eller hånddesinfektion (mindst 70 pct. alkohol), at der er behørig ventilation i lokaler, og at det er muligt for deltagere at holde afstand til hinanden.
 Stk. 2. Medarbejdere på konference- eller mødestedet, hvor arrangementet afvikles, skal på tidspunktet for afviklingen af arrangementet være instrueret i korrekt håndtering af fødevarer og korrekt håndhygiejne.
Krav til konferencer og møder med flere end 500 deltagere § 8. Den fysiske eller juridiske person, der er ansvarlig for en konference m.v. med flere end 500 deltagere skal udarbejde en plan for en sundhedsmæssig forsvarlig afvikling af arrangementet.
Planen skal være udarbejdet senest 14 dage, inden arrangementet afholdes.
Planen skal indeholde en beskrivelse af de tiltag, der vil blive iværksat, herunder hvordan ankomst til, færden i og afgang fra lokalerne og lokaliteterne m.v. vil blive håndteret, samt hvordan mulighederne for smitteopsporing sikres.
Hver enkelt plan kan omfatte en eller flere fremtidige arrangementer.
Planen skal udarbejdes ved hjælp af en skabelon, som politiet under inddragelse af sundhedsmyndighederne stiller til rådighed.
Stk. 2. Den fysiske eller juridiske person, der er ansvarlig for en konference m.v. med flere end 500 deltagere, skal med henblik på politiets kontrol efter anmodning fra politiet indsende planen for en sundhedsmæssigt forsvarlig afvikling af arrangementet.
Der kan i forbindelse med anmodningen fastsættes en anden frist end den, der er nævnt i stk. 1, 2. pkt.
Stk. 3. Politiets kontrol efter stk. 2 foretages på baggrund af den udarbejdede plan sammenholdt med kapaciteten, indretningen, adgangsforholdene m.v. for konference- eller mødestedet.
Der skal i forbindelse med kontrollen bl.a. lægges vægt på, at det er muligt at overholde kravene i § 7.
 Stk. 4. Politiet kan fastsætte vilkår for afviklingen af en konference m.v. med flere end 500 deltagere, herunder om at der skal foretages ændringer af planen for en sundhedsmæssig forsvarlig afvikling af arrangementet.
 Stk. 5. Politiet kan til enhver tid ændre de fastsatte vilkår nævnt i stk. 4, herunder fastsætte nye vilkår, hvis den fysiske eller juridiske person, der er ansvarlig for en konference m.v. med flere end 500 deltagere, gør sig skyldig i grov eller gentagen forsømmelse af de tiltag, der er indeholdt i planen for en sundhedsmæssig forsvarlig afvikling af arrangementet, hvis der er grund til at antage, at arrangementet ikke kan afvikles på en sundhedsmæssigt forsvarlig måde, eller hvis der er sket overtrædelse af påbud meddelt efter § 9, stk. 1.
 Stk. 6. Politiet kan til enhver tid meddele den fysiske eller juridiske person, der er ansvarlig for en konference m.v. med flere end 500 deltagere, forbud mod at afvikle arrangementet, hvis den fysiske eller juridiske person gør sig skyldig i grov eller gentagen forsømmelse af de tiltag, der er indeholdt i planen for en sundhedsmæssig forsvarlig afvikling af arrangementet, hvis der er grund til at antage, at arrangementet ikke kan afvikles på en sundhedsmæssig forsvarlig måde, eller hvis der er sket overtrædelse af påbud meddelt efter § 9, stk. 1.
 § 9. Politiet kan i forbindelse med afviklingen af en konference m.v. med flere end 500 deltagere, som er omfattet af dette kapitel, meddele den fysiske eller juridiske person, der er ansvarlig for arrangementet, sådanne påbud, som skønnes nødvendige for at sikre en sundhedsmæssig forsvarlig afvikling af arrangementet, herunder tillige påbud om at arrangementet straks skal afbrydes eller afsluttes.
 Stk. 2. Politiet kan meddele deltagere i en konference m.v. med flere end 500 deltagere sådanne påbud, som skønnes nødvendige for at sikre en sundhedsmæssig forsvarlig afvikling af arrangementet, herunder påbud om, at personerne skal forlade konference- eller mødestedet.
 § 10. Politiets skønsudøvelse efter §§ 8 og 9 skal ske under hensyntagen til sundhedsmyndighedernes generelle retningslinjer og anbefalinger vedrørende smittefaren fra covid-19.
Kapitel 3 Messer og dyrskuer § 11. Det er tilladt at afholde messer i lokaler og på lokaliteter, som fysiske eller juridiske personer, herunder offentlige myndigheder, råder over, og hvortil offentligheden har adgang, efter reglerne i dette kapitel.
Ved vurderingen af, om der er tale om en messe efter dette kapitel, skal der bl.a. lægges vægt på, at der er tale om en aktivitet, hvor flere besøgende eller deltagere går rundt og besøger forskellige adskilte udstillingsstande, hvor der fremvises varer, genstande, tjenesteydelser m.v. inden for et bestemt tema, uden et selvstændigt formål om direkte salg til forbrugere.
§ 12. Det er tilladt at afholde dyrskuer i lokaler og på lokaliteter, som fysiske eller juridiske personer, herunder offentlige myndigheder, råder over, og hvortil offentligheden har adgang, efter reglerne i dette kapitel.
Ved vurderingen af, om der er tale om et dyrskue efter dette kapitel, skal der bl.a. lægges vægt på, at der er tale om offentlig fremvisning og udstilling af husdyr eller maskiner, der er organiseret af landboforeningerne.
Krav til messer og dyrskuer med flere end 500 deltagere § 13. Den fysiske eller juridiske person, der er ansvarlig for en messe eller et dyrskue med flere end 500 deltagere på samme sted samtidig, skal udarbejde en plan for en sundhedsmæssig forsvarlig afvikling af messen eller dyrskuet.
Planen skal være udarbejdet senest 14 dage, inden messen eller dyrskuet afholdes.
Planen skal indeholde en beskrivelse af de tiltag, der vil blive iværksat, herunder hvordan ankomst til, færden i og afgang fra lokalerne og lokaliteterne, vil blive håndteret, samt hvordan mulighederne for smitteopsporing sikres.
Hver enkelt plan kan omfatte en eller flere fremtidige messer eller dyrskuer.
Planen skal udarbejdes ved hjælp af en skabelon, som politiet under inddragelse af sundhedsmyndighederne stiller til rådighed.
Stk. 2. Den fysiske eller juridiske person, der er ansvarlig for en messe eller et dyrskue med flere end 500 deltagere, skal med henblik på politiets kontrol efter anmodning fra politiet indsende planen for en sundhedsmæssig forsvarlig afvikling af messen eller dyrskuet.
Der kan i forbindelse med anmodningen fastsættes en anden frist end den, der er nævnt i stk. 1, 2. pkt.
 Stk. 3. Politiets kontrol efter stk. 2 foretages på baggrund af den udarbejdede plan sammenholdt med kapaciteten, indretningen, adgangsforholdene m.v. for messen eller dyrskuet.
 Stk. 4. Politiet kan fastsætte vilkår for afviklingen af en messe eller et dyrskue med flere end 500 deltagere, herunder om at der skal foretages ændringer af planen for en sundhedsmæssig forsvarlig afvikling af messen eller dyrskuet.
 Stk. 5. Politiet kan til enhver tid ændre de fastsatte vilkår nævnt i stk. 4, herunder fastsætte nye vilkår, hvis den fysiske eller juridiske person, der er ansvarlig for en messe eller et dyrskue med flere end 500 deltagere, gør sig skyldig i grov eller gentagen forsømmelse af de tiltag, der er indeholdt i planen for en sundhedsmæssig forsvarlig afvikling af messen eller dyrskuet, hvis der er grund til at antage, at messen eller dyrskuet ikke kan afvikles på en sundhedsmæssigt forsvarlig måde, eller hvis der er sket overtrædelse af påbud meddelt efter § 14, stk. 1.
 Stk. 6. Politiet kan til enhver tid meddele den fysiske eller juridiske person, der er ansvarlig for en messe eller et dyrskue med flere end 500 deltagere, forbud mod at afvikle messen eller dyrskuet, hvis den fysiske eller juridiske person gør sig skyldig i grov eller gentagen forsømmelse af de tiltag, der er indeholdt i planen for en sundhedsmæssig forsvarlig afvikling af messen eller dyrskuet, hvis der er grund til at antage, at messen eller dyrskuet ikke kan afvikles på en sundhedsmæssig forsvarlig måde, eller hvis der er sket overtrædelse af påbud meddelt efter § 14, stk. 1.
 § 14. Politiet kan i forbindelse med afviklingen af en messe eller et dyrskue med flere end 500 deltagere, som er omfattet af dette kapitel, meddele den fysiske eller juridiske person, der er ansvarlig for messen eller dyrskuet, sådanne påbud, som skønnes nødvendige for at sikre en sundhedsmæssig forsvarlig afvikling af messen eller dyrskuet, herunder tillige påbud om at messen eller dyrskuet straks skal afbrydes eller afsluttes.
 Stk. 2. Politiet kan meddele deltagere i en messe eller et dyrskue med flere end 500 deltagere sådanne påbud, som skønnes nødvendige for at sikre en sundhedsmæssig forsvarlig afvikling af messen eller dyrskuet, herunder påbud om, at personerne skal forlade messen eller dyrskuet.
 § 15. Politiets skønsudøvelse efter §§ 13 og 14 skal ske under hensyntagen til sundhedsmyndighedernes generelle retningslinjer og anbefalinger vedrørende smittefaren fra covid-19.
Kapitel 4 Markeder § 16. Det er tilladt at afholde udendørs markeder på lokaliteter, som fysiske eller juridiske personer, herunder offentlige myndigheder, råder over, og hvortil offentligheden har adgang, med op til 3.000 deltagere på samme sted samtidig.
Ved vurderingen af, om der er tale om et udendørs marked efter dette kapitel, skal der bl.a. lægges vægt på, at der er tale om arrangementer, der er forbrugerrettede og detaillignende, herunder loppemarkeder, kræmmermarkeder, torvedage og lignende.
§ 17. Det er tilladt at afholde indendørs markeder i lokaler, som fysiske eller juridiske personer, herunder offentlige myndigheder, råder over, og hvortil offentligheden har adgang, med op til 500 deltagere på samme sted samtidig.
Ved vurderingen af, om der er tale om et indendørs marked efter dette kapitel, skal der bl.a. lægges vægt på, at der er tale om arrangementer, der er forbrugerrettede og detaillignende, herunder loppemarkeder, kræmmermarkeder, torvedage og lignende.
 § 18. Den fysiske eller juridiske person, der er ansvarlig for et udendørs marked, som er omfattet af dette kapitel, skal sikre, at det udendørs marked holder lukket i tidsrummet fra kl. 20 til kl. 5.
Krav til udendørs markeder med flere end 500 deltagere § 19. Den fysiske eller juridiske person, der er ansvarlig for et udendørs marked med flere end 500 deltagere skal udarbejde en plan for en sundhedsmæssig forsvarlig afvikling af markedet.
Planen skal være udarbejdet senest 14 dage, inden markedet afholdes.
Planen skal indeholde en beskrivelse af de tiltag, der vil blive iværksat, herunder hvordan ankomst til, færden i og afgang fra lokaliteterne vil blive håndteret, samt hvordan mulighederne for smitteopsporing sikres.
Hver enkelt plan kan omfatte en eller flere fremtidige markeder.
Planen skal udarbejdes ved hjælp af en skabelon, som politiet under inddragelse af sundhedsmyndighederne stiller til rådighed.
Stk. 2. Den fysiske eller juridiske person, der er ansvarlig for et udendørs marked med flere end 500 deltagere, skal med henblik på politiets kontrol efter anmodning fra politiet indsende planen for en sundhedsmæssigt forsvarlig afvikling af markedet.
Der kan i forbindelse med anmodningen fastsættes en anden frist end den, der er nævnt i stk. 1, 2. pkt.
Stk. 3. Politiets kontrol efter stk. 2 foretages på baggrund af den udarbejdede plan sammenholdt med kapaciteten, indretningen, adgangsforholdene m.v. for markedet.
Der skal i forbindelse med kontrollen bl.a. lægges vægt på, at det er muligt at overholde kravene i § 16.
 Stk. 4. Politiet kan fastsætte vilkår for afviklingen af et udendørs marked med flere end 500 deltagere, herunder om at der skal foretages ændringer af planen for en sundhedsmæssig forsvarlig afvikling af markedet.
 Stk. 5. Politiet kan til enhver tid ændre de fastsatte vilkår nævnt i stk. 4, herunder fastsætte nye vilkår, hvis den fysiske eller juridiske person, der er ansvarlig for et udendørs marked med flere end 500 deltagere, gør sig skyldig i grov eller gentagen forsømmelse af de tiltag, der er indeholdt i planen for en sundhedsmæssig forsvarlig afvikling af markedet, hvis der er grund til at antage, at markedet ikke kan afvikles på en sundhedsmæssigt forsvarlig måde, eller hvis der er sket overtrædelse af påbud meddelt efter § 20, stk. 1.
 Stk. 6. Politiet kan til enhver tid meddele den fysiske eller juridiske person, der er ansvarlig for et udendørs marked med flere end 500 deltagere, forbud mod at afvikle arrangementet, hvis den fysiske eller juridiske person gør sig skyldig i grov eller gentagen forsømmelse af de tiltag, der er indeholdt i planen for en sundhedsmæssig forsvarlig afvikling af markedet, hvis der er grund til at antage, at markedet ikke kan afvikles på en sundhedsmæssig forsvarlig måde, eller hvis der er sket overtrædelse af påbud meddelt efter § 20, stk. 1.
 § 20. Politiet kan i forbindelse med afviklingen af et udendørs marked med flere end 500 deltagere, som er omfattet af dette kapitel, meddele den fysiske eller juridiske person, der er ansvarlig for markedet, sådanne påbud, som skønnes nødvendige for at sikre en sundhedsmæssig forsvarlig afvikling af markedet, herunder tillige påbud om at markedet straks skal afbrydes eller afsluttes.
 Stk. 2. Politiet kan meddele deltagere i et udendørs marked med flere end 500 deltagere sådanne påbud, som skønnes nødvendige for at sikre en sundhedsmæssig forsvarlig afvikling af markedet, herunder påbud om, at personerne skal forlade markedet.
 § 21. Politiets skønsudøvelse efter §§ 19 og 20 skal ske under hensyntagen til sundhedsmyndighedernes generelle retningslinjer og anbefalinger vedrørende smittefaren fra covid-19.
Kapitel 5 Krav om coronapas § 22. Ved et coronapas forstås dokumentation for 1) et negativt resultat af en covid-19-test, jf. stk. 2, der ved en PCR-test, jf. stk. 3, er højst 96 timer gammel regnet fra tidspunktet, hvor testen er foretaget, eller ved en antigentest, jf. stk. 4, der er højst 72 timer gammelt regnet fra tidspunktet, hvor testen er foretaget, 2) et positivt resultat af en PCR-test, jf. stk. 3, der er mindst 14 dage og højst 12 måneder gammelt regnet fra tidspunktet, hvor testen blev foretaget, 3) et gennemført vaccinationsforløb mod covid-19, jf. stk. 5, 4) et påbegyndt vaccinationsforløb mod covid-19, jf. stk. 6, eller 5) nr. 1, 2, 3 eller 4 ved fremvisning af sundhedsmyndighedernes app Coronapas, hvor skærmen viser Gyldigt i Danmark kombineret med bevægelige elemeter på skærmen eller ved verifikation i form af scanning af QR-koden i appen, hvor skærmen viser Gyldigt i Danmark.
 Stk. 2. Ved en covid-19-test forstås en test, der er foretaget som en PCR-test, jf. stk. 3, eller en antigentest, jf. stk. 4.
 Stk. 3. Ved en PCR-test forstås en polymerase chain reaction-test.
 Stk. 4. Ved en antigentest forstås en test, der på kort tid viser, om der er immunkemisk påvisning af virusproteiner (antigener).
Stk. 5. Kræver et vaccinationsforløb mod covid-19 to eller flere doser, anses det for gennemført umiddelbart efter den afsluttende dosis.
Kræver et vaccinationsforløb mod covid-19 alene én dosis, anses det for gennemført 14 dage efter denne ene dosis.
 Stk. 6. Et vaccinationsforløb mod covid-19 anses for påbegyndt mindst 14 dage og højst 42 dage efter den første dosis.
 Stk. 7. Dokumentation efter stk. 1, nr. 1-4, kan foreligge både i papirformat og elektronisk.
 Stk. 8. Navnet på indehaveren af coronapasset skal svare til navnet på personens medbragte pas, kørekort, sundhedskort eller andet offentligt udstedt identitetskort. 1. pkt. gælder ikke for dokumentation efter stk. 1, nr. 5, samt i sundhedsmyndighedernes app MinSundhed med bevægelige elementer, der beskytter mod kopiering fra appen.
 § 23. For at forebygge og inddæmme udbredelse af covid-19 skal kunder, besøgende og lignende kunne forevise et coronapas ved ankomst til et lokale eller en lokalitet omfattet af stk. 2, jf. dog § 24. Coronapasset skal forevises til personale eller andre personer tilknyttet lokalet eller lokaliteten, eller der kan ske automatisk scanning af QR-koden i appen Coronapas, jf. § 22, stk. 1, nr. 5.
 Stk. 2. Stk. 1 omfatter følgende lokaler og lokaliteter, som fysiske og juridiske personer, herunder offentlige myndigheder, råder over, og hvortil offentligheden har adgang, jf. dog stk. 3 og § 28:
 1) Tatovør-, piercing-, spa-, kropspleje-, skønheds- og massageklinikker, frisører og øvrige lokaler, hvor der leveres tjenesteydelser, som efter deres karakter indebærer tæt fysisk kontakt til kunder, og bemandede solarier.
 2) Serveringssteder, hvor der serveres mad, drikkevarer eller tobak til indtagelse på salgsstedet. 1. pkt. omfatter alene lokaler.
 3) Lokaler hvor der drives spillehaller, kasinoer, lege- og badelande m.v.
 Stk. 3. Stk. 2 omfatter ikke lokaler og lokaliteter, hvor der udøves fritids- og foreningsaktiviteter, som foreninger råder over, og hvortil der er offentlig adgang.
 § 24. § 23, stk. 1, gælder ikke for følgende:
 1) Børn under 16 år.
 2) Personer, der kan fremvise dokumentation udstedt og underskrevet af et kommunalt borgerservicecenter for at være undtaget fra at få foretaget en covid-19-test, jf. stk. 2. Navnet på dokumentationen skal svare til navnet på personens medbragte pas, kørekort, sundhedskort eller andet offentligt udstedt identitetskort.
Stk. 2. De kommunale borgerservicecentre udsteder dokumentation til personer, der sammen med et medbragt pas, kørekort, sundhedskort eller andet offentligt udstedt identitetskort, der indleverer en erklæring på tro og love om, at personen af medicinske årsager eller som følge af en fysisk eller psykisk funktionsnedsættelse ikke bør få foretaget en covid-19-test.
Dokumentationen er gyldig i 3 måneder fra udstedelsen.
Sundhedsministeriet stiller den erklæring på tro og love, der skal anvendes efter 1. pkt., til rådighed.
Erklæringen skal indeholde en udtømmende oplistning af de årsager, der kan føre til undtagelse for covid-19-test efter stk. 1, nr. 2.
 § 25. Kan der ikke fremvises et coronapas, jf. § 23, stk. 1, kan der ske bortvisning, jf. dog § 24.
 § 26. Fysiske og juridiske personer, herunder offentlige myndigheder, der har rådighed over lokaler eller lokaliteter omfattet af § 23, stk. 2, skal opfylde følgende krav:
 1) Der skal i eller ved lokalerne og lokaliteterne opsættes informationsmateriale om kravet i § 23, stk. 1, og muligheden for bortvisning efter § 25.
 2) Der må alene tillades adgang for kunder, besøgende og lignende, der overholder kravet i § 23, stk. 1, jf. dog § 24. I forhold til serveringssteder, jf. § 23, stk. 2, nr. 2, gælder 1. pkt. alene for kunder, besøgende og lignende, der skal have adgang til serveringsstedets lokale for at indtage mad, drikkevarer eller tobak i lokalet.
Kapitel 6 Generelle undtagelser § 27. Bekendtgørelsen gælder ikke for Folketinget og domstolene.
 Stk. 2. § 1 gælder ikke for forsamlinger med et politisk eller andet meningsbefordrende øjemed.
 Stk. 3. Bekendtgørelsen gælder ikke for offentlige og private sygehuse og klinikker samt private praksis og forretninger, hvor der alene udøves sundhedsfaglig behandling, jf. sundhedslovens § 5, og som en autoriseret sundhedsperson, jf. sundhedslovens § 6, stk. 1, driver eller er ansat i.
Stk. 4. Bekendtgørelsen gælder ikke for udøvere af professionel idræt og de faciliteter, udøverne benytter før, under og efter afviklingen af idrætsgrenen.
Udøverne omfatter atleter, som repræsenterer Danmark på højeste nationale eller højt internationalt seniorniveau inden for en DIF-anerkendt idrætsgren, er udtaget til danske seniorlandshold inden for en DIF-anerkendt idrætsgren, er indplaceret i en af Team Danmarks atletkategorier eller på anden vis er omfattet af Team Danmarks ordninger eller figurerer i en OL/PL-bruttogruppe.
Ved højeste nationale niveau forstås den bedste række eller det øverste konkurrenceniveau i Danmark inden for den pågældende idrætsgren.
Ved højt internationalt niveau forstås deltagelse ved World Cup, EM, VM eller OL.
Bekendtgørelsen gælder heller ikke for trav- og galopløb på de ni væddeløbsbaner, hvor flere end halvdelen af de deltagende kuske og ryttere på en løbsdag har professionel licens, den næstøverste og tredjeøverste række inden for fodbold herrer, den næstøverste række inden for fodbold kvinder, den næstøverste række inden for håndbold både herrer og kvinder samt øvrige professionelle idrætter, hvor hovedparten af udøverne inden for samme række eller konkurrenceniveau lever af indtægter fra deres idræt.
 § 28. Bekendtgørelsens § 1, stk. 1, nr. 1, og stk. 2, nr. 1, § 3, stk. 1, samt § 23, stk. 2, nr. 2, gælder ikke for serveringssteder beliggende i lokaler eller på lokaliteter tilknyttet sociale tilbud og i andre lokaler og på lokaliteter, hvor der leveres ydelser efter lov om social service, herunder på ældreområdet.
 Stk. 2. Sociale tilbud, der ikke er omfattet af eller oprettet efter lov om social service, men som er tilbud, der kan sidestilles med visiterede tilbud efter lov om social service (lavtærskeltilbud), kan ansøge Social- og Ældreministeriet om at blive omfattet af stk. 1.
Kapitel 7 Bemyndigelser og klageregler § 29. Politiet bemyndiges til at varetage erhvervsministerens beføjelser efter denne bekendtgørelse.
Politiets afgørelser efter kapitel 2-4 kan ikke påklages til erhvervsministeren.
Afgørelserne kan påklages til rigspolitichefen.
Rigspolitichefens afgørelser i klagesager kan ikke påklages til justitsministeren.
Kapitel 8 Straffebestemmelser m.v.
 § 30. Med bøde straffes:
 1) Den, der overtræder § 1, stk. 1 eller 2, § 2, § 3, § 4, § 8, stk. 1 eller 2, § 13, stk. 1 eller 2, § 18, § 19, stk. 1 eller 2, eller § 26.
 2) Den, der overtræder vilkår, forbud eller undlader at efterkomme et påbud efter § 5, § 8, stk. 4, 5 eller 6, § 9, stk. 1 eller 2, § 13, stk. 4, 5 eller 6, § 14, stk. 1 eller 2, § 19, stk. 4, 5 eller 6, eller § 20, stk. 1 eller 2.
 Stk. 2. Med bøde straffes den, der ikke forlader lokaler eller lokaliteter omfattet af § 23 stk. 2, efter at være blevet bortvist, i forbindelse med den håndhævelse, som fysiske og juridiske personer, herunder offentlige myndigheder, foretager i medfør af § 26, nr. 2.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Kapitel 9 Ikrafttræden § 31. Bekendtgørelsen træder i kraft den 1. august 2021.
 Stk. 2. Bekendtgørelsen ophæves den 1. september 2021.
 Stk. 3. § 19, stk. 1, 2. og 5. pkt., finder ikke anvendelse for udendørs markeder, der afvikles i perioden fra den 1. august 2021 til den 14. august 2021.
 Stk. 4. Bekendtgørelse nr. 1452 af 22. juni 2021 om forbud mod adgang til og restriktioner for lokaler og lokaliteter og krav om coronapas på Erhvervsministeriets område i forbindelse med håndtering af covid-19 ophæves.
Erhvervsministeriet, den 15. juli 2021 Simon Kollerup / Michael Dithmer Bilag 1 Liste over kommuner, jf. § 1, stk. 1.
