Bekendtgørelse om ændring af bekendtgørelse om en midlertidig kompensationsordning for selvstændige ramt af én eller flere COVID-19-relaterede restriktioner § 1 I bekendtgørelse nr. 189 af 8. februar 2021 om en midlertidig kompensationsordning for selvstændige ramt af én eller flere COVID-19-relaterede restriktioner, som ændret ved bekendtgørelse nr. 349 af 3. marts 2021, foretages følgende ændringer:
 1. Indledningen affattes således:
»I medfør af § 3, stk. 1, § 7, stk. 4, og § 23, stk. 3, i lov nr. 1518 af 18. december 2018 om erhvervsfremme og i medfør af akt nr. 302 af 17. september 2020, akt nr. 325 af 1. oktober 2020, akt nr. 10 af 22. oktober 2020, akt nr. 35, akt nr. 36 og akt nr. 40 af 12. november 2020, akt nr. 95 af 3. december 2020, akt nr. 134 af 17. december 2020, akt nr. 138 af 12. januar 2021, akt nr. 149 af 28. januar 2021, akt nr. 167 af 25. februar 2021 og akt. nr. 206 af 8. april 2021, fastsættes:« 2. I § 1, stk. 1, indsættes efter »kompensationsperioden«: », jf. dog § 5, stk. 2,«.
 3. I § 1, stk. 4, nr. 1, indsættes som 2. pkt.:
»Kosmetiske klinikker anses efter denne bekendtgørelse som havende forbud mod at holde åbent fra og med den 14. januar 2021.« 4. § 2, nr. 2, affattes således:
»2) Selvstændige: En virksomhedsejer, uanset virksomhedsform, hvis virksomhed er registreret i det centrale virksomhedsregister (CVR) senest den 1. november 2020. Virksomhedsejeren, jf. nr. 3, skal besidde mindst 25 pct. ejerskab og være beskæftiget i virksomheden i væsentlig grad i hele kompensationsperioden. 2. pkt. er ikke til hinder for, at ejerskabet kan overdrages under kompensationsperioden.« 5. § 2, nr. 7, affattes således:
»7) Medarbejdende ægtefælle: En fysisk person, der senest pr. 1. november 2020 og efterfølgende gennem hele kompensationsperioden er beskæftiget i virksomheden i væsentlig grad, og som ifølge sin årsopgørelse for 2019 har erhvervet indkomst som medarbejdende ægtefælle i henhold til kildeskattelovens § 25 A, stk. 3. Såfremt den medarbejdende ægtefælle er indtrådt i virksomheden i perioden fra og med den 1. januar 2020 til og med den 1. november, skal denne ifølge sin årsopgørelse for 2020 have erhvervet indkomst som medarbejdende ægtefælle i henhold til kildeskattelovens § 25 A, stk. 3.« 6. I § 2, nr. 8, litra e, ændres »litra e« til: »litra d«.
 7. I § 4 indsættes efter stk. 6 som nyt stykke:
»Stk. 7. Selvstændige med forbud mod at holde åbent, jf. § 1, stk. 4, nr. 1, kan vælge at søge kompensation alene for den periode, den selvstændige har eller har haft forbud mod at holde åbent, såfremt perioden udgør minimum 14 dage.
Det er en forudsætning for ansøgning om kompensation efter 1. pkt., at den selvstændige ikke har haft omsætning i perioden, der ansøges om kompensation for, jf. § 1, stk. 4, nr. 1.« Stk. 7 bliver herefter til stk. 8.
 8. § 5 affattes således:
 »§ 5. Der ydes kompensation for 90 pct. af det forventede omsætningstab for den selvstændiges virksomhed, jf. § 2, nr. 1.
 Stk. 2. Selvstændige med forbud mod at holde åbent, jf. § 1, stk. 4, nr. 1, kompenseres med 100 pct. af det forventede omsætningstab for den periode forbuddet er gældende, hvis den selvstændige ikke har haft omsætning i denne periode, jf. dog stk. 3 og 4. Selvstændige kan uafhængigt af størrelsen på det samlede omsætningstab i kompensationsperioden, kompenseres efter 1. pkt., såfremt forbuddet er gældende i minimum 14 dage.
 Stk. 3. Der kan opnås kompensation på op til 23.000 kr. pr. måned pr. selvstændig, jf. dog stk. 4-5.
Stk. 4. Der kan fra og med den 9. december 2020 og efterfølgende fra og med den første i hver måned i kompensationsperioden til og med den 28. februar 2021 ansøges om kompensation på op til 30.000 kr. pr. måned pr. selvstændig, jf. dog 2. pkt.
Selvstændige, der har mindst én fuldtidsbeskæftiget ansat, jf.  § 4, stk. 3, som har været ansat i hele kompensationsperioden, kan ansøge om kompensation på op til 33.000 kr. pr. måned pr. selvstændig.
Kompensationsudbetaling efter 1. og 2. pkt. er betinget af, at den selvstændige i februar 2021 maksimalt trækker 23.000 kr. ud af virksomheden.
Stk. 5. Såfremt en selvstændig har en medarbejdende ægtefælle, hæves loftet for den maksimale kompensation forholdsmæssigt.
Der kan dog maksimalt ansøges om kompensation på op til 23.000 kr. pr. måned for den medarbejdende ægtefælle.
Stk. 6. Kompensation efter denne bekendtgørelse er omfattet af reglerne i Temporary Framework for State aid measures to support the economy in the current COVID-19 outbreak sektion 3.1, hvorefter der ifølge punkt 22(a), kan tildeles et samlet kompensationsbeløb svarende til maksimalt 1.800.000 EUR for kompensationsordninger omfattet heraf indtil den 31. december 2021. I medfør af reglerne i sektion 3.1 punkt 23(a) kan der indtil den 31. december 2021 tildeles et samlet kompensationsbeløb svarende til maksimalt 270.000 EUR for virksomheder inden for fiskeri- og akvakultursektoren og maksimalt 225.000 EUR til virksomheder, der beskæftiger sig med primærproduktion af landbrugsprodukter.
Ved beregning af de i denne bekendtgørelse omhandlede støttetærskler for kompensation under Temporary Framework skal alle enheder, som de jure eller de facto kontrolleres af én og samme enhed, betragtes som én virksomhed.« 9. § 6 affattes således:
»§ 6. Kompensation efter § 5 er betinget af, at den selvstændiges indkomst for indkomståret 2020 ikke overstiger 800.000 kr., jf. dog 2. pkt.
Ansøges der om kompensation tidligst fra den 9. december 2020, er kompensation efter § 5 betinget af, at den selvstændiges indkomst for indkomståret 2020 eller 2021 ikke overstiger 800.000 kr.
 Stk. 2. Til indkomsten efter stk. 1 og 4 medregnes summen af den selvstændiges:
1) personlige indkomst, 2) aktieindkomst fra selskaber, hvis omsætning indgår i grundlaget for kompensation, og 3) skattepligtige overskud fra selvstændig virksomhed i virksomhedsordningen.
 Stk. 3. For selskaber med flere virksomhedsejere, der er selvstændige efter § 2, nr. 2, gælder betingelsen i stk. 1, jf. stk. 2, for den del af kompensationen, der forholdsmæssigt kan opnås for den pågældende virksomhedsejer.
Stk. 4. Kompensationen efter § 5, stk. 5, er betinget af, at den medarbejdende ægtefælles indkomst, jf. stk. 2, for indkomståret 2020 eller 2021 ikke overstiger 800.000 kr.
Indkomståret følger af det anvendte indkomstår for den selvstændige, jf. stk. 1.« 10. I § 9, stk. 1, ændres »april« til: »juni«.
 11. I § 10, stk. 13, ændres »stk. 6« til: »stk. 4«.
 12. I § 12, stk. 1, indsættes efter »Erhvervsstyrelsen«: »,«.
 13. § 16 affattes således:
 »§ 16. Den selvstændige skal senest den 31. oktober 2021 indsende en opgørelse over det faktiske omsætningstab fra referenceperioden til kompensationsperiodens afslutning.
 Stk. 2. Hvis den selvstændiges faktiske omsætning i hele den periode, der er modtaget kompensation for, afviger fra det i ansøgningen anførte om forventede omsætningstab, træffer Erhvervsstyrelsen afgørelse om efterregulering af den udbetalte kompensation på grundlag af den indsendte dokumentation efter stk. 1. Efterregulering sker i opadgående eller nedadgående retning, afhængig af om den selvstændiges oplysninger resulterer i, at Erhvervsstyrelsen har udbetalt for lav eller for høj kompensation.
 Stk. 3. Erhvervsstyrelsen kan kræve den udbetalte kompensation helt eller delvist tilbagebetalt, hvis den foreskrevne dokumentation ikke indsendes inden for den i stk. 1 foreskrevne frist eller anden frist fastsat af Erhvervsstyrelsen i forbindelse med krav om supplerende dokumentation, jf. stk. 2, samt hvis dokumentationen i øvrigt må anses for utilstrækkelig.
Stk. 4. Opstår der flere krav om tilbagebetaling af kompensation efter dette kapitel for samme modtager, kan disse lægges sammen og kræves tilbagebetalt som ét samlet tilbagebetalingskrav.
Stiftelses- og forfaldstidspunkt for det samlede tilbagebetalingskrav er sammenfaldende med datoen for Erhvervsstyrelsens seneste udbetaling til NemKonto af kompensation for den kompensationsperiode, tilbagebetalingskravet dækker over.
Stk. 5. Selvstændige, der har modtaget kompensation efter § 5, stk. 4, udtages til kontrol for, om § 5, stk. 4, 3. pkt. er overholdt.
Erhvervsstyrelsen kan i forbindelse med kontrollen efter 1. pkt. pålægge den selvstændige at anvende revisorbistand fra en uafhængig, godkendt revisor.
 Stk. 6. Der ydes godtgørelse for 80 pct. af udgifterne til revisorbistanden efter stk. 5, 2. pkt., dog maksimalt 8.000 kr.
 Stk. 7. Retten til godtgørelse efter stk. 6 bortfalder og allerede udbetalt godtgørelse skal fuldt ud tilbagebetales, hvis den selvstændige endeligt dømmes for misbrug af kompensationsordningen.
Stk. 8. Viser resultatet af efterreguleringen efter stk. 2, at den selvstændige mv. skal tilbagebetale mindre end 200 kr. af den allerede udbetalte kompensation, vil Erhvervsstyrelsen ikke træffe afgørelse om tilbagebetaling.« 14. Efter § 17 indsættes i kapitel 5:
»§ 17 a.
Afgørelse om tilbagebetaling efter dette kapitel på mere end 10.000 kr. ledsages af et tilbud om en afdragsordning.
 Stk. 2. Afdragsordningen løber i op til et år, og afdrag betales i fire lige store rater, jf. dog stk. 3.
 Stk. 3. Ansøger har til enhver tid ret til helt at indfri sine forpligtelser til tilbagebetaling.
Stk. 4. Erhvervsstyrelsen skal forud for indgåelse af en aftale om afdragsordning efter stk. 1, oplyse ansøger om vilkår for aftalen, herunder det samlede beløb der skal betales, konsekvenser ved misligholdelse og mulighed for hel eller delvis indfrielse.« § 2 Stk. 1. Bekendtgørelsen træder i kraft den 29. april 2021.
 Stk. 2. Bekendtgørelsen finder anvendelse på ansøgninger modtaget fra og med den 4. oktober 2020.
 Stk. 3. Ansøgere, der på ikrafttrædelsestidspunktet, jf. stk. 1, har fået udbetalt kompensation efter bekendtgørelse nr. 189 af den 8. februar 2021, som ændret ved bekendtgørelse nr. 349 af 3. marts 2021, kan ansøge om efterregulering af kompensationen efter denne bekendtgørelse.
