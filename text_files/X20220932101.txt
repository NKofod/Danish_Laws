Afgørelse efter lov om fremtidsfuldmagter § 7 Familieretshuset besluttede at sætte fremtidsfuldmagt af 24. januar 2019 delvist i kraft, således at en bestemmelse om, at Mine fremtidsfuldmægtige må give pengegaver til mine nærmeste (børn, børnebørn og svigerbørn), ikke blev sat i kraft.
Der blev navnlig lagt vægt på, at fremtidsfuldmagtsgiver ikke havde bestemt betingelserne for gavegivelsen, herunder særligt gavernes størrelse, tilstrækkeligt konkret til, at undtagelsen til gaveforbuddet kunne anvendes.
 De tre fremtidsfuldmagtshavere, der alle var børn af fremtidsfuldmagtsgiver, klagede over afgørel-sen og henviste navnlig til det eksisterede gavemiljø, hvor der før ikraftsættelsen var givet større gaver samt, at gaverne kun kan gives ved enighed mellem de tre fremtidsfuldmagtshavere.
 Civilstyrelsen stadfæstede afgørelsen med samme begrundelse og henviste til, at fremtidsfuldmagtslovens § 15 ikke er til hinder for, at der kan ydes sædvanlige gaver, hvis værdi ikke står i misforhold til fuldmagtgivers kår.
 Familieretshusets afgørelse af 13. juli 2020:
 Familieretshuset sætter din fremtidsfuldmagt af 24. januar 2019 delvis i kraft.
 Vi afslår at sætte følgende tekst fra fremtidsfuldmagten i kraft:
Mine fremtidsfuldmægtige må give pengegaver til mine nærmeste (børn, børnebørn og svigerbørn) Afgørelsen er tinglyst i Personbogen i dag den 13. juli 2020.
Begrundelse Vi vurderer, at det er betænkeligt at sætte følgende del af fremtidsfuldmagten i kraft:
Mine fremtidsfuldmægtige må give pengegaver til mine nærmeste (børn, børnebørn og svigerbørn) Vi har ved afgørelsen lagt vægt på, at det følger af fremtidsfuldmagtslovens § 15, at en fuldmægtig som udgangspunkt ikke på fuldmagtsgiverens vegne kan yde gaver.
Det gælder dog ikke gaver, der er bestemt i fremtidsfuldmagten.
Det er en betingelse for, at undtagelsen til gaveforbuddet kan anvendes, at fuldmagtgiveren udtrykkeligt har truffet bestemmelse om gaven i fremtidsfuldmagten, og at rammerne for gaven er fastlagt i fremtidsfuldmagten.
Fuldmagtsgiveren vil således ikke kunne overlade fremtidsfuldmægtigen et skøn med hensyn til gavens indhold.
 Vi vurderer, at du ved at indsætte teksten i fremtidsfuldmagten ikke har bestemt betingelserne for gavegivelsen, herunder særligt gavens størrelse, tilstrækkeligt konkret til, at undtagelsen til gaveforbuddet kan anvendes.
 Vi vurderer derfor, at det er betænkeligt at sætte denne del af fremtidsfuldmagten i kraft.
Vi henviser til § 7, stk. 3, i lov om fremtidsfuldmagter, hvoraf det fremgår, at fremtidsfuldmagten ikke kan sættes i kraft, hvis det på grundlag af de foreliggende oplysninger findes betænkeligt.
Såfremt betænkeligheden alene knytter sig til en bestemt del af fremtidsfuldmagten, kan Familieretshuset sætte fremtidsfuldmagten delvis i kraft.
 De tre fuldmagtshavere påklagede afgørelsen.
 Civilstyrelsens afgørelse af 29. september 2020, sags.nr. 20-4410-00021:
 Civilstyrelsen har behandlet din klage på vegne af B, C og D over Familieretshusets afgørelse af 13. juli 2020 med sagsnummer 2020-58215. Ved afgørelsen satte Familieretshuset fremtidsfuldmagten af 24. januar 2019 for A delvist i kraft.
 Civilstyrelsen ændrer ikke Familieretshusets afgørelse.
Du har til støtte for din klage blandt andet oplyst, at A har givet sine tre børn større pengegaver i 2018 og 2019 samt hendes seks børnebørn i forbindelse med, at hun blev folkepensionist.
Du har endvidere oplyst, at det var A´s ønske, at fortsætte med årligt at give større pengegaver til hendes tre børn.
 Du har samlet gjort gældende, at fremtidsfuldmagten træder i kraft fuldt ud, men med et krav om enighed blandt A´s børn og livsarvinger ved udbetaling af lejlighedsgaver til de nærmeste (børn, børnebørn og svigerbørn) samt pengegaver til dem selv.
 Subsidiært har du anmodet om, at der fremover kan udbetales lejlighedsgaver til de nærmeste (børn, børnebørn og svigerbørn) samt i 2020 kan udbetales pengegaver på [] kr. til hvert af A tre børn med mulighed år efter år at søge om tilladelse til yderligere pengegaver.
 Efter en gennemgang af sagen, finder Civilstyrelsen i lighed med Familieretshuset, at det er betænkeligt at sætte følgende del af fremtidsfuldmagten i kraft:
Mine fremtidsfuldmægtige må give pengegaver til mine nærmeste (børn, børnebørn og svigerbørn) Begrundelsen herfor er den samme, som fremgår af Familieretshusets afgørelse.
 Det er Civilstyrelsens vurdering, at de yderligere oplysninger, som du har henvist til i din klage, ikke kan føre til et andet resultat.
 Civilstyrelsen kan i øvrigt generelt vejlede om, at fremtidsfuldmagtslovens § 15, ikke er til hinder for, at der ydes sædvanlige gaver, hvis værdi ikke står i misforhold til fuldmagtsgiverens kår.
-o0o- Den bestemmelse, der henvises til ovenfor, finder du i lov nr. 618 af 8. juni 2016 med senere ændringer.
