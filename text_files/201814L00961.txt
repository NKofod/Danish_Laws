Betænkning afgivet af Sundheds- og Ældreudvalget den 9. april 2019 Betænkning over Forslag til lov om ændring af lov om social service (Målretning af de forebyggende hjemmebesøg) [af ældreministeren (Thyra Frank)]:
1. Indstillinger Et flertal i udvalget (udvalget med undtagelse af EL og SF) indstiller lovforslaget til vedtagelse uændret.
 Et mindretal i udvalget (EL og SF) indstiller lovforslaget til forkastelse ved 3. behandling.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialdemokratiet Socialdemokratiets medlemmer af udvalget bemærker, at der i S overordnet set er opbakning til forslaget om at målrette indsatsen med de forebyggende hjemmebesøg, således at de, der bor alene i deres 70. år, får tilbudt et forebyggende hjemmebesøg.
Samtidig mener S dog, at vi skal passe på ikke at forringe den generelle forebyggende indsats så meget, at denne indsats ikke gør en reel forskel for den resterende gruppe af ældre.
Dette skal ses i relation til, at den målrettede indsats hos de aleneboende 70-årige finansieres på bekostning af de 81-årige, som fremover ikke vil få tilbudt et forebyggende hjemmebesøg.
S mener herudover, at det er vigtigt at få belyst erfaringerne med den seneste lovændring af de forebyggende hjemmebesøg fra 2015. I den forbindelse er det relevant at undersøge, hvor mange flere af de mennesker, man dengang ønskede at sikre bedre hjælp, som man rent faktisk har hjulpet  herunder også, hvorvidt de ældre faktisk får gavn af de forebyggende tiltag, og om der er en social skævhed i, hvem der takker nej til de forebyggende hjemmebesøg.
Det er desuden vigtigt for S, at ministeren sikrer, at definitionen af, hvem der er i risikogruppen, ikke bliver en enorm administrativ byrde, som er for tung for kommunerne at løfte.
Socialistisk Folkeparti Socialistisk Folkepartis medlemmer af udvalget deler ønsket om at gøre op med ensomhed i alderdommen, ligesom SF er enig i, at enlige ældre kan have sværere ved at håndtere aldersbetingede lidelser.
SF deler imidlertid også KLs betænkeligheder ved forslagets udmøntning, idet kommunerne næppe har de nødvendige data, som skal gøre det muligt at efterkomme lovgivningens formål om en opsøgende indsats i forhold til enlige borgere.
SF mener, at en aldersbestemt regulering af forebyggende hjemmebesøg til alle både er lettere at håndtere og samtidig en sikkerhed for, at vi undgår stigmatisering af enlige borgere, som eksempelvis selv har valgt at bo alene.
Regeringen har i en række andre sammenhænge hævdet, at sund aldring netop forsinker aldersbetingede lidelser, hvilket i sig selv giver anledning til at genoverveje den endnu tidligere indsats.
Endelig er det et faktum, at ét forebyggende hjemmebesøg ikke i sig selv modvirker ensomhed.
Ensomhed kan således alene forebygges med andre konkrete initiativer.
SF stemmer på den baggrund imod forslaget.
3. Udvalgsarbejdet Lovforslaget blev fremsat den 31. januar 2019 og var til 1. behandling den 21. februar 2019. Lovforslaget blev efter 1. behandling henvist til behandling i Sundheds- og Ældreudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og ældreministeren sendte den 18. oktober 2018 dette udkast til udvalget, jf.
SUU alm. del  bilag 83. Den 31. januar 2019 sendte ældreministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Spørgsmål Udvalget har under udvalgsarbejdet stillet 3 spørgsmål til ældreministeren til skriftlig besvarelse, som ministeren har besvaret.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Hans Andersen (V) Martin Geertsen (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Mette Abildgaard (KF) Astrid Krag (S) Flemming Møller Mortensen (S) Malte Larsen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Peder Hvelplund (EL) Finn Sørensen (EL) Pernille Schnoor (ALT) Torsten Gejl (ALT) Lotte Rod (RV) Kirsten Normann Andersen (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
