Offererstatningslovens § 6 a  nedsættelse eller bortfald på grund af egen skyld eller accept af risiko, nævnets j. nr. 18-520-02866 Ansøger blev udsat for vold ved blandt andet at blive tildelt adskillige knytnæveslag i hovedet, hvorved ansøgeren blev væltet omkuld og blev tildelt spark i hovedet samt spark og tramp i ryggen.
Retten vurderede, at forholdet startede som et slagsmål omfattet af straffelovens § 248, men at forholdet, efter at ansøgeren blev væltet omkuld, var et legemsangreb efter straffelovens § 245, da han lå værgeløs på jorden.
Ansøgeren søgte om erstatning ved nævnet, og nævnet besluttede at nedsætte erstatningen med 1/2. Nævnet lagde vægt på, at forholdet startede som et slagsmål omfattet af straffelovens § 248, men fandt, at erstatningen ikke skulle bortfalde, da legemsangrebet mod ansøgeren udviklede sig til vold efter straffelovens § 245, hvorved ansøgeren pådrog sig tre brækkede ribben, tandskader og en punkteret lunge.
