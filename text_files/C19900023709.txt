REFUSION AF UDGIFTER TIL NATURALYDELSER EF-forordning 1408/71 om social sikring af vandrende arbejdstagere m.fl.  

 indeholder særlige bestemmelser om refusion af udgifter til naturalydelser  

 ved sygdom og moderskab (afsnit III, kapitel 1 og 4 og forordning 574/72  

 afsnit V): Personer, der er omfattet af lovgivningen i en anden medlemsstat  

 og som enten har fast bopæl eller er på midlertidigt ophold i Danmark, har  

 ret til visse naturalydelser efter dansk lovgivning, men for hjemstatens  

 regning.
Omvendt har personer, der er omfattet af dansk lovgivning og som  

 enten har fast bopæl eller er på midlertidigt ophold i et andet EF-land ret  

 til naturalydelser efter opholdsstatens lovgivning, men for dansk regning.
 Herudover indeholder forordning 574/72 om gennemførelse af forordning  

 1408/71 også en bestemmelse om udgifter ved administrativ og lægelig kontrol  

 (art. 105): I tilfælde hvor retten til ydelser er betinget af administrativ  

 og lægelig kontrol afholdes udgifterne i forbindelse hermed af den kompetente  

 stat.
I de tilfælde, hvor en medlemsstat har afholdt udgiften til naturalydelser  

 for den kompetente stats regning, opstår der et refusionskrav.
For at  

 forenkle den gensidige sagsbehandling er der i forordningerne fastsat  

 bestemmelser, der gør det muligt af aftale helt eller delvist afkald på  

 refusion af faktiske udgifter (forordning 1408/71 art. 36 og art. 63 samt  

 forordning 574/72 art. 105).
AFTALE AF 1. JULI 1990 OM AFKALD PÅ REFUSION AF UDGIFTER TIL NATURALYDELSER PÅ SYGEFORSIKRINGENS OMRÅDE MELLEM DANMARK OG SPANIEN EF-forordning 1408/71 art. 36 og art. 63 EF-forordning 574/72 art. 105 Socialministeriet i Danmark og Ministeriet for arbejde og social sikring i  

 Spanien har indgået en aftale om delvist afkald på refusion.
Aftalen træder i  

 kraft den 1. juli 1990 og finder anvendelse på forhold, der er indtrådt efter  

 den 1. januar 1986.
 1.
Refusionsafkaldsaftalen bevirker, at udgifterne til naturalydelser  

 afholdes af den stat, på hvis område de er ydet.
Adgangen til refusion af  

 udgifter til naturalydelser efter følgende bestemmelser i EF-forordning  

 1408/71 bortfalder for begge parter: - Art 22, stk. 1a og art. 55, stk. 1a, -  

 naturalydelser givet under midlertidigt ophold i den anden stat. - Art. 19 og  

 art. 52, - naturalydelser givet til personer med bopæl i den stat, som ikke  

 er den kompetente.
Der er ikke givet afkald på ydelser til familiemedlemmer  

 efter art. 19, stk. 2, når der kræves registrering og udarbejdelse af  

 fortegnelser.
Da der i Danmark ikke føres fortegnelser over disse  

 familiemedlemmer, kan der ikke gøres danske refusionskrav gældende efter art.  

 19, stk. 2. - Art. 25 - naturalydelser til arbejdsløse og deres  

 familiemedlemmer. - Art. 21, stk. 2, andet afsnit - naturalydelser til  

 familiemedlemmer bosat i en anden stat end den erhvervsaktive og som opholder  

 sig i den kompetente stat. - Art. 29 - naturalydelser til pensionisters  

 familiemedlemmer, som er bosat i en anden medlemssat end pensionisten. - Art.  

 31 - naturalydelser til pensionister og deres familiemedlemmer under  

 midlertidigt ophold i den anden stat.
 I bilaget findes en oversigt over de blanketter, der anvendes som  

 dokumentation for retten til naturalydelser i de situationer, der er omfattet  

 af aftalen.
 Aftalen er betinget af, at Danmark opretholder en særlig sygesikring  

 (rejsesygesikringen), som i en måned dækker udgifter ved sygdom under  

 ferierejser for personer med bopæl i Danmark.
 Det spanske sygesikringssystem består af en offentlig og en privat del.  

 Naturalydelserne i den offentlige del vil, med undtagelse af visse udgifter  

 til medicin, være gratis ved brug af den korrekte EF-dokumentation, medens  

 udgifter som betales til privatpraktiserende læger/klinikker vil være på  

 patientens egen regning i det omfang, de ikke betales af rejsesygesikringen.  

 Forordningernes bestemmelser finder kun anvendelse på den offentlige del.
 I følgende to undtagelsessituationer vil der dog kunne ydes refusion for  

 udgifter, som er betalt til privatpraktiserende læger/klinikker, forudsat at  

 der kan oplyses en spansk refusionstakst på blanket E 126 DK:
 1. Hvis det aktuelle sygdomstilfælde var af en sådan  

 art, at det ville have været livstruende at transportere patienten til  

 nærmeste offentlige sygehus/behandler.
 2. Hvis en tilsvarende ydelse er blevet nægtet af en  

 offenlig ansat læge/offentligt sygehus.
 Refusionsbeløbet udbetales af Socialstyrelsen på grundlag af  

 refusionstaksten, som fremgår af blanket E 126 DK.
 2.
 I art. 34 beskrives den situation, hvor en person ikke har kunnet  

 dokumentere sin ret til naturalydelser under midlertidigt ophold i den anden  

 medlemsstat.
Efter refusionafkaldsaftalen finder bestemmelsen i art. 34, stk. 2, andet  

 afsnit ikke anvendelse.
Det er således ikke opholdsstedets institution, der  

 endeligt afholder udgifter til naturalydelser.
Derimod er det den kompetente  

 institution, der refunderer de udlagte beløb efter de satser, der anvendes af  

 opholdsstedets institution.
I de tilfælde, hvor Danmark er kompetent stat,  

 udbetales evt. refusion af Socialstyrelsen.
 3.
 Aftalen omfatter også afkald på refusion af udgifter til lægeundersøgelser  

 efter art. 105 i forordning nr. 574/72.
Når Spanien som kompetent stat anmoder om at få foretaget en administrativ  

 eller lægelig kontrol af en person, der opholder sig i Danmark, afholdes  

 udgiften i forbindelse hermed endeligt af Danmark.
Udgifter til  

 lægeundersøgelser, der fra dansk side rekvireres i Spanien, afholdes af den  

 pågældende institution i Spanien.
 4.
I alle andre situationer, hvor Danmark har haft udgifter til  

 naturalydelser for spansk regning efter forordning 1408/71 afsnit III,  

 kapitel 1 og 4 skal der opgøres refusionskrav.
Det omfatter udgifter til  

 naturalydelser til personer omfattet af spansk lovgivning efter henvisning  

 eller forudgående tilladelse fra den kompetente spanske institution i form af  

 blanket E 112 E. (EF- forordning 1408/71 art. 22, stk. 1b og c samt art. 55,  

 stk. 1b og c.) Refusionskravet indsendes til Socialstyrelsen på blanket E 125 DK med  

 henblik på opgørelse og inddrivelse af refusionskravet overfor den spanske  

 institution.
Endelig er udgifter til naturalydelser til pensionister med fast bopæl  

 uden for den kompetente stat ikke omfattet af aftalen.
Socialstyrelsen  

 administrerer disse krav efter art. 95 i EF- forordning 574/72.
 Reglerne i forordning 1408/71 og 574/72 samt diverse blanketter er  

 beskrevet nærmere i Sikringsstyrelsens vejledning af december 1986 om social  

 sikring af vandrende arbejdstagere.
Socialstyrelsen den 14. december 1990 Anni Banke / Lisa Ibenfeldt Schultz -------------------------------------------------------------------- BILAG OVERSIGT OVER BLANKETTER, DER GIVER RET TIL YDELSER, SOM ER OMFATTET AF REFUSIONSAFKALDSAFTALEN.
 Personer omfattet af dansk lovgivning kan dokumentere retten til  

 naturalydelser i Spanien ved brug af danske blanketter E 111, E 106, E 109, E  

 119 eller E 123.
Personer, der omfattes af spansk lovgivning, kan dokumentere en ret til naturalydelser i Danmark ved fremlæggelse af følgende blanketter:
 E 106 Arbejdstagere og selvstændige erhvervsdrivende, omfattet af art. 19,  

 stk. 1 a i 1408/71, som har fast bopæl i Danmark dokumenterer retten til  

 naturalydelser ved hjælp af spansk blanket E 106.
 E 106 og E 109 Familiemedlemmer til arbejdstagere eller selvstændige  

 erhvervsdrivende, omfattet af art. 19, stk. 1 a i 1408/71, og  

 familiemedlemmer til pensionister jfr. art. 29, som har fast bopæl i Danmark.  

 Retten til naturalydelser dokumenteres ved hjælp af en spansk blanket E 106  

 eller E 109.
 E 111 Arbejdstagere og selvstændige erhvervsdrivende, omfattet af art. 22,  

 stk. 1 a i 1408/71 samt familiemedlemmer, dokumenterer retten til  

 naturalydelser under midlertidigt ophold i Danmark ved hjælp af en spansk  

 blanket E 111.
 E 111 og E 109 Familiemedlemmer til arbejdstagere eller selvstændige  

 erhvervsdrivende, der er omfattet af art. 19, stk. 1 a i 1408/71, som er  

 bosat i en anden medlemsstat end arbejdstageren eller den selvstændige  

 erhvervsdrivende dokumenterer retten til naturalydelser under midlertidigt  

 ophold i Danmark efter art. 21, stk. 2, 2. afsnit ved hjælp af en spansk  

 blanket E 111.
 E 111 Pensionister, der er omfattet af art. 31 i 1408/71 samt deres  

 familiemedlemmer dokumenterer retten til naturalydelser under midlertidigt  

 ophold i Danmark ved hjælp af en spansk blanket E 111.
 E 119 En arbejdsløs arbejdstager eller selvstændig erhvervsdrivende, der  

 er omfattet af art. 25 i 1408/71 samt familiemedlemmer, dokumenterer retten  

 til naturalydelser ved hjælp af en spansk blanket E 119.
 E 123 En arbejdstager eller selvstændig erhvervsdrivende, der er omfattet  

 af art. 52, stk. 1 a og art. 55, stk. 1 a i 1408/71 og som er bosat eller  

 opholder sig i Danmark dokumenterer retten til naturalydelser ved hjælp af en  

 spansk blanket E 123.
