Fremsat den 27. marts 2015 af Pernille Vigsø Bagge (SF), Jonas Dahl (SF) og Karina Lorentzen Dehnhardt (SF) Forslag til folketingsbeslutning om et forenklingsforum for den offentlige sektor Folketinget opfordrer regeringen til inden udgangen af 2015 at nedsætte et forenklingsforum for den offentlige sektor.
Et forenklingsforum skal med udgangspunkt i eksempelvis borgernes forslag til regelforenklinger  medvirke til at fjerne overflødige regler og forenkle nødvendige regler med henblik på at afbureaukratisere den offentlige sektor.
Et forenklingsforum skal nedsættes på baggrund af erfaringerne med Virksomhedsforum.
Bemærkninger til forslaget På trods af skiftende regeringers hensigtserklæringer går det i bedste fald meget trægt med at afbureaukratisere den offentlige sektor.
Reglerne og de administrative forskrifter synes at stige i antal og blive mere og mere komplekse, på trods af at man i regeringsgrundlaget fastslog: at »Regeringen vil i samarbejde med kommuner og regioner iværksætte en reform med fokus på tillid, ledelse, faglighed og afbureaukratisering.« (»Et Danmark der står sammen«, side 63, oktober 2011).
Til gengæld har der været fremdrift i bestræbelserne på at fjerne overflødige og forenkle nødvendige regler for den private sektor.
Det Virksomhedsforum, som regeringen nedsatte i foråret 2012, mens SF bestred erhvervs- og vækstministerposten, har således fået 460 forslag til forenklinger (jf. enklereregler.dk/forslag). Af disse er 155 forslag blevet gennemført fuldt ud, 162 er blevet gennemført delvis, og 74 er under behandling. 69 forslag gennemføres af forskellige grunde ikke (jf. enklereregler.dk/forslag). Det er en ganske god høst.
Socialistisk Folkeparti mener på baggrund af disse erfaringer, at modellen også bør afprøves for den offentlige sektor.
Det betyder, at der nedsættes et forenklingsforum med repræsentanter for offentlige ledere på forskellige niveauer, for medarbejderne og for borgerne (f.eks. patientforeninger) og for Center for Offentlig Innovation.
Det foreslås, at Center for Offentlig Innovation inddrages, både fordi centeret i disse år forsøger at videreformidle ideer til offentlig innovation, men også fordi afbureaukratisering hænger uløseligt sammen med behovet for en tillidsreform, hvormed man forsøger at skabe større fokus på udviklingen af social kapital, styrkelse af fagligheden og arbejdet med kerneopgaverne på de offentlige arbejdspladser.
SF forestiller sig, at alle skal kunne komme med forslag til regelforenklinger.
Disse forslag behandles af et forenklingsforum, der kan vælge at bede den relevante myndighed, der har lavet reglen, om at behandle forslaget.
Dette kan resultere i, at regelforenklingen enten gennemføres, gennemføres delvis eller afvises.
Hvis et forslag ikke gennemføres fuldt ud, skal det begrundes af den relevante myndighed.
Forslaget om et forenklingsforum for den offentlige sektor vil betyde, at borgere, medarbejdere, fagforeninger, chefer i det offentlige og andre får mulighed for at afprøve de mange ideer, de har til forenklinger.
Der vil være en god og oplagt mulighed for at få sat gang i afbureaukratiseringen.
Det vil være nødvendigt at tage stilling til, om et forenklingsforum kun skal behandle regler, som staten har fastsat, eller om det også skal behandle kommunale og regionale regler.
En mulig model er, at forummet kun skal behandle kommunale og regionale regler, der direkte er en udmøntning af statslige regler, mens rent kommunale og regionale regler eventuelt kan behandles i et lokaltforankret forenklingsforum, som den enkelte kommune eller region måtte vælge at etablere.
Det sidste ses også i kimform i en række kommuner, hvor man har nedsat § 17, stk. 4. -udvalg (jf.
Kommunestyrelsesloven), der forsøger at tænke på tværs og nedbryde den kommunale silotænkning.
Skriftlig fremsættelse Pernille Vigsø Bagge (SF):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om et forenklingsforum for den offentlige sektor (Beslutningsforslag nr.
B 122) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
