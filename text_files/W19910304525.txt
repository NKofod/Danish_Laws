 Et medlem var berettiget til feriedagpenge i henhold til  

 arbejdsløshedsforsikringslovens § 55, stk. 3, under tvungen ferie i et  

 påbegyndt arbejdstilbud.
 Et medlem deltog i et uddannelsestilbud fra den 11. september 1989 til den  

 2. marts 1990. Hans dagpengeret, der var udløbet den 16. juli 1989, blev  

 derfor forlænget, indtil der kunne fremskaffes et passende arbejdstilbud.
 Den 27. april 1990 fik han en henvendelse fra arbejdsformidlingen om nogle  

 arbejdstilbud, og medlemmet valgte at søge ansættelse som klubassistent i en  

 fritidsklub og blev efter samtale ansat.
Medlemmet henvendte sig på arbejdsformidlingen, idet fritidsklubben havde  

 ferielukket i hele juli måned.
Arbejdsformidlingen meddelte, at han ikke var  

 berettiget til feriedagpenge, men han kunne i juli måned lade sig overflytte  

 til et genbrugscenter, hvilket han indvilgede i.
 Beskæftigelsessekretariatet for kommunen ville ikke anerkende dette, og  

 medlemmet rettede derfor henvendelse til sin arbejdsløshedskasse, der oplyste  

 ham om, at han i henhold til Rundskrivelse nr. 88/89 af 27. september 1989  

 var berettiget til feriedagpenge.
 Herefter blev medlemmets ansættelsespapirer ordnet, og han tiltrådte den  

 7. maj 1990.
 Den 28. maj 1990 erfarede medlemmet under en samtale i  

 arbejdsløshedskassen, at han ikke var berettiget til feriedagpenge på grund  

 af et nyt cirkulære, der havde virkning fra den 16. maj 1990.
 Medlemmet har anført, at det var en betingelse for, at han tog dette  

 arbejdstilbud, at han fik dagpenge under ferielukningen.
 Direktoratet henviste til arbejdsløshedsforsikringslovens § 75 h, stk. 1,  

 hvorefter det bl.a. er en betingelse for udbetaling af feriedagpenge, at  

 medlemmet ville have dagpengeret i de pågældende dage.
 Direktoratet lagde til grund, at medlemmets dagpengeret i henhold til  

 arbejdsløshedsforsikringslovens § 55, stk. 1, ophørte den 16. juli 1989, og  

 at medlemmet ikke var dagpengeberettiget i juli måned 1990, idet han fra den  

 11. september 1989 til den 2. marts 1990 gennemførte et uddannelsestilbud  

 samt modtog »forlængede« dagpenge indtil den 7. maj 1990, hvor han  

 påbegyndte et arbejdstilbud.
 Direktoratet tiltrådte på denne baggrund kassens afgørelse om, at  

 medlemmet ikke var berettiget til feriedagpenge i juli måned 1990.
 Ankenævnet, der bemærkede sig, at medlemmet havde accepteret  

 arbejdstilbuddet, efter at arbejdsløshedskassen havde vejledt medlemmet om,  

 at han havde ret til feriedagpenge under den tvungne ferielukning af  

 institutionen, og at dette var en forudsætning for medlemmets accept af dette  

 arbejde, fandt, at der ville kunne udbetales feriedagpenge til medlemmet i  

 juli måned 1990.
 Ankenævnet lagde vægt på, at hensynet bag reglen i § 55, stk. 3, havde  

 været at sikre retten til dagpenge for medlemmer, som venter på et  

 arbejdstilbud, og som i venteperioden ikke er dagpengeberettigede, fordi 26  

 ugers reglen ikke længere er opfyldt.
 Ankenævnet fandt derfor, at pågældende, såfremt arbejdstilbuddet var  

 ophørt af medlemmet utilregnelige grunde, ville have været berettiget til  

 dagpenge i henhold til § 55, stk. 3, indtil et supplerende jobtilbud kunne  

 tilbydes ham.
 Ankenævnet ændrede således Direktoratet for Arbejdsløshedsforsikringens  

 afgørelse.
 Offentliggjort i Meddelelser fra DFA nr. 12/91.
