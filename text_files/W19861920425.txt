En sikret, der blev sygemeldt på grund af graviditetsgener, havde  

 forud for sygemeldingen oppebåret lønindtægt suppleret med  

 arbejdsløshedsdagpenge.
Der fandtes ikke at være grundlag for at beregne  

 sikredes dagpenge på grundlag af indtægten i de sidste 4 uger forud for  

 sygemeldingen, da der ikke i forbindelse med udbetaling af dagpenge under  

 graviditet er tale om den i dagpengelovens afsnit 1 nævnte  

 arbejdsgiverperiode.
Dagpengene til sikrede fandtes herefter at skulle  

 beregnes på sædvanlig måde på grundlag af den registrerede dagpengegivende  

 indtægt eller en skønnet indtægt.
Den skønnede indtægt skulle opgøres på  

 grundlag af sikredes løn med tillæg af den aktuelle  

 arbejdsløshedsdagpengesats, begge dele omregnet på årsbasis.
 REDEGØRELSE FOR SAGEN:
En sikret blev sygemeldt den 28. maj 1985 på grund af graviditetsgener. på  

 tidspunktet for sygemeldingen var sikrede ansat som sygehjælper 20 timer  

 ugentlig.
Herudover modtog hun supplerende arbejdsløshedsdagpenge.
Sikrede  

 fik udbetalt løn fra sin arbejdsgiver under sygemeldingen.
 Det sociale udvalg beregnede sikredes årsindtægt forud for sygemeldingen  

 på følgende måde:
 Løn fra arbejdsgiver 1.190,00 kr. x 52 61.880,00 kr.
Gennemsnitlige arbejdsløsheds- dagpenge (de sidste 4 uger) 478,75 kr. x 10/9 = 531,90 kr. x 52 27.658,80 kr.
 Ialt: 89.538,80 kr.
Den registrerede indkomst for 1984 udgjorde 87.937 kr.
Denne indtægt  

 bestod af en lønindtægt på 55.383 kr., barseldagpenge 14.552 kr. og  

 arbejdsløshedsdagpenge 17.602 kr.
Det sociale udvalg havde reguleret dette  

 beløb med 4%, således at beregningsgrundlaget blev 91.454 kr.
 Da den aktuelle indtægt ikke afveg 10% fra den registrerede indtægt,  

 udbetalte det sociale udvalg dagpenge til sikrede på grundlag af den  

 registrerede indtægt for 1984.
 Efter fradrag af refusion til arbejdsgiveren fik sikrede udbetalt et beløb  

 på 393 kr. ugentlig.
Sikrede anførte, at ved anvendelse af den registrerede indkomst for 1984  

 som beregningsgrundlag, skete der en nedsættelse af beregningsgrundlaget to  

 gange, idet en del af indtægten i 1984 hidrørte fra dagpenge.
Sikrede fandt,  

 at beregningen burde ske på grundlag af den aktuelle indkomst, i hvert fald i  

 en arbejdsgiverperiode.
 AFGØRELSEN, DER KLAGES OVER:
Amtsankenævnet tiltrådte socialudvalgets afgørelse om, at der ved  

 beregningen af dagpenge til sikrede skulle tages udgangspunkt i den  

 registrerede indkomst for 1984. Nævnet begrundede afgørelsen med, at den  

 indtægt, som ansøgeren oppebar på sygemeldingstidspunktet ikke afveg med 10%  

 i forhold til det foregående års registrerede indkomst.
Der var derfor ikke  

 grundlag for at anvende denne indtægt ved beregningen af dagpenge.
Nævnet  

 bemærkede, at der ved udbetaling af dagpenge i forbindelse med sygelig  

 forløbende graviditet ikke er tale om en arbejdsgiverperiode, idet dagpengene  

 udbetales af det sociale udvalg.
Nævnet bemærkede endvidere, at da sikrede  

 modtog delvis løn under sygdom, havde hendes arbejdsgiver ret til at få  

 refusion af den udbetalte løn med det fulde beløb og ikke kun med 90%. Dette  

 medførte, at det beløb, der blev tilovers til dækning af sikredes tab af  

 indtægt i form af arbejdsløshedsdagpenge, blev tilsvarende mindre.
 KLAGEN TIL ANKESTYRELSEN:
Sagen blev anket af sikrede.
Sikrede henviste til en beregning foretaget  

 af hendes arbejdsløshedskasse, hvorefter indtægten på tidspunktet for  

 sygemeldingen var opgjort til 101.400 kr., beregnet på følgende måde:
etsforskrifter Sygedagpengene beregnedes herefter til 1.755 kr. pr. uge.
Efter fradrag af  

 refusion til arbejdsgiveren var der herefter til rest til udbetaling til  

 sikrede 565 kr. pr. uge.
 Sikrede mente sig herefter berettiget til at få udbetalt sygedagpenge de  

 første 13 uger med 684 kr. pr. uge og herefter 565 kr. pr. uge, da den  

 aktuelle indtægt oversteg den registrerede indtægt fra 1984 med mere end 10%.
 LOVGRUNDLAG:
 Dagpengeloven, § 21 og § 23, nr. 1.
 Socialministeriets bekendtgørelse nr. 689 af 20. december 1982 om  

 dagpengegivende indtægter, § 7 og § 8.
 ANKESTYRELSENS AFGØRELSE:
 Ankestyrelen finder ikke, at det sociale udvalg har haft grundlag for at  

 beregne dagpengene på grundlag af indtægten i de sidste 4 uger før  

 sygemeldingen, da der ikke i forbindelse med udbetaling af dagpenge under  

 graviditet er tale om den i dagpengelovens afsnit I nævnte  

 arbejdsgiverperiode.
 Ankestyrelsen finder herefter, at dagpengene skal beregnes på sædvanlig  

 måde på grundlag af den registrerede dagpengegivende indtægt eller en skønnet  

 indtægt.
 Sagen hjemvises til det sociale udvalg til beregning af dagpengene efter  

 en registreret eller skønnet indtægt, således at den skønnede indtægt skal  

 beregnes på grundlag af sikredes løn med tillæg af den aktuelle  

 arbejdsløshedsdagpengesats, begge dele omregnet på årsbasis.
