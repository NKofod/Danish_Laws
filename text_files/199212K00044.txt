Nr LSF 44 Forslag til Lov om forbud mod anvendelse af genetiske tests ved  

 ansættelser og ved tegning af pensioner og forsikringer Fremsat af arbejdsministeren (Kirkegaard) den 8. oktober 1992 § 1. Ved genetisk test forstås i denne lov en DNA-analyse, dvs.
enhver undersøgelse af den arvebærende kemiske substans (genomet), som har til formål eller giver mulighed for at fastslå en persons sandsynlighed for fremtidig sygdom, modtagelighed over for ydre påvirkninger eller besidden af bestemte egenskaber som følge af, at personen er bærer af bestemte arveanlæg.
 § 2. En arbejdsgiver må ikke ved ansættelse og senere kræve eller  

 gøre brug af en genetisk test.
 Stk. 2. Arbejdsministeren kan efter indstilling fra  

 Sundhedsstyrelsen bestemme, at der kan kræves eller gøres brug af genetiske  

 tests for lidelser, som i den pågældende funktion eller stilling ville  

 medføre en risiko for andre.
 Stk. 3. For virksomheder, fag, faglige områder eller andre grupper  

 af ansatte, hvis arbejde er forbundet med fare for de ansattes sundhed, kan  

 arbejdsministeren uanset bestemmelsen i stk. 1, når der foreligger nødvendige  

 arbejdsmiljømæssige hensyn, fastsætte regler for anvendelsen af genetiske  

 tests.
 § 3. Afskediges en lønmodtager, fordi arbejdsgiveren i strid med §  

 2 har anvendt oplysninger fra en genetisk test, eller fordi lønmodtageren har  

 nægtet at fremlægge eller gennemgå en genetisk test, skal arbejdsgiveren  

 betale en godtgørelse.
 Stk. 2. Godtgørelsen, der ikke kan overstige 39 ugers løn,  

 fastsættes under hensyn til lønmodtagerens ansættelsestid og sagens  

 omstændigheder i øvrigt.
 § 4. Overtrædelse af § 2 straffes med bøde.
Stk. 2. Er en overtrædelse begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
Er overtrædelsen begået af staten, en kommune, eller et  

 kommunalt fællesskab, der er omfattet af § 60 i lov om kommunernes styrelse,  

 kan der pålægges staten, kommunen eller det kommunale fællesskab bødeansvar.
 § 5. I lov om forsikringsaftaler, jf. lovbekendtgørelse nr. 726 af  

 24. oktober 1986 som ændret ved § 3 i lov nr. 826 af 18. december 1991,  

 foretages følgende ændringer:
 1. Efter § 3 i kapitel I i afsnittet »Indledende regler«  

 indsættes:
» § 3 a.
Ved indgåelse af aftaler efter denne lov og senere må  

 selskabet ikke kræve eller gøre brug af en genetisk test.« 2. Overskriften til kapitel V affattes således:
»V.
Gennemførelses-, overgangs- og straffebestemmelser.« 3. Efter § 133 indsættes:
 » § 134. Overtrædelse af § 3 a straffes med bøde.
Stk. 2. Ved overtrædelse af § 3 a kan der endvidere pålægges  

 selskabet som sådant bødeansvar.« § 6. I lov om forsikringsvirksomhed, jf. lovbekendtgørelse nr. 511  

 af 16. juni 1992, som ændret ved lov nr. 826 af 18. december 1991, foretages  

 følgende ændringer:
 1. Efter § 255 indsættes:
» § 255 a.
Ingen pensionskasse, der omfattes af denne lov, må  

 ved optagelse af medlemmer og senere kræve eller gøre brug af en genetisk  

 test.« 2. I § 260, stk. 1 ændres »og § 255, stk. 1-2,»  

 til:
», § 255, stk. 1-2 og § 255 a.« § 7. I lov om tilsyn med firmapensionskasser, jf.  

 lovbekendtgørelse nr. 266 af 22. april 1992, foretages følgende ændringer:
 1. Efter § 9 indsættes i Kapitel 1:
»  § 9a.
Ingen pensionskasse, der omfattes af denne lov, må  

 ved optagelse af medlemmer og senere kræve eller gøre brug af en genetisk  

 test.« 2. I § 71 ændres »§ 4, § 10, stk. 1« til:
»§ 4, § 9a, § 10, stk. 1« § 8. Loven træder i kraft den 1. juli 1993.
 § 9. Loven gælder ikke for Grønland og Færøerne, men kan ved kgl.  

 anordning sættes i kraft for disse landsdele med de afvigelser, som de  

 særlige færøske og grønlandske forhold tilsiger.
Bemærkninger til lovforslaget Almindelige bemærkninger Det forslag, som regeringen nu fremsætter er en genfremsættelse af  

 lovforslag nr.
L 272, som blev fremsat den 22. april 1992 (Folketingstidende  

 1991-1992 sp. 9042, sp. 9338 og sp. 6569, tillæg A).
Folketinget vedtog den 25. april 1991 folketingsbeslutning nr.
B 8  

 (Folketingstidende 1990-91 (2. samling) beslutningsforslag fremsat den 16.  

 januar 1991, 1. behandling sp. 2169, 2. behandling sp. 5085), der har  

 følgende indhold: »Folketinget pålægger regeringen at fremsætte  

 lovforslag om forbud mod anvendelse af genetiske test - i forbindelse med ansættelser og - i forbindelse med tegning af pensioner og forsikringer.« I bemærkningerne til beslutningsforslaget anføres bl.a.:
 »Udviklingen vil stille menneskeheden over for en lang række etiske  

 problemer ikke mindst i forbindelse med fostervands- og moderkageprøver.
Dette beslutningsforslag søger ikke at afklare alle de vanskelige  

 spørgsmål, vi vil stå overfor i de kommende år.
Forslaget sigter alene mod to  

 områder, hvor problemstillingen er forholdsvis klar og overskuelig.
 I en lang række lande - herunder USA og Tyskland - er mange virksomheder  

 begyndt at stille krav om DNA-analyser af jobsøgere for at kunne frasortere  

 dem, der af genetiske grunde vil have svært ved at trives i virksomhedernes  

 arbejdsmiljø.
 En sådan udvikling er et stort skridt i retning af at udvælge mennesker,  

 der kan overleve i et dårligt arbejdsmiljø, i stedet for at forbedre  

 arbejdsmiljøet.
Det foreslås derfor, at man allerede nu forbyder en sådan brug af  

 DNA-analyser.
Det bør forbydes, såvel at arbejdsgivere stiller krav om  

 sådanne analyser som betingelse for et ansættelsesforhold, som at jobsøgere  

 fremlægger DNA-analyser.
Tilsvarende bør det forbydes, at forsikringsselskaber stiller krav om  

 DNA-analyser som betingelse for at tegne livsforsikringer, pensioner og  

 lignende.
I dag stilles krav om lægeundersøgelser for at udskille dem, der  

 allerede har udviklet en helbredstilstand betegnet som »dårlige  

 liv«.
Det er et alvorligt skridt i retning af yderligere opdeling af  

 befolkningen, hvis også genetisk betingede anlæg for sygdom giver anledning  

 til særbehandling.
Det foreslås derfor at gribe ind over for en sådan  

 udvikling, før den er blevet et problem.' Den samlede arvemæssige information hos mennesket indeholdes i DNA, som  

 findes i hver af kroppens kerneholdige celler.
Via æggehvidestoffer, som DNA  

 koder for, regulerer DNA cellernes struktur og funktion.
Lovforslag L 272 har været sendt til høring i følgende organisationer  

 m.v.: LO, DA, FTF, SALA, AC, FR-Fællesrepræsentationen, Kommunernes  

 Landsforening, Amtsrådsforeningen, Københavns Kommune, Frederiksberg Kommune,  

 Forbrugerrådet, Advokatrådet, Retslægerådet, Pensionskasserådet,  

 Assurandør-Societetet, Landbrugsrådet, Arbejdsmiljørådet, Den Almindelige  

 danske Lægeforening og Sundhedsstyrelsen.
Derudover har Det Etiske Råd  

 fremsat en udtalelse over lovforslaget.
 Nogle organisationer, herunder FTF og AC, støttede udkastet og ønskede det  

 på nogle punkter skærpet.
 Andre organisationer, herunder DA, var generelt betænkelige ved udkastet i  

 det hele taget.
Assurandør-Societetet fandt, at udkastet på forsikringsområdet var  

 overflødigt.
Assurandør-Societetet og Pensionskasserådet fandt det endvidere  

 urimeligt helt generelt at forbyde forsikringsselskaber og pensionskasser at  

 gøre brug af DNA-analyser.
Endelig gav LO udtryk for, at man på den ene side anerkender et behov for  

 et forslag, som folketingsbeslutningen er udtryk for.
På den anden side fandt  

 man, at der kan opstå en konflikt i forhold til arbejdsmiljølovgivningen.
LO  

 fandt ikke, at beslutningsforslaget kan være vendt mod den  

 forskelsbehandling, der måtte indebære en positiv og begunstigende  

 særbehandling af den enkelte gennem tilpasning af arbejdsmiljøet til  

 arbejdstagerens individuelle forudsætninger.
 På den baggrund foreslog LO, at udkastet begrænses til alene at omfatte  

 ansættelsessituationen.
 Arbejdsmiljørådet har behandlet udkastet på 2 møder og rådet besluttede at  

 nedsætte et hurtigarbejdende udvalg, der skulle komme med en indstilling  

 vedrørende dette.
Arbejdsmiljørådet har i udtalelsen lagt vægt på, at der på den ene side  

 ikke ved indgåelse af et ansættelsesforhold bør foretages en sortering af  

 arbejdskraften på baggrund af tests.
På den anden side fandt  

 Arbejdsmiljørådet, at det efter ansættelsesforholdets etablering vil være i  

 strid med arbejdsmiljølovens beskyttelseshensyn at fratage arbejdstagerne de  

 rettigheder, der vil give pågældende den beskyttelse mod ulykker og sygdom,  

 som den tekniske/medicinske udvikling giver mulighed for.
 Arbejdsmiljørådet fandt, at det afgørende ikke var foretagelsen af testen  

 men spørgsmålet om adgang til testens resultater.
 Arbejdsmiljørådet kunne således ikke støtte udkastet til lovforslag.
 Sundhedsstyrelsen anførte bl.a., at udkastet til lovforslag rummede en  

 indbygget mulighed for konflikt mellem hensynet til på den ene side at  

 minimere arbejdsmiljøbetingede helbredsrisici for den enkelte arbejdstager,  

 og på den anden side hensynet til i videst muligt omfang at forhindre  

 forskelsbehandling af arbejdstagere.
Regeringen er enig i, at forbudet mod anvendelsen af genetiske tests bør  

 begrænses, når hensynet til arbejdsmiljøet gør dette nødvendigt.
Der er  

 derfor en dispensationsadgang for sådanne situationer i det fremsatte  

 lovforslag.
 På forsikringsområdet er det derimod regeringens opfattelse, at forbudet  

 bør være absolut og gælde både ved tegningen af forsikringer og for tiden  

 derefter.
Økonomiske og administrative konsekvenser Forslaget har ikke økonomiske konsekvenser for det offentlige.
Den  

 almindelige administration af loven, herunder af dispensationsbeføjelsen, vil  

 medføre administrative meromkostninger.
Bemærkninger til forslagets enkelte bestemmelser Til § 1 Definitionen af DNA-analyser er afgrænset, således at der skal være tale  

 om en direkte undersøgelse for forandringer eller karakteristika ved den  

 pågældende persons genom, som har til formål eller gør det muligt at fastslå  

 pågældendes sandsynlighed for fremtidig sygdom, modtagelighed over for ydre  

 påvirkninger eller besidden af bestemte arveanlæg.
Som eksempel herpå kan  

 nævnes påvisning af ændret DNA-sekvens (basesekvens) i en persons genom,  

 hvilket kan skyldes genmutation.
 Definitionen vil også omfatte fremtidige DNA-analysemetoder, da de direkte  

 angår undersøgelser af den arvebærende kemiske substans.
Til § 2 Formålet med beslutningsforslaget er, at man ønsker at forbyde en  

 sortering/forskelsbehandling af mennesker på grund af arvemæssige egenskaber,  

 som er blevet kendt ved en DNA-analyse.
Bestemmelsen er derfor bredere i sit  

 sigte end beslutningsforslagets formulering umiddelbart lægger op til, idet  

 man i beslutningsforslaget udelukkende omtaler situationen ved ansættelse.
 Hvis beskyttelsen udelukkende omfatter forholdene ved ansættelse, vil  

 bestemmelsen let kunne omgås, idet en arbejdsgiver dagen efter ansættelsen i  

 så fald vil kunne kræve eller bruge oplysningerne fra en DNA-analyse.
 Bestemmelsen søger derfor at sikre mod, at en lønmodtager ikke før og  

 under ansættelsen mødes med et krav fra arbejdsgiveren om at gennemgå en  

 DNA-analyse, som den er defineret i § 1.
Bestemmelsens andet led »eller gøre brug af« indeholder et  

 forbud mod at anvende resultaterne af en DNA-analyse, som arbejdsgiveren ikke  

 har krævet, men som fx forelå i forvejen.
Jobsøgere/ansatte må således gerne  

 frivilligt fremlægge en DNA-analyse, men arbejdsgiveren må ikke lægge vægt på  

 denne.
 Arbejdstagerens almindelige pligt til ved ansættelsen at oplyse om  

 sygdomsforhold, der kan eller må antages at ville have betydning for  

 ansættelsesforholdet, gælder hermed ikke for oplysninger, der er fremkommet  

 ved en DNA-analyse.
 Baggrunden for bestemmelsen i stk. 2 er, at det i specielle  

 tilfælde er tænkeligt, at oplysning om en persons anlæg for sygdom kan være  

 af betydning for at vurdere risici for andre end anlægsbæreren.
Bestemmelsen indeholder derfor en bemyndigelse for arbejdsministeren til  

 at kunne fastsætte regler for bestemte funktioner eller stillinger.
Det  

 gælder eksempelvis for ansatte, der har ansvaret for befordring af andre  

 (chauffører, piloter, kaptajner osv.).
 Det er en betingelse, at forekomsten af den pågældende lidelse vil medføre  

 fare eller risici for andre, hvilket formentlig begrænser anvendelsesområdet  

 til nogle få funktioner.
 Dispensationsadgangen omfatter kun de oplysninger, der er relevante for  

 formålet.
 Bestemmelsen forudsætter ikke, at Sundhedsstyrelsen løbende skal overvåge  

 udviklingen på området, men udelukkende, at indstillingen om at fastsætte  

 regler skal foretages ud fra en sundhedsfaglig bedømmelse af  

 problemstillingen.
Bestemmelsen vil navnlig kunne få betydning, når kortlægningen af  

 menneskets genom har ført til øget viden om arvelige anlæg for sygdomme.
Det  

 er vigtigt at udforme loven således, at den ikke får uoverskuelige og  

 utilsigtede konsekvenser, fordi den tilgængelige viden om emnet i dag er  

 begrænset.
Bestemmelsen i stk. 3, sikrer, at arbejdsministeren fortsat kan  

 udnytte sin bemyndigelse i arbejdsmiljøloven til at fastsætte regler for og  

 dermed tillade anvendelsen af genetiske tests, hvor dette er nødvendigt af  

 arbejdsmiljømæssige hensyn.
Hermed undgås også en konflikt med gældende  

 EF-direktiver, som i visse tilfælde forudsætter sådanne tests.
Bestemmelsen  

 svarer til bemyndigelsen i arbejdsmiljølovens § 63.
DNA-analyser må efter stk. 1 ikke indgå i virksomhedernes almindelige,  

 løbende helbredsundersøgelser, som medarbejderne enten er påtvunget eller får  

 tilbudt.
Stk. 2 åbner derfor mulighed for, at DNA-analyser kan indgå heri.
Til § 3 Bestemmelsen indebærer, at en afskedigelse med henvisning til oplysninger,  

 der er fremkommet ved en DNA-analyse eller begrundet med, at lønmodtageren  

 har nægtet at fremlægge eller gennemgå en sådan analyse, ikke er lovlig.
Konsekvensen af en afskedigelse er, at arbejdsgiveren skal betale en  

 godtgørelse, der skal dække den ikke-økonomiske skade den pågældende har  

 lidt.
Der er intet til hinder for, at der ved siden af godtgørelsen ydes  

 erstatning efter de almindelige erstatningsretlige regler.
Fastsættelsen af  

 godtgørelsesmaksimum på 39 ugers løn følger niveauet, der bl.a. er gældende i  

 Hovedaftalen mellem LO og DA.
 Godtgørelsens størrelse fastsættes under hensyn til ansættelsens varighed  

 og sagens omstændigheder i øvrigt.
 Bestemmelsen gælder kun ved arbejdsgiverens opsigelse.
Til § 4 Der foreslås alene en straf af bøde for overtrædelse af § 2. Bestemmelsen  

 forudsætter, at de almindelige betingelser for idømmelse af strafansvar er  

 opfyldt.
 Stk. 2. Bestemmelsen i stk. 2, hjemler bødestraf for  

 selskaber, virksomheder, staten, kommuner, amter osv. efter de almindelige  

 regler herom.
Til § 5 Efter de gældende regler i forsikringsaftaleloven er der intet til hinder  

 for, at et forsikringsselskab fx ved tegning af en livsforsikring stiller  

 krav om, at forsikringstageren fremlægger en DNA-analyse som betingelse for  

 tegningen af forsikringen.
 Det er oplyst fra forsikringsbranchen, at danske selskaber i dag slet ikke  

 anvender DNA-analyser ved tegning af pensioner og forsikringer, ligesom der  

 heller ikke er planer om at indføre anvendelse af sådanne analyser.
I nr. 1 fastsættes det, at forsikringsselskaber ved indgåelse af  

 forsikringsaftaler og senere ikke kan kræve eller gøre brug af en  

 DNA-analyse.
Bestemmelsens andet led »eller gøre brug af«  

 indeholder et forbud mod at anvende resultaterne af en DNA-analyse, som  

 selskabet ikke har krævet, men som forelå i forvejen.
 Forbudet gælder derfor ikke forsikringstagerens fremlæggelse af en  

 DNA-analyse, men hvis forsikringstageren søger at fremlægge en sådan analyse,  

 har selskabet pligt til at nægte at modtage og anvende analysen.
I nr. 2 bestemmes det, at hvis forbudet overtrædes, vil  

 forsikringsselskabet ifalde strafansvar.
Forsikringstageren, der ikke er  

 omfattet af forbudet i nr. 1, ifalder derimod ikke strafansvar, hvis en  

 DNA-analyse anvendes.
Til § 6 For livsforsikringsselskaber og tværgående pensionskasser er  

 retsstillingen i dag, at Finanstilsynet ifølge § 30, stk. 1, nr. 5 i lov om  

 forsikringsvirksomhed godkender de formularer til erklæringer, som skal  

 afgives af den forsikringssøgendes læge og den forsikringssøgende selv  

 angående dennes helbredstilstand.
Formålet med helbredsbedømmelse ved forsikringstegning er, at en  

 forsikringssøgende ikke må kunne spekulere mod de andre forsikringstagere  

 ved, at antagelserne om sandsynligheden for dødsfald eller invaliditet, som  

 de fremgår af det af tilsynet godkendte tekniske grundlag, ikke passer på  

 vedkommende.
Helbredsundersøgelsens formål er således at identificere de  

 personer, der på baggrund af en viden om eget helbred, som kun de har,  

 bevidst påfører en ordning en større risiko end beregningsmæssigt forudsat.  

 Ved helbredsbedømmelse spørges der i dag til allerede konstaterede sygdomme.
Industriministeren agter i denne samling at fremsætte forslag til lov om  

 ændring af lov om livsforsikringsvirksomhed, hvorefter kravet om  

 forhåndsgodkendelse ophæves.
Finanstilsynet skal ifølge forslaget påse, at  

 livsforsikringsselskabers og tværgående pensionskassers regler for bl.a.  

 helbredsoplysninger, som de forsikringssøgende skal afgive til bedømmelse af  

 risikoforholdene, er fyldestgørende og yder den enkelte forsikringstager og  

 andre berettigede betryggende sikkerhed.
 Finanstilsynet kan ifølge det omtalte lovforslag i givet fald udstede  

 påbud om, at disse regler skal ændres, såfremt de ikke anses for betryggende,  

 eller hvis de strider mod anden lovgivning.
I nr. 1 forbydes, at tværgående pensionskasser ved optagelse af  

 medlemmer og senere kræver eller gør brug af en DNA-analyse.
Der henvises i  

 øvrigt til bemærkningerne til § 5, nr. 1.
I nr. 2 gives mulighed for bødestraf ved overtrædelse af  

 bestemmelsen.
Der henvises i øvrigt til bemærkningerne til § 5, nr. 2.
Til § 7 For firmapensionskasser er retsstillingen i dag, at Finanstilsynet ifølge  

 § 13, nr. 5 i lov om tilsyn med firmapensionskasser godkender regler for  

 helbredsbedømmelse.
Formålet med helbredsbedømmelse ved tegning af en pensionsordning er, at  

 en pensionstager ikke må kunne spekulere mod de andre pensionstagere ved, at  

 antagelserne om sandsynligheden for dødsfald eller invaliditet, som de  

 fremgår af det af tilsynet godkendte tekniske grundlag, ikke passer på  

 vedkommende.
Helbredsundersøgelsens formål er således at identificere de  

 personer, der på baggrund af en viden om eget helbred, som kun de har,  

 bevidst påfører en pensionsordning en større risiko end beregningsmæssigt  

 forudsat.
Ved helbredsbedømmelse spørges der i dag til allerede konstaterede  

 sygdomme.
Industriministeren agter i denne samling at fremsætte forslag til lov om  

 ændring af lov om tilsyn med firmapensionskasser, hvorefter kravet om  

 forhåndsgodkendelse ophæves.
Finanstilsynet skal ifølge forslaget påse, at  

 firmapensionskassers regler for bl.a. helbredsoplysninger, som de  

 pensionssøgende skal afgive til bedømmelse af risikoforholdene, er  

 fyldestgørende og yder den enkelte pensionstager og andre berettigede  

 betryggende sikkerhed.
 Finanstilsynet kan ifølge det omtalte lovforslag i givet fald udstede  

 påbud om, at disse regler skal ændres, såfremt de ikke anses for betryggende,  

 eller hvis de strider mod anden lovgivning.
I nr. 1 forbydes, at firmapensionskasser ved optagelse af medlemmer  

 og senere kræver eller gør brug af en DNA-analyse.
Der henvises iøvrigt til  

 bemærkningerne til § 5, nr. 1.
I nr. 2 gives mulighed for bødestraf ved overtrædelse af  

 bestemmelsen.
Der henvises i øvrigt til bemærkningerne til § 5, nr. 2.
Til § 9 Området er et anliggende for Færøernes og Grønlands hjemmestyre efter  

 hjemmestyrelovene, hvorfor disse områder er undtaget fra lovens territorielle  

 gyldighedsområde.
