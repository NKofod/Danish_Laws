Nr LSF 122 Forslag til Lov om ændring af lov om arbejdsskadeforsikring (Kompensation  

 for arbejdsgivernes udgifter til arbejdsskadeforsikring) Fremsat af socialministeren (Mimi Stilling Jakobsen) den 18. december 1987 Vedtaget ved tredjebehandling den 18. december 1987 Lov nr. 871 af 23/12/1987 § 1 I lov om arbejdsskadeforsikring, jf. lovbekendtgørelse nr. 450 af 25. juni 1987, foretages følgende ændringer:
 1. I § 42 indsættes som stk. 2 og 3:
»Stk. 2. Som kompensation for udgifter til arbejdsskadeforsikring ydes et beløb til virksomheder, der er registreret efter lov om arbejdsmarkedsbidrag og er omfattet af lov om Arbejdsgivernes Elevrefusion.
Beløbet beregnes af ATP på grundlag af de samlede bidrag til ATP, som er modtaget fra arbejdsgiveren i en forudgående 3 måneders periode.
Beløbet udgør 1.800 kr. for hver gang, arbejdsgiveren indbetaler et beløb, der svarer til fuldt bidrag efter § 15, stk. 1, 1. pkt., og stk. 2, 1. pkt., i lov om Arbejdsmarkedets Tillægspension.
 Stk. 3. Det i stk. 2 omhandlede beløb udbetales af toldvæsenet.
Socialministeren fastsætter efter forhandling med skatteministeren og arbejdsministeren nærmere regler om beregning og udbetaling af beløb samt om klager over afgørelser om udbetaling.
Der kan herunder fastsættes regler om, at klager ikke kan indbringes for anden administrativ myndighed.« 2. Efter § 54 indsættes i kapitel 8:
»  § 54 a.
Afgørelser om beregning af beløb efter § 42, stk.  

 2, 2.
og 3. pkt., kan inden for en frist af 4 uger fra den dag, hvor afgørelsen er meddelt, indbringes for Ankenævnet for Arbejdsmarkedets Tillægspension, jf. § 28 i lov om Arbejdsmarkedets Tillægspension.« § 2 Loven træder i kraft den 1. januar 1988. Beløbet beregnes og udbetales første gang på grundlag af bidrag til ATP, der modtages i perioden 16. marts til 25. april 1988. ATP-bidrag, der vedrører tiden før lovens ikrafttræden, kan ikke indgå i beregningen.
§ 1 Oprindeligt fremsat forslag I lov om arbejdsskadeforsikring, jf. lovbekendtgørelse nr. 450 af 25. juni 1987, foretages følgende ændringer:
 1. I § 42 indsættes som stk. 2-4:
»Stk. 2. Som kompensation for udgifter til arbejdsskadeforsikring ydes et beløb til private virksomheder, der er registreret efter lov om arbejdsmarkedsbidrag.
Beløbet beregnes af ATP på grundlag af de ATP-bidrag, virksomheden har indbetalt.
Beløbet udgør 1.800 kr. for hvert års fulde bidrag for en fuldtidsbeskæftiget.
Stk. 3. Socialministeren fastsætter efter forhandling med finansministeren nærmere regler om, at private institutioner, hvis udgifter overvejende finansieres af offentlige midler, ikke kan modtage beløb efter stk. 2.
 Stk. 4. Det i stk. 2 omhandlede beløb udbetales af toldvæsenet.
Socialministeren fastsætter efter forhandling med skatteministeren og arbejdsministeren nærmere regler om beregning og udbetaling af beløb samt om klager over afgørelser om udbetaling.
Der kan herunder fastsættes regler om, at klager ikke kan indbringes for anden administrativ myndighed.« 2. Efter § 54 indsættes i kapitel 8:
»§ 54 a.
Afgørelser om, hvorvidt en virksomhed er berettiget til beløb efter § 42, stk. 2, 2. pkt., og om beløbets beregning, kan inden for en frist af 4 uger fra den dag, hvor afgørelsen er meddelt, indbringes for Ankenævnet for Arbejdsmarkedets Tillægspension, jf. § 28 i lov om Arbejdsmarkedets Tillægspension.« § 2 Loven træder i kraft den 1. januar 1988.
Bemærkninger til lovforslaget Almindelige bemærkninger Lovforslaget skal ses i sammenhæng med det samtidig fremsatte lovforslag om arbejdsmarkedsbidrag.
Efter lovforslaget ydes der et beløb som kompensation for arbejdsgivernes udgifter til arbejdsskadeforsikring.
Det samlede beløb fastsættes således, at det dækker virksomhedernes udgifter til arbejdsskadeforsikring.
Herved bevares den enkelte virksomheds incitament til at begrænse arbejdsskader.
Dette skal ses i sammenhæng med overvejelserne om mulighederne for at graduere præmierne i arbejdsskadeforsikringen, således at virksomhederne tilskyndes til at forebygge arbejdsskader.
 Beløbet til den enkelte arbejdsgiver udgør årligt 1.800 kr. pr.
fuldtidsbeskæftiget.
Beløbet vil blive beregnet på grundlag af den ordning, der gælder for ATP.
Dette betyder, at der udbetales et beløb i forhold til antal beskæftigede, omregnet til fuldtid.
De virksomheder, som vil være omfattet af ordningen, er de virksomheder, som vil blive registreret efter det samtidig fremsatte forslag til lov om arbejdsmarkedsbidrag.
Dette gælder dog ikke offentlige myndigheder og private institutioner, hvis udgifter overvejende dækkes af offentlige midler.
Dette svarer til den personkreds, der hidtil ikke har været omfattet af Arbejdsgivernes Elevrefusion.
Administrativt foreslås ordningen tilrettelagt således, at beløbet vil blive udbetalt i forbindelse med opkrævningen af det nye arbejdsmarkedsbidrag, eventuelt i form af fradrag.
Set fra virksomhedens side vil der derfor kun blive tale om een ordning.
Beløbet til de berettigede arbejdsgivere vil derfor kvartalsvis blive opgjort i forbindelse med opkrævningen af det nye arbejdsmarkedsbidrag og vil blive udbetalt i forbindelse med opkrævningen af arbejdsmarkedsbidraget.
For landbrugsvirksomheder, der i henhold til momsloven har halvåret som afgiftsperioder, vil der blive fastsat særlige regler.
Administrative og økonomiske konsekvenser Ordningen foreslås administreret af ATP og toldvæsenet.
Udgifterne til kompensation af arbejdsgivernes udgifter til arbejdsskadeforsikring anslås til 2,2 mia. kr.
Bemærkninger til lovforslagets enkelte bestemmelser Til § 1 Til nr. 1 Da beløbet vil blive udbetalt i forbindelse med opkrævningen af det nye arbejdsmarkedsbidrag, og der derfor - set fra virksomhedens side - vil blive tale om een ordning, foreslås det, at toldvæsenet forestår udbetalingen af beløbet.
Regler om afgrænsningen af berettigede virksomheder vil blive fastsat i overensstemmelse med de regler, der er fastsat om ret til refusion efter lov om Arbejdsgivernes Elevrefusion.
Der vil ligeledes blive fastsat nærmere regler om beregningen af beløbet, herunder om tidspunktet for udbetaling af beløbet og om klageadgangen for afgørelser om udbetaling.
 I øvrigt henvises til de almindelige bemærkninger.
Til nr. 2 Det foreslås, at klager om hvorvidt en virksomhed er berettiget til beløb efter § 42, stk. 2, 2. pkt., og om beløbets beregning skal kunne indbringes for Ankenævnet for Arbejdsmarkedets Tillægspension.
Ændringsforslag stillet den 16. december 1987 Af socialministeren:
Til § 2 1) I 2. pkt. ændres »15. juni« til: »25.  

 april«.
Til nr. 1 Den foreslåede ændring er en konsekvens af fremrykningen af betalingsterminerne i lovforslaget om arbejdsmarkedsbidrag (L 118) og er af teknisk-administrativ karakter.
Ændringen indebærer, at den første beregningsperiode for kompensationsbeløbet bliver en kort overgangsperiode fra 16.
marts til 25. april 1988, hvorefter der administrativt vil blive fastsat løbende 3-måneders-perioder.
