Fremsat den 24. februar 2022 af Ellen Trane Nørby (V), Marlene Ambo-Rasmussen (V), Marie Bjerre (V), Stén Knuth (V), Anni Matthiesen (V) og Kenneth Mikkelsen (V) Forslag til folketingsbeslutning om oprettelse af en udstyrspulje til erhvervsuddannelserne Folketinget pålægger regeringen inden sommerferien 2022 at have sikret oprettelsen af en ny udstyrspulje til erhvervsuddannelserne på 150 mio. kr.
Bemærkninger til forslaget Med forslaget pålægges regeringen at tage initiativ til oprettelse af en udstyrspulje i 2022 til at styrke og forbedre fremtidens erhvervsuddannelser.
Der er et akut behov for, at flere vælger en erhvervsuddannelse.
Samtidig skal Danmark være et foregangsland, når det kommer til klima, miljø og den grønne omstilling.
 For at det skal kunne lykkes, kræver det, at landets erhvervsuddannelser over en bred kam bliver udstyret med moderne redskaber, viden og teknologi, så vi i endnu højere grad kan uddanne faglærte, der er rustet til fremtidens grønne teknologier.
Med dette beslutningsforslag ønsker forslagsstillerne at styrke landets erhvervsskoler med det formål, at alle uddannelserne rustes til den grønne omstilling.
Forslagsstillerne ønsker endvidere at sikre, at uddannelserne teknologisk er på niveau med det arbejdsmarked, de unge skal ud på.
I 2015 oprettede Venstreregeringen en lignende udstyrspulje til erhvervsuddannelserne, jf. »Ny aftale om finansiering af erhvervsuddannelsesreformen«, Børne- og Undervisningsministeriet, 2015. Den var en stor succes.
Forslagsstillerne mener, at tiden er kommet til at gentage succesen, så vi både kan gøre erhvervsuddannelserne endnu bedre og mere attraktive for de unge, da der er akut mangel på faglært arbejdskraft nu såvel som i fremtiden.
Erhvervsuddannedes arbejdsgange er under forandring som et resultat af den grønne omstilling.
Der vil være helt nye krav til fremtidens faglærte.
Automekanikeren skal f.eks. kunne reparere og rådgive kunder, når det kommer til el-, brint- og hybridkøretøjer.
Elektrikeren og industriteknikeren skal kunne gå forrest i digitaliseringen og sætte strøm til den grønne omstilling, når det f.eks. kommer til fjernaflæsning, sektorkobling og robotløsninger.
Tømreren og mureren skal være i stand til at bygge med moderne og klimavenlige materialer og samtidig undgå unødigt ressourcespild.
Og sådan kan man blive ved.
 Forslagsstillerne vil styrke erhvervsuddannelserne økonomisk, så de bliver i stand til at investere i tidsrelevant og tilstrækkeligt udstyr i videnscentrene for erhvervsuddannelser.
 På den måde kan uddannelserne være mere på forkant med teknologiens udvikling og have økonomien i orden, når det kommer til køb og vedligehold af specialiseret udstyr af nyere dato.
 Med beslutningsforslaget ønsker forslagsstillerne desuden at understøtte, at alle erhvervsskolerne og erhvervsuddannelserne bliver til grønne erhvervsskoler, der kan bidrage til den grønne omstilling og sikringen af et bedre globalt klima.
Økonomi Forslagsstillerne foreslår at finansiere forslaget inden for rammen af Venstres finanslovsprioriteter for 2022, hvor det foreslås, at der afsættes 150 mio. kr. til udstyrspuljer til erhvervsskoler- og uddannelser.
 På baggrund af ovenstående pålægges regeringen at oprette en ny udstyrspulje på 150 mio. kr. med det formål at modernisere erhvervsuddannelserne til fremtidens behov.
Skriftlig fremsættelse Ellen Trane Nørby (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af en udstyrspulje til erhvervsuddannelserne.
(Beslutningsforslag nr.
B 112) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
