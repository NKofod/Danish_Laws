Arbejdsmiljøklagenævnet fastholdt afgørelse med påbud om etablering af punktudsug til at fjerne sundhedsskadelig svejserøg så tæt på forureningskilden som muligt (Stoffer og materialer) Resume Arbejdsmiljøklagenævnet vurderede, at der ved arbejdet med svejsning i metal ikke blev anvendt arbejdsprocesser, der effektivt sikrede de ansatte mod sygdomme.
Nævnet lagde vægt på, at en ansat udførte arbejde med svejsning i metal, hvorved der blev udviklet røg fra svejsningen.
En anden ansat stod tæt på, inden for røgzonen.
Nævnet lagde også vægt på, at røgen fra svejsning i metal er sundhedsskadeligt og kan forårsage sygdomme hos ansatte, som indånder røgen.
Røgen kan være kræftfremkaldende.
 Nævnet lagde endvidere vægt på, at der ikke blev anvendt nogen form for mekanisk udsugning, som eksempelvis punktudsugning, der kunne fjerne svejserøgen effektivt.
 Det var ikke tilstrækkeligt, at der var luftgennemstrømning fra hallens ender, da røgen skal fjernes så tæt på svejsningen som mulig for at være tiltrækkelig effektiv.
Det kunne ikke føre til et andet resultat, at de ansatte var instrueret i at anvende punktudsugning.
Arbejdsgiveren skal til enhver tid sikre, at arbejdsprocesser, der sker i dennes interesse, sker under forhold, der er sikkerheds- og sundhedsmæssige fuldt forsvarlige.
 Et mindretal på 5 af nævnets medlemmer fandt, at afgørelsen i den konkrete sag burde ophæves, da Arbejdstilsynet havde tilsidesat sin partshøringsforpligtelse.
Den konkrete afgørelse [Adressat udeladt] I har klaget over Arbejdstilsynets afgørelse af den 1. juli 2020 om etablering af punktudsugning.
 Arbejdsmiljøklagenævnet har nu afgjort sagen på møde den 26. januar 2021.
 Resultatet er:
  Arbejdsmiljøklagenævnet fastholder Arbejdstilsynets afgørelse af 1. juli 2020 med påbud til jer om at etablere punktudsugning på arbejdsstedet [adresse udeladt], til fjernelse af den sundhedsskadelige svejserøg der afstedkommer af svejsning i metal, så tæt på forureningskilden som muligt.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at der ved arbejdet med svejsning i metal den 24. juni 2020 på arbejdsstedet [adresse udeladt], ikke blev anvendt arbejdsprocesser, der effektivt sikrer de ansatte mod sygdomme.
 Nævnet vurderer også, at der skal etableres punktudsugning, der så vidt muligt fjerner luftforureningen på det sted, hvor den udvikles.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøg den 24. juni 2020 på arbejdsstedet [adresse udeladt], konstaterede, at en ansat udførte arbejde med svejsning i metal, hvorved der blev udviklet røg fra svejsningen.
En anden ansat stod tæt på, inden for røgzonen.
Nævnet lægger også vægt på, at røgen fra svejsning i metal er sundhedsskadeligt og kan forårsage sygdomme hos ansatte, som indånder røgen.
Røgen kan være kræftfremkaldende.
 Nævnet lægger endvidere vægt på, at der ikke blev anvendt nogen form for mekanisk udsugning, som eksempelvis punktudsugning, der kunne fjerne svejserøgen effektivt.
Nævnet er enig med Arbejdstilsynet i, at det ikke er tilstrækkeligt, at der var luftgennemstrømning fra hallens ender, da røgen skal fjernes så tæt på svejsningen som mulig for at sikre tiltrækkeligt effektivt.
Der var endvidere en mekanisk ventilation til stede på arbejdsstedet, som ikke blev anvendt.
 Nævnet er opmærksomme på, at I har oplyst, at jeres ansatte var instrueret i at anvende punktudsugning ved svejsearbejde, og at de ansatte før tilsynsbesøget havde haft møde med Arbejdstilsynet om de danske arbejdsmiljøregler og sikkerhed.
 Det kan dog ikke føre til et andet resultat, da I som arbejdsgiver til enhver tid skal sikre, at arbejdsprocesser der sker i jeres interesse, sker under forhold, der er sikkerheds- og sundhedsmæssige fuldt forsvarlige.
Det forhold, at ansatte har handlet mod jeres instruktion, har derfor ikke betydning for, at der kan træffes afgørelse efter arbejdsmiljølovens regler.
Det kan dog have betydning i en eventuel straffesag, som Arbejdsmiljøklagenævnet ikke kan behandle.
 Nævnet er også opmærksomme på, at I ikke er blevet hørt, inden der blev truffet afgørelse i sagen.
 Det kan dog ikke føre til et andet resultat.
 Årsagen er, at jeres klage er blevet behandlet af Arbejdsmiljøklagenævnet, og vi har inddraget jeres oplysninger i sagsbehandlingen, men er nået til samme resultat som Arbejdstilsynet.
Om reglerne Det følger af arbejdsmiljøloven, at stoffer og materialer med egenskaber, der kan være farlige for eller i øvrigt forringe sikkerhed eller sundhed, kun må fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
Anerkendte normer og stander skal følges.
 Det følger af reglerne om foranstaltninger til forebyggelse af kræftrisikoen ved arbejde med stoffer og materialer, at hvis det ikke kan hindres, at der sker udvikling af luftforurening fra stoffer og materialer, skal der anvendes procesudsugning, der så vidt muligt fjerner røgen fra det sted, hvor den udvikles.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 6 ud af nævnets 11 stemmeberettigede medlemmer.
 Et mindretal på 5 af nævnets medlemmer finder, at afgørelsen i den konkrete sag bør ophæves, da Arbejdstilsynet har tilsidesat sin partshøringsforpligtelse.
Bemærkninger til Arbejdstilsynets sagsbehandling Det fremgår af sagens oplysninger, at Arbejdstilsynet alene talte med ansatte ved virksomheden på tilsynsbesøget, hvorimod en ledelses- eller arbejdsmiljørepræsentant ikke blev kontaktet eller forsøgt kontaktet.
Af besøgsrapporten fremgår, at svejsearbejdet blev standset, og at det ikke måtte genoptages, før de konstaterede risici ved arbejdet var effektivt nedbragt.
I afgørelsen af 8. juli 2020 ændrede Arbejdstilsynet reaktionen fra et forbud til et strakspåbud, uden at omtale denne ændring i sin afgørelse.
 Nævnet finder, at Arbejdstilsynet i en situation, hvor Arbejdstilsynet standser arbejdet, efterfølgende bør forsøge at kontakte virksomhedens ledelse hurtigst muligt.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejde med stoffer og materialer  § 48, i lov om arbejdsmiljø, jf. lovbekendtgørelse nr. 674 af 25. maj 2020.
 § 26, i bekendtgørelse nr. 1795 af 18. december 2015 om foranstaltninger til forebyggelse af kræftrisikoen ved arbejde med stoffer og materialer Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1795 af 18. december 2015 om foranstaltninger til forebyggelse af kræftrisikoen ved arbejde med stoffer og materialer § 26. Hvis det ikke kan hindres, at der sker udvikling af luftforurening fra stoffer og materialer, herunder luftforurening fra arbejdsprocesser, skal der:
1. for arbejde på faste arbejdssteder anvendes procesudsugning, der så vidt muligt fjerner forureningen på det sted, hvor den udvikles, jf. § 35, stk. 1, i bekendtgørelsen om indretning af faste arbejdssteders indretning, og 2. for andet arbejde så vidt muligt anvendes procesudsugning, der er egnet til at fjerne forureningen på det sted, hvor den udvikles.
