Indholdsfortegnelse 1. Indledning 2. Krav til flyejeren 2.1. Registrering 2.2. Flycertifikat 2.3. Logbog 2.4. Luftdygtighedsbevis 3. Omkostninger ved at anskaffe/holde fly 3.1. Køb 3.1.1. Finansiering 3.2. Driftsomkostninger 4. Den skattemæssige behandling af fly 4.1. Afskrivninger 4.1.1. Erhvervsmæssig benyttelse 4.1.2. Blandet driftsmiddel 4.1.3. Forskudsafskrivning/investeringsfradrag 4.2. Privat benyttelse 4.2.1. Værdiansættelse af privat benyttelse 5. Indhentning af yderligere oplysninger 1. Indledning Statsskattedirektoratet har fremskaffet  

 oplysninger om ejerforhold til motordrevne luftfartøjer fra luftfartsvæsenets  

 register over danske luftfartøjer (nationalitetsregistret). Oplysningerne er  

 udsendt til amtsskatteinspektoraterne samt til Københavns og Frederiksberg  

 kommuner.
Oplysninger om fly der ejes af: SAS, DDL, MAERSK AIR, STERLING  

 AIRWAYS, SPIES-CONAIR og GREENLAND AIR CHARTER A/S er ikke medtaget.
Et på  

 oplysningerne angivet (+) betyder, at der er registreret flere ejere.
2. Krav til flyejeren 2.1. Registrering Ved køb af fly til anvendelse fra danske lufthavne har  

 ejeren pligt til at lade dette registrere i nationalitetsregistret over  

 luftfartøjer.
Registrering sker på grundlag af skriftlig ansøgning, som skal  

 indeholde de fornødne oplysninger om, at anmelderen er ejer, hans erhvervelse  

 af luftfartøjet, herunder om det er købt på afbetaling, byggeår m.v.  

 (bekendtgørelse nr. 381 af 10. juni 1969 af lov om luftfart). Rettigheder  

 over luftfartøjer, som er indført i nationalitetsregistret, skal registreres  

 for at opnå beskyttelse over for aftaler om luftfartøjet og mod  

 retsforfølgning.
Registrering sker i et rettighedsregister, der føres af  

 Københavns byret (lov nr. 135 af 31. marts 1960 om registrering af  

 rettigheder over luftfartøjer).
2.2. Flycertifikat For at føre en flyvemaskine kræves et flycertifikat.  

 Erhvervelse af et A-certifikat koster p.t. omkring 25.000 kr.
Et A-certifikat  

 giver ret til flyvning om dagen i klart vejr.
Certifikatholderen skal kunne  

 dokumentere min. 10 timers flyvning om året.
Udgift til erhvervelse af  

 certifikat er normalt ikke fradragsberettiget ved indkomstopgørelen.
2.3. Logbog Ved benyttelse af flyet kræves ført en logbog.
Logbogen følger  

 flyet og indeholder oplysninger om bl.a. startsted og -tid samt ankomststed  

 og -tid.
2.4. Luftdygtighedsbevis Ved flyets indregistrering udstedes et  

 luftdygtighedsbevis af luftfartsmyndighederne.
Dette bevis skal fornyes hvert  

 år.
3. Omkostninger ved at anskaffe/holde fly 3.1. Køb Prisen på et i Danmark almindeligt benyttet 1-motors 4-personers  

 fly af standardmodel vil variere efter flyets størrelse m.v., men normalt  

 ligge i området 150 - 500.000 kr.
3.1.1. Finansiering Normalt finansieres køb af fly på samme måde som køb  

 af bil.
Der erlægges en udbetaling på min. 20% af købesummen, og resten lånes  

 af sælger over normalt 5 år til en rente på (p.t.) mellem 18 og 20% p.a.
3.2. Driftsomkostninger Nedenfor er angivet et eksempel på  

 driftsomkostninger for et fly til ca. 300.000 kr.
Hovedreparation skal  

 foretages for hver 2.000 flyvetimer.
En hovedreparation koster p.t. ca.  

 40.000 kr.
For hver 50 flyvetimer foretages et periodisk eftersyn.
Prisen for  

 et sådant er p.t. ca. 2.000 kr.
Udgift til hovedreparation og eftersyn kan i  

 tilfælde af erhvervsmæssig benyttelse fradrages ved indkomstopgørelsen under  

 forudsætning af, at flyet ikke bringes i væsentlig bedre stand end ved  

 erhvervelsen.
4. Den skattemæssige behandling af fly 4.1. Afskrivninger 4.1.1. Erhvervsmæssig benyttelse Anvendes et fly udelukkende til  

 benyttelse i erhvervsmæssigt øjemed, kan det afskrives efter  

 afskrivningslovens afsnit I, og driftsudgifter kan fradrages ved  

 indkomstopgørelsen.
Der henvises i øvrigt til vestre landsrets dom af 14. maj  

 1980, som er omtalt i Ligningsinstruktionen for 1980 (4.27).
4.1.2. Blandet driftsmiddel Et fly, der anvendes både erhvervsmæssigt og  

 privat, afskrives efter afskrivningslovens afsnit II (LSR 1971.137).  

 Kriteriet for, om et driftsmiddel henhører til de udelukkende erhvervsmæssigt  

 anvendte eller til de blandede driftsmidler, er alene den brug, ejeren gør af  

 driftsmidlet.
Overladelse af et fly til slægtninges private brug sidestilles  

 med egen privat benyttelse (LSR 1971.137). Et fly tilhørende en kommis blev  

 anset som et rent driftsmiddel, da flyet havde været udlejet hele  

 indkomståret, og da klageren ved sin begrænsede benyttelse af flyet havde  

 betalt leje på lige fod med andre lejere (LSR 1975.59). Se også LSR 1970.56.  

 Afskrivning kan foretages med indtil 30% af anskaffelsessummen, dog højst af  

 65.000 kr. (afskrivningslovens § 8, stk. 2).
4.1.3. Forskudsafskrivning/investeringsfradrag Der kan foretages  

 forskudsafskrivning på indgåede kontrakter om levering af flyvemaskiner, der  

 er omfattet af afskrivningslovens afsnit I.
Reglerne om midlertidigt  

 investeringsfradrag finder ikke anvendelse på anskaffelsessummen for blandede  

 driftsmidler.
4.2. Privat benyttelse Anvendes et fly udelukkende til private formål, kan  

 der ikke foretages afskrivninger m.v. med virkning for indkomstopgørelsen.
Et  

 fly medtages i formueopgørelsen til værdien i handel og vandel.
I  

 almindelighed accepteres 15% nedskrivning på anskaffelsessummen.
 4.2.1. Værdiansættelse af privat benyttelse Ifølge Ligningsvejledningen  

 1980, punkt S.C. 1.2.5.2., er en hovedaktionær skattepligtig af værdien af  

 privat benyttelse af fly, der stilles til rådighed af selskabet.  

 Værdiansættelsen sker efter samme regler som for f.eks. biler og lystbåde.  

 Fsv. angår fly, kan f.eks. den "normale" leje pr. time for fly  

 anvendes som grundlag, idet der dog må tages hensyn til, om den pågældende  

 selv betaler brændststof m.v.
5. Indhentning af yderligere oplysninger I de danske  

 lufthavne noteres oplysninger om start og landing, dato og luftfartøjets type  

 og reg.nr. samt passagerer.
De skattelignende myndigheder vil kunne indhente  

 disse oplysninger under henvisning til skattekontrollovens § 8D.
