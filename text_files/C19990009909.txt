Cirkulære om  

 skattefrihed for arbejdsgiverbetalte ydelser til alkoholafvænning Indholdsfortegnelse 1. Indledning 2. Skattefrie ydelser 2.1. Alkoholafvænningsydelser 2.2. Betalingsform 2.2.1. Direkte betaling 2.2.2. Forsikringspræmie 2.2.3. Rentefrit lån 3. Betingelser for skattefriheden 3.1. Skriftlig lægeerklæring 3.2. Led i generel personalepolitik 3.2.1. Ingen minimumskrav 3.2.2. Samme behandlingstilbud 3.2.3. Dokumentationskrav 4. Hvem er omfattet af skattefriheden 4.1. Lønmodtagere 4.2. Honorarmodtagere 4.3. Medlemmer af en fagforening/pensionskasse eller lignende 5. Fradrag 5.1. Arbejdsgiveren (virksomheden) 5.2. Lønmodtageren 1. Indledning Dette cirkulære omtaler de ændringer, der er  

 gennemført ved lov nr. 218 af 14. april 1999 om ændring af  

 ligningsloven (Skattefrihed for arbejdsgiverbetalte ydelser til  

 alkoholafvænning m.v.).
Ved lovændringen er der indsat en ny § 30 i  

 ligningsloven, hvorefter arbejdsgiverbetalte ydelser til  

 alkoholafvænningsbehandling er fritaget for beskatning hos modtageren  

 af behandlingen.
Bestemmelsen har virkning fra og med indkomståret  

 1999.
2. Skattefrie ydelser Efter de nye regler skabes der skattefrihed for  

 arbejdsgiverbetalte ydelser til alkoholafvænning til de medarbejdere i  

 virksomheden, som har behov herfor.
Skattefriheden omfatter dels  

 tilfælde, hvor arbejdsgiveren betaler for selve behandlingsudgiften,  

 dels de tilfælde, hvor arbejdsgiveren mere indirekte betaler for  

 behandlingen gennem en forsikringspræmie eller ved at yde et helt eller  

 delvist rentefrit lån.
2.1. Alkoholafvænningsbehandling Der er alene skattefrihed for arbejdsgiverbetalte ydelser  

 til alkoholafvænningsbehandling, dvs. ydelser, som på den ene  

 eller anden måde har til formål at hjælpe den  

 pågældende alkoholmisbruger ud af sit misbrug.
 Skattefrihedsbestemmelsen i ligningslovens § 30  

 omfatter derimod ikke arbejdsgiverbetalte ydelser til operationer eller  

 behandlinger for følgesygdomme af alkoholmisbrug.
Der stilles ikke krav til behandlingsform eller -art.
Der  

 kan opnås skattefrihed for en hvilken som helst behandling, som  

 parterne finder egnet.
Sundhedsministeriet har oplyst, at der på  

 alkoholområdet anvendes en række forskellige behandlingsmetoder,  

 ofte i en kombination.
Det er den generelle erfaring og opfattelse blandt  

 alkoholbehandlere, at der ikke findes én behandlingsmetode, som er  

 alle andre overlegen.
Derfor skal den enkelte behandlingsform tilpasses,  

 således at der ud fra alkoholmisbrugernes individuelle behov tages  

 sigte på at ændre den enkelte alkoholmisbrugers sociale,  

 psykiske, bevidstheds- og helbredsmæssige situation.
Efter bestemmelsen kan der opnås skattefrihed for  

 f.eks. samtaleterapi hos psykologer eller andre samt for behandling på  

 egentlige behandlingshjem.
Det er parterne selv, der træffer beslutning  

 om behandlingsmetoden, eventuelt i samarbejde med den praktiserende  

 læge.
 Også de amtslige alkoholkonsulenter, der ud over  

 stor ekspertise på området har stor lokalkendskab til  

 eksisterende behandlingstilbud, vil kunne give råd og vejledning til  

 arbejdsgiveren og den ansatte, som ønsker afhjælpning af sit  

 alkoholmisbrug.
Det er ikke en betingelse for skattefrihed, at den  

 praktiserende læge har henvist til en konkret behandlingsform,  

 når der blot er henvist til behandling.
Da arbejdsgiveren skal betale,  

 må der på forhånd være en vis formodning om, at der  

 vælges den rigtige behandling i lyset af de hensyn, der gør sig  

 gældende på dette område: personlige, økonomiske og  

 rationelle hensyn.
Det er dog en betingelse, at der foreligger en skriftlig  

 lægeerklæring om, at medarbejderen har behov for  

 alkoholafvænningsbehandling, jf. punkt 3.1.
2.2. Betalingsform § 30, stk. 1, omfatter udtømmende de  

 tilfælde, hvor arbejdsgiveren skattefrit kan finansiere eller  

 medfinansiere en alkoholafvænningsbehandling for den ansatte.
2.2.1. Betalt behandling I denne situation er det arbejdsgiveren, som helt eller  

 delvist betaler direkte for behandlingen.
Skattefriheden påvirkes ikke af måden,  

 hvorpå betaling for ydelsen sker.
Der er skattefrihed for  

 arbejdsgiverbetalte ydelser til alkoholafvænning, uanset om  

 arbejdsgiveren betaler for behandlingen direkte til et hospital, en  

 læge, en klinik eller lignende, eller om arbejdsgiveren  

 efterfølgende refunderer den ansatte udgifter, som denne selv har  

 afholdt til alkoholafvænning.
 Parterne træffer selv beslutning om  

 behandlingsmetode og -art, jf. punkt 2.1.
2.2.2. Forsikringspræmie Betaler arbejdsgiveren mere indirekte for ydelser til  

 alkoholafvænning gennem tegning af en forsikring, der omfatter  

 alkoholafvænning for medarbejderne, er der ligeledes skattefrihed for  

 arbejdsgiverens præmiebetaling til en sådan forsikring.
Skattefriheden gælder alene en præmiebetaling  

 i forbindelse med en forsikringsordning for alkoholafvænning.
Har  

 arbejdsgiveren tegnet en forsikring, som dækker behandlinger for  

 sundhedsydelser generelt, herunder også ydelser til  

 alkoholafvænning, er der efter bestemmelsen kun skattefrihed for den  

 del af præmiebetalingen, som kan henføres til den enkelte  

 medarbejder som betaling for dækning af ydelser til  

 alkoholafvænning.
Skattefriheden påvirkes som nævnt ikke af  

 måden, hvorpå betaling for ydelsen sker.
Uanset om arbejdsgiveren  

 betaler forsikringspræmien direkte, eller om arbejdsgiveren i stedet  

 refunderer et af den ansatte betalt præmiebeløb, er  

 præmien skattefri i henhold til bestemmelsen, såfremt  

 betingelserne for skattefrihed i øvrigt er opfyldt, jf. nedenfor under  

 punkt 3.
Som nævnt ovenfor under punkt 2.1. er det parterne  

 selv, der træffer beslutning om behandlingsmetode og -art.
Det  

 overlades derfor til forsikringstager og forsikringsgiver at vurdere, hvilken  

 behandlingsydelse, der vil være bedst egnet i det enkelte  

 tilfælde.
2.2.3. Rentefrit lån Arbejdsgiveren kan ligeledes mere indirekte være med  

 til at finansiere den ansattes alkoholafvænningsbehandling ved at yde  

 et helt eller delvist rentefrit lån, hvor lånet anvendes af  

 medarbejderen til køb af en alkoholafvænningsbehandling.
I disse tilfælde er der efter ligningslovens  

 § 30 skattefrihed for den rentefordel, som medarbejderen måtte  

 have ved, at arbejdsgiveren yder denne et fordelagtigt lån.
Lånet  

 skal dog være klausuleret til dækning af den ansattes udgifter i  

 forbindelse med en alkoholafvænningsbehandling.
Er dette ikke  

 tilfældet, skal skattefordelen ved rentebesparelsen bedømmes  

 efter reglerne om beskatning af personalelån, jf. ligningslovens  

 § 16, samt Ligningsrådets anvisning om personalelån, jf.  

 senest TSS-cirk. 1998-36, der henviser til retningslinierne i SD-cirk.  

 1989-27.
 Hvorvidt den ansatte har opnået en rentefordel ved  

 et af arbejdsgiveren ydet lån, skal vurderes i forhold til  

 mindsterenten.
 Det overlades til arbejdsgiver og arbejdstager at vurdere  

 behandlingsmetode og -art.
3. Betingelser for skattefrihed I § 30, stk. 2, er der opstillet nogle  

 betingelser, som skal være opfyldt for, at de under punkt 2 beskrevne  

 ydelser er skattefrie for medarbejderen.
Betingelserne skal sikre, at de grundlæggende hensyn  

 bag bestemmelsen tilgodeses, dvs. ønsket om at skabe mulighed for, at  

 virksomheder, pensionskasser og fagforeninger eller lignende kan påtage  

 sig et socialt ansvar i form af at hjælpe de ansatte m.v. eller  

 medlemmerne ud af et alkoholmisbrug.
Betingelserne skal derfor også  

 sikre, at alle ansatte m.v. stilles lige, således at ingen  

 forskelsbehandles.
3.1. Skriftlig lægeerklæring Det er en betingelse for skattefritagelse, at der  

 foreligger en skriftlig lægeerklæring om, at medarbejderen har  

 behov for en alkoholafvænningsbehandling.
Lægeerklæringen  

 skal ses som en objektiv konstatering af, at den pågældende  

 medarbejder har et alkoholmisbrugsproblem, som kræver  

 afhjælpning.
 Betingelsen om en lægeerklæring skal samtidig  

 sikre, at der ikke sker misbrug af skattefriheden i form af f.eks.  

 arbejdsgiverbetalte ferie-/rekreationsydelser.
Som nævnt overlades det til parterne selv at vurdere  

 hvilken behandlingsform, der må anses som bedst egnet for den  

 pågældende medarbejder.
Det er derfor heller ikke en betingelse  

 for skattefrihed, at den praktiserende læge har henvist til en bestemt  

 behandling.
3.2. Led i generel personalepolitik Det er ifølge de nye regler ligeledes en betingelse  

 for skattefrihed, at udgiften afholdes »som led i arbejdsgiverens generelle  

 personalepolitik for alle virksomhedens medarbejdere«.
Bestemmelsen  

 indebærer overordnet set, at der ikke kan ske en forskelsbehandling af  

 de ansatte eller af medlemmerne, hvis der er tale om en pensionskasse- eller  

 en fagforeningsordning.
3.2.1. Ingen minimumskrav Hvis arbejdsgiveren stiller det som en betingelse for sin  

 ydelse, at medarbejderne opfylder et vis anciennitetskrav, f.eks. mindst 1  

 års ansættelse, eller et vist ugentligt arbejdstimekrav, f.eks.  

 minimum 15 timers arbejde om ugen, vil den ovennævnte betingelse  

ikke være opfyldt.
Sådanne krav fra arbejdsgiverens side  

 vil betyde, at virksomhedens medarbejdere opdeles i kategorier, hvoraf nogle  

 vil få tilbudt betalt behandling, medens andre ikke vil få betalt  

 behandling.
 Bestemmelsen i § 30, stk. 2, 2. pkt.,  

 indebærer således, at alle virksomhedens medarbejdere uanset  

 personalegruppe og uanset fuldtid eller deltid skal være omfattet af  

 tilbuddet om alkoholafvænningsbehandling.
3.2.2. Samme behandlingstilbud Virksomheden kan ikke forskelsbehandle medarbejderne ved  

 at tilbyde én ydelse til nogle medarbejdere og en anden til andre.  

 Virksomheden kan således ikke betale den fulde behandlingsudgift til  

 én medarbejdergruppe, men »kun« yde et rentefrit lån til en  

 anden medarbejdergruppe, idet der da vil ske en forskelsbehandling af de  

 ansatte.
Virksomheden skal tilbyde alle medarbejdere samme ydelse,  

 hvilket direkte fremgår af bestemmelsen for så vidt angår  

 en af arbejdsgiveren betalt forsikringsordning.
Præmien er  

 således kun skattefri, såfremt alle ansatte er omfattet af  

 ordningen.
Det er derimod ikke et krav, at alle ansatte reelt tager  

 imod et tilbud om behandling.
Det er tilstrækkeligt for at opnå  

 skattefrihed, at alle medarbejdere får tilbuddet om en ensartet  

 alkoholafvænningsbehandling.
Det vil heller ikke være i strid med  

 bestemmelsen, hvis arbejdsgiveren begrænser tilbuddet til f.eks.  

 én betalt behandling pr. medarbejder.
Det afgørende er, at den  

 støtte, som arbejdsgiveren yder, gælder generelt for alle.
3.2.3. Dokumentationskrav Hvorvidt der er tale om udgifter, som afholdes som led i  

 virksomhedens generelle personalepolitik for alle medarbejdere, beror  

 på en konkret, ligningsmæssig vurdering.
Er der tale om en  

 personalepolitik, der omfatter alle medarbejdere på lige vilkår,  

 som fremgår af personalehåndbøger m.v., vil denne  

 betingelse normalt være opfyldt.
Da det er en altafgørende forudsætning for  

 skattefriheden, at alle en virksomheds medarbejdere, der har behov for  

 alkoholafvænning, får tilbud fra arbejdsgiveren om betalt  

 behandling, vil betingelserne for skattefriheden ikke være opfyldt,  

 såfremt virksomhedens personalepolitik, som nævnt under punkt  

 3.2.1., indeholder krav om f.eks. en vis anciennitet eller en vis mindste  

 ugentlig arbejdstid.
Heller ikke hvis en afgrænsning indgår  

 på lige fod med andre personalegoder i en generel personalepolitik for  

 alle virksomhedens medarbejdere, vil betingelsen for at opnå  

 skattefrihed være opfyldt.
 I modsætning til andre former for personalegoder,  

 som arbejdsgiveren frit kan vælge kun at yde til nogle ansatte, er  

 arbejdsgiveren i relation til alkoholafvænningsbehandling tvunget til  

 at give tilbuddet til alle de medarbejdere i virksomheden, der måtte  

 få et behov herfor, for at der kan opnås skattefrihed.  

 Betingelsen om, at udgiften skal afholdes som et led i arbejdsgiverens  

 generelle personalepolitik, er således uafhængig af, hvilke  

 personalegoder arbejdsgiveren i øvrigt stiller til rådighed for  

 medarbejderne.
 I det tilfælde, hvor arbejdsgiveren har tegnet en  

 forsikring, der omfatter ydelser til alkoholafvænning, vil det  

 fremgå af forsikringspolicen/forsikringsaftalen, om alle ansatte er  

 omfattet.
Afgørelsen af, om betingelserne for skattefrihed,  

 herunder betingelsen om, at alle virksomhedens medarbejdere i givet fald skal  

 have tilbud om arbejdsgiverbetalt alkoholbehandling, er opfyldt, ligger hos  

 de lokale ligningsmyndigheder.
Derudover må der være en  

 stærk formodning for, at medarbejderne selv, herunder i  

 særdeleshed tillidsmænd og samarbejdsudvalg på den enkelte  

 arbejdsplads, som netop har til opgave at påse, at såvel  

 medarbejdernes som virksomhedens rettigheder og forpligtelser efterleves,  

 løbende vil have indsigt i og føre kontrol med, at alle  

 virksomhedens medarbejdere bliver behandlet ensartet også på  

 dette område.
4. Personkreds Uanset hvilken personkreds, der er tilknyttet virksomheden  

 (alle former for lønmodtagere samt bestyrelsesmedlemmer og  

 honorarlønnede m.v., der af virksomheden er engageret til at  

 udføre nærmere bestemte opgaver for virksomheden) er det en  

 afgørende forudsætning for skattefriheden, at de under punkt 3  

 anførte betingelser er opfyldt.
Dette gælder ligeledes for  

 medlemmer af fagforeninger, pensionskasser o.lign.
Der skal således i  

 alle tilfælde foreligge en skriftlig lægeerklæring om, at  

 modtageren af alkoholafvænningsbehandlingen har behov for behandling.  

 Også betingelsen om, at udgiften til behandlingen afholdes som et led i  

 arbejdsgiverens generelle personalepolitik, herunder at en af arbejdsgiveren  

 tegnet forsikring omfatter samtlige virksomhedens medarbejdere, skal  

 være opfyldt.
4.1. Lønmodtagere Skattefriheden i § 30, stk. 1, for  

 arbejdsgiverbetalt alkoholafvænning omfatter personer, der har  

 tilknytning til arbejdsmarkedet.
 Bestemmelsen omfatter derfor først og fremmest  

 lønmodtagere dvs. personer, der har en arbejdsgiver, men også  

 andre personer med tilknytning enten til en virksomhed eller til  

 arbejdsmarkedet er omfattet af bestemmelsen, jf. nedenfor.
 4.2. Honorarlønnede, bestyrelsesmedlemmer
m.fl.
Ifølge § 30, stk.3, kan også personer  

 som f.eks. konsulenter, revisorer, bestyrelsesmedlemmer, der som led i en  

 aftale om ydelse af personligt arbejde fra »hvervgiveren« modtager en ydelse  

 til alkoholafvænning, få fordel af skattefriheden.
Også  

 personer, der er valgt til medlem af eller medhjælp for bestyrelser,  

 udvalg, kommissioner, råd, nævn eller andre kollektive organer,  

 er omfattet af skattefriheden.
Det er ikke et krav, at en virksomhed, der har besluttet  

 sig for at stille tilbud om alkoholbehandling til rådighed for  

 medarbejderne, også skal stille tilbuddet til rådighed for f.eks.  

 virksomhedens bestyrelsesmedlemmer.
Vælger en virksomhed at stille et  

 alkoholafvænningstilbud til rådighed for et bestyrelsesmedlem, er  

 det dog en betingelse for skattefriheden, at tilbuddet gives til alle  

 bestyrelsesmedlemmer uanset disses post og anciennitet i bestyrelsen, samt  

 til andre til virksomheden løsere knyttede personer som f.eks.  

 revisorer eller konsulenter, der af virksomheden er engageret til at  

 udføre enkeltstående, konkrete hverv for virksomheden.
Det er  

 dog ikke en betingelse for skattefrihed, at tilbuddet skal svare til  

 dét tilbud, som arbejdsgiveren stiller til rådighed for  

 virksomhedens ansatte.
Virksomheden kan således godt have en  

 forsikringsordning, der dækker alle ansatte, og samtidig en ordning med  

 f.eks. helt eller delvist rentefrit lån til personkredsen i § 30,  

 stk. 3, dvs. bestyrelsesmedlemmer og andre løsere tilknyttede  

 personer.
 4.3. Medlemmer af fagforeninger, pensionskasser
o.lign.
 Skattefritagelsen omfatter ifølge bestemmelsens  

 stk. 3 desuden ydelser til alkoholafvænning, som fagforeninger,  

 pensionskasser eller lignende stiller til rådighed for deres  

 medlemmer.
 Som medlem af en fagforening eller en pensionskasse vil  

 også den selvstændigt erhvervsdrivende være berettiget til  

 skattefrihed for en alkoholafvænningsbehandling, som en fagforening  

 eller pensionskasse måtte stille til rådighed for den  

 pågældende.
 Såfremt fagforeningens eller pensionskassens tilbud  

 består i en forsikringsordning, vil fagforeningens eller  

 pensionskassens præmieindbetaling for det pågældende medlem  

 også være uden skattemæssige konsekvenser for medlemmet,  

 såfremt betingelserne for skattefrihed i øvrigt er opfyldt.
Der skelnes ikke mellem kontingentbetalende og  

 ikke-kontingentbetalende medlemmer.
En alkoholafvænningsordning, der  

 tilbydes medlemmerne, skal derfor tilbydes alle medlemmer.
 I de tilfælde, hvor en person er omfattet af et  

 alkoholafvænningstilbud gennem såvel arbejdspladsen som gennem en  

 pensionskasse/forsikringsselskab, vil der også være skattefrihed  

 efter ligningslovens § 30, såfremt arbejdsgiveren og  

 pensionskassen/forsikringsselskabet vælger at dele præmien eller  

 behandlingsudgifterne imellem sig.
5. Fradrag 5.1. Arbejdsgiveren (virksomheden) Ved lovændringen sker der ingen ændring af  

 arbejdsgiverens ret til at fratrække ydelser, som i årets  

 løb anvendes til alkoholafvænningsbehandling til virksomhedens  

 medarbejdere, som driftsomkostninger.
Arbejdsgiveren har derfor som hidtil  

 fradragsret for sådanne udgifter, uanset at medarbejderne ikke  

 beskattes af værdien af ydelsen.
5.2. Lønmodtageren De nye bestemmelser ændrer ikke reglerne om  

 lønmodtageres fradrag.
 Hvis lønmodtageren ikke har en arbejdsgiver, der  

 kan eller vil betale for alkoholafvænningsbehandling for sine  

 medarbejdere, og lønmodtageren derfor selv betaler for sin  

 afvænningsbehandling, har den pågældende således ikke  

 ret til fradrag for den afholdte behandlingsudgift.
 Dette er fastslået i en Højesteretsdom af 13.  

 januar 1998, hvorefter en lønmodtager blev nægtet fradrag for de  

 udgifter, som lønmodtageren havde afholdt til en  

 alkoholafvænningsbehandling.
