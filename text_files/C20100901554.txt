Orienteringsskrivelse om lov om ændring af lov om aktiv socialpolitik (Forenkling af administrationen af ledighedsydelse ved flytning til anden kommune m.v.) Til samtlige kommuner m.fl.
 Folketinget har den 18. december 2009 vedtaget L 56: Lov om ændring af lov om aktiv socialpolitik (Forenkling af administrationen af ledighedsydelse ved flytning til anden kommune m.v.).
 Lovforslaget L 56 med bemærkninger kan ses på Folketingets hjemmeside www.ft.dk.
 Loven træder i kraft den 1. februar 2010.
 Reglerne om ledighedsydelse og særlig ydelse er gennem årene blevet ændret og justeret som følge af politiske aftaler. Ændringerne har i praksis medført, at der på enkelte områder er opstået tvivl om fortolkningen af reglerne særligt i forbindelse med flytning til en anden kommune.
 Derfor er der foretaget ændringer i reglerne om ledighedsydelse m.v.
Ret til ledighedsydelse og særlig ydelse bevares ved flytning til anden kommune Det fastsættes nu i lov om aktiv socialpolitik, jf. § 74 a, stk. 6, § 74 f, stk. 5 og § 74 i, stk. 3, at personer, der er visiteret til fleksjob, og modtager ledighedsydelse eller særlig ydelse, bevarer ydelsen, når de flytter deres bopæl til en anden kommune.
Det slås fast, at tilflytningskommunen kan fortsætte udbetalingen af ledighedsydelse og særlig ydelse uden at foretage en ny visitation af personen for at konstatere, at berettigelsen til fleksjob fortsat er opfyldt.
Det fastsættes ligeledes i loven, jf. § 74 a, stk. 7, § 74 f, stk. 6, og § 74 i, stk. 3, at personer, der opsiger et fleksjob eller ophører i ansættelse i ustøttet beskæftigelse i forbindelse med flytning til en anden kommune er berettiget til at modtage ledighedsydelse eller særlig ydelse uden, at den nye kommune skal foretage en ny visitation til fleksjob.
Betingelserne for at modtage ledighedsydelse eller særlig ydelse skal dog være opfyldt, herunder må der ikke foreligge selvforskyldt ledighed.
Det vil ikke være tilfældet, hvis en af de gyldige grunde i lov om aktiv socialpolitik, § 13, stk. 4 og 5 er opfyldt i forbindelse med, at fleksjobbet eller ansættelsen i ustøttet beskæftigelse er blevet opsagt.
 Kommunen kan, hvis der opstår tvivl om personens rådighed i forbindelse med flytningen, afprøve denne, jf. § 74 b, stk. 3, i lov om aktiv socialpolitik.
 Tilflytningskommunen vurderer i øvrigt, om betingelserne for at få et fleksjob fortsat er opfyldt efter reglerne i lov om aktiv socialpolitik § 74 c vedrørende ledighedsydelse og § 10, stk. 3, vedrørende særlig ydelse.
Præcisering af hvornår en revurdering efter § 74 c, stk. 1, anses for rettidigt afsluttet Det fremgår nu direkte af § 74 c, stk. 1, i loven, at en revurdering skal være afsluttet, når personen har modtaget ledighedsydelse i i alt 18 måneder.
Da revurderingen skal påbegyndes, når personen har modtaget ledighedsydelse i 12 måneder inden for 18 måneder, og skal være afsluttet, når pågældende har modtaget ledighedsydelse i i alt 18 måneder, har kommunen 6 måneder til at foretage og afslutte revurderingen.
Ved flytning skal den kommune, som personen flytter til, som udgangspunkt afslutte revurderingen, når personen har modtaget ledighedsydelse i 18 måneder.
Hvis den nye kommune på grund af flytningen ikke kan overholde fristen på 18 måneder, skal denne kommune senest inden for 6 måneder efter flytningen afslutte vurderingen af, om betingelserne for fleksjob er opfyldt.
Tidspunktet for flytningen er det tidspunkt, hvor borgeren reelt har taget ophold i den nye kommune.
Reglen indebærer, at den nye kommune ikke står i den situation, at den fx kun har en måned til at gennemføre revurderingen, fordi personen ved flytningen har modtaget ledighedsydelse i 17 måneder, og der ikke foreligger en afsluttet revurdering fra den tidligere kommune.
Det betyder, at den nye kommune ikke mister retten til refusion for udgiften til ledighedsydelse, jf. lovens § 104 a, selvom revurderingen ikke er afsluttet, når personen har modtaget ledighedsydelse i 18 måneder, hvis revurderingen er afsluttet senest 6 måneder efter flytningen.
Beregning af ledighedsydelse Med ændringen i lovens § 74 d, stk. 2, 3. pkt., sikres det, at ledighedsydelse, der er beregnet til at ligge mellem 91 pct. og 82 pct. af arbejdsløshedsdagpengenes højeste beløb, bliver løbende reguleret med samme procentsats som arbejdsløshedsdagpengenes højeste beløb.
 Reguleringen foretages første gang på baggrund af den ledighedsydelse, der udbetales den 1. februar 2010.
Ikrafttræden Loven træder i kraft den 1. februar 2010.
***** Hvis der er spørgsmål kan fuldmægtig Anne Hedegaard eller fuldmægtig Margrethe Groth-Andersen kontaktes på 35 28 81 00.
