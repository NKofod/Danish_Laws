Nr BSF 1 Forslag til folketingsbeslutning om maksimal ventetid på sygdomsbehandling Fremsat af Torben Lund (S) Hanne Andersen (S) Dorte Bennedsen (S) Martin  

 Glerup (S) Anna-Marie Hansen (S) Qvist Jørgensen (S) Tove Lindbo Larsen (S)  

 Lone Møller (S) Ingrid Rasmussen (S) den 7. oktober 1992 Folketinget opfordrer regeringen til inden den 1. juli 1993 i samarbejde  

 med amtskommunerne, Københavns og Frederiksberg Kommuner samt Rigshospitalet  

 at udarbejde en samlet handlingsplan, der over en 2-årig periode kan  

 nedbringe patienternes ventetid på sygdomsbehandling på sygehuse eller hos  

 speciallæge til maksimalt 3 måneder fra henvisning.
Bemærkninger til forslaget Hurtig og kompetent sygdomsbehandling er en fundamental rettighed for  

 borgerne.
Denne ret fungerer ikke i praksis, idet tusinder af borgere må stå  

 på venteliste i månedsvis for at få den nødvendige behandling.
 De eksisterende ventetider på sygdomsbehandling betyder store omkostninger  

 - både menneskelige, sociale og økonomiske.
Derfor fremsættes dette beslutningsforslag for at sikre, at der etableres  

 en ventetidsgaranti, der nedbringer ventetiden på sygdomsbehandling til  

 maksimalt 3 måneder.
Ved sygdomsbehandling forstås såvel sygehusbehandling  

 som behandling hos speciallæger.
Ventelisternes omfang og ventetidernes længde Pr. 31. december 1991 var der godt 15.000 personer på venteliste til  

 operation for grå stær, hofteoperationer, knæoperationer eller åreknuder  

 (lidelser, der er omfattet af Sundhedsstyrelsens ventelistestatistik).
 Endvidere stod knap 600 personer på venteliste til coronar  

 bypass-operation (hjerteoperation) og godt 650 personer til medicinsk  

 forundersøgelse.
Af tabel 1 fremgår det, at den gennemsnitlige ventetid for de oplistede  

 lidelser er mellem 5 og 8 måneder.
Imidlertid er der tale om en beregnet  

 ventetid, idet der er meget store regionale svingninger for ventetiden på  

 behandling af de forskellige lidelser.
Et par eksempler kan belyse dette:
I Københavns Kommune må man vente i 9 måneder for at blive opereret for  

 grå stær, mens ventetiden i Frederiksberg Kommune er 2,3 måneder.
Ligeledes  

 må man i Roskilde Amtskommune vente i 8,7 måneder på en sådan operation, mens  

 ventetiden i Vestsjællands Amtskommune er 3,5 måneder.
Hofteoperationer må man i Ribe Amtskommune vente på i 4,5 måneder.  

 Knæoperationer er der i Fyns Amtskommune 17,5 måneders ventetid på; i  

 Ringkøbing Amtskommune er der 15,1 måneds ventetid og i Vejle Amtskommune 5,1  

 måneds ventetid.
For at blive opereret for åreknuder må man i Københavns  

 Kommune vente i 9,6 måneder og i Frederiksberg Kommune 2,4 måneder.
Således er der altså stor forskel på, hvor lang ventetiden er, fra  

 amtskommune til amtskommune.
Paradoksalt nok er det i flere tilfælde  

 naboamter, der har henholdsvis den korteste og den længste ventetid på  

 behandling for den samme lidelse.
 Ovenstående beskrivelse dækker som nævnt kun de lidelser, der indgår i  

 Sundhedsstyrelsens statistik.
 Det samlede antal patienter, der har stået på venteliste i mere end 3  

 måneder, var i 1990 knap 57.400 personer.
 (Kilde: Sundhedsstyrelsen: operationsmønstret og ventetider ved danske  

 sygehuse 1990, Sygehusstatistik II:55:1992). Der foreligger ikke nyere tal.
 Tabel 1: Antal personer på venteliste til operation for grå stær,  

 hofteoperationer, knæoperationer eller åreknuder pr. 31. december 1991 samt  

 beregnet gennemsnitlig ventetid.
Kilde: Sundhedsstyrelsens ventelistestatistik, 1991:2 Ventetidernes konsekvenser Ventetiden for patienter har både menneskelige og sociale samt økonomiske  

 konsekvenser.
 De sociale og menneskelige konsekvenser drejer sig om en belastning af  

 patienternes forhold til arbejdsmarked og familie.
Sygemelding i hele eller dele af ventetiden kan betyde en løsere  

 tilknytning til arbejdsmarkedet, der i værste fald kan resultere i fyring.
I  

 en interviewundersøgelse af patienter på en ortopædkirurgisk venteliste (jf.  

 Søren Walther-Larsen, Troels G.
Nielsen & Andrea Kisling:  

 »Ventelistens sociale konsekvenser«, Ugeskrift for læger, 1986:36,  

 pp. 2307-2309) når man det resultat, at 39 pct. af de erhvervsaktive på  

 venteliste var sygemeldt i kortere eller længere tid i ventetiden. 7 pct. af  

 de erhvervsaktive blev fyret fra deres job på grund af sygdom.
I samme interviewundersøgelse er undersøgt ventelistepatienternes  

 subjektive vurdering af deres psykiske tilstand.
Over 80 pct. af patienterne  

 følte sig påvirket psykisk af at stå på venteliste.
Disse patienter følte som  

 oftest forholdet til familien ændret i form af irritabilitet, depression,  

 afhængighed af andres hjælp samt et reduceret aktivitetsniveau.
 De økonomiske konsekvenser er dels privatøkonomiske og dels  

 samfundsøkonomiske.
 De privatøkonomiske konsekvenser ses i form af mindre indkomst under  

 sygemelding samt udgifter til medicin m.v.
De samfundsøkonomiske konsekvenser ses på en række områder i form af  

 udgifter til - forsørgelse - eksempelvis sygedagpenge - i ventetiden, når denne  

 medfører sygemelding - lægebesøg i ventetiden - medicin i ventetiden - hjælpemidler i ventetiden - hjemmepleje.
 Ingen af disse områder er statistisk belyst, og det er således ikke  

 umiddelbart muligt at kvantificere de samfundsøkonomiske omkostninger.
Det skal dog nævnes, at Socialforskningsinstituttet (jf.
Mogens  

 Nord-Larsen: »Langvarig sygdom«, Socialforskningsinstituttet,  

 rapport 1991:5) har søgt at beregne, hvor mange sygedagpenge der udbetales  

 som følge af for lange ventetider.
Socialforskningsinstituttet når frem til, at for lange ventetider på  

 sygehusindlæggelse og speciallægeundersøgelser årligt afstedkommer op mod  

 350.000 dagpengeuger.
Dette svarer til, at der årligt udbetales ca. 700 mio.  

 kr. i »unødige« sygedagpenge på grund af ventetider.
 Alt i alt må det således skønnes, at der er meget betydelige økonomiske  

 omkostninger forbundet med eksistensen af ventetider på sygdomsbehandling.
Økonomiske konsekvenser af at nedbringe ventetiderne Ved flere lejligheder er det søgt at kvantificere omkostningerne ved at  

 nedbringe ventetiden på sygdomsbehandling på sygehuse til maksimalt 3  

 måneder.
I forbindelse med diskussionen om Socialdemokratiets forslag om borgernes  

 rettigheder (lovforslag nr.
L 174 og beslutningsforslag nr.
B 45 og B 46, se  

 Folketingstidende 1991-92, forhandlingerne sp. 4899 og 6347 samt tillæg A sp.  

 3853, 3875 og 3889) er Finansministeriets Budgetdepartement fremkommet med  

 varierende skøn for omkostningerne ved at nedbringe ventetiderne på de  

 områder, der er omfattet af Sundhedsstyrelsens ventetidsstatistik.
I september måned 1991 beregnede Budgetdepartementet således en omkostning  

 på 200 mio. kr.
Dette skøn blev opjusteret med 300 mio. kr. i januar 1992 til  

 i alt 500 mio. kr., idet de områder, hvor Sundhedsstyrelsen ikke fører  

 ventetidsstatistik, blev inddraget.
I april 1992 var denne pris ifølge  

 Budgetdepartementet steget til 1 mia. kr.
Amtsrådsforeningen har ligeledes søgt at beregne omkostningerne ved at  

 nedbringe ventetiderne.
Amtsrådsforeningen når frem til, at det vil koste 800  

 mio. kr. at nedbringe ventetiderne til 3 måneder.
 Som disse stærkt varierende skøn antyder, er der grund til at diskutere  

 beregningsmetoderne, og beregningerne er behæftede med betydelig usikkerhed.  

 Men uanset valget af metode er der i ingen af beregningerne taget højde for  

 de besparelser, der opstår ved at nedbringe ventetiden.
Som anført ovenfor er der betydelige omkostninger forbundet med  

 ventelistepatienter.
En afskaffelse af al ventetid ud over 3 måneder vil  

 selvsagt nedbringe disse omkostninger.
 Det må således skønnes, at der ikke vil være væsentlige meromkostninger  

 forbundet med at nedbringe ventetiden for sygdomsbehandling til maksimalt 3  

 måneder.
Forudsætningen herfor er, at kassetænkningen i den offentlige økonomi  

 nedbrydes.
De økonomiske ressourcer, der i øjeblikket anvendes på forsørgelse  

 og servicering af ventelistepatienter, skal kanaliseres over i  

 behandlingssystemet.
 Denne omflytning af de økonomiske ressourcer skal nødvendigvis ske i tæt  

 samarbejde med kommuner og amtskommuner.
 Kombineret med en bedre planlægning og ressourceudnyttelse vil en sådan  

 omflytning af ressourcer mellem de offentlige kasser muliggøre, at  

 ventelisterne nedbringes uden væsentlige offentlige meromkostninger til gavn  

 for både den enkelte borger og samfundet som helhed.
Etablering af ventetidsgaranti Der forudsættes en etableringsperiode på 2 år.
Det forudsættes endvidere,  

 at der under denne gradvise indførelse af ventetidsgarantien tages  

 udgangspunkt i de mest alvorlige sygdomme.
Herved forstås sygdomme, der er  

 livstruende eller invaliderende, samt sygdomme, hvor ventetiden er forbundet  

 med store gener - eksempelvis i form af smerter, bevægelseshæmmethed eller  

 stort medicinforbrug.
