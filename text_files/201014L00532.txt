Bilag 1 Betænkning afgivet af Retsudvalget den 10. februar 2011 Betænkning over Forslag til lov om ændring af færdselsloven (Bødeforhøjelser, obligatorisk konfiskation af køretøjer ved kørsel uden førerret, skærpelse af sanktionerne for kørsel under påvirkning af bevidsthedspåvirkende stoffer m.v.) [af justitsministeren (Lars Barfoed)] 1. Ændringsforslag Der er stillet 5 ændringsforslag til lovforslaget.
Enhedslistens medlem af udvalget har stillet ændringsforslag nr. 1 og 2. Socialdemokratiets, Socialistisk Folkepartis, Radikale Venstres og Enhedslistens medlemmer af udvalget har stillet ændringsforslag nr. 3. Justitsministeren har stillet ændringsforslag nr. 4 og 5.
2. Udvalgsarbejdet Lovforslaget blev fremsat den 15. december 2010 og var til 1. behandling den 13. januar 2011. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 12. november 2010 dette udkast til udvalget, jf.
REU alm. del  bilag 78. Den 14. december 2010 sendte justitsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Dansk Cyklist Forbund.
 Justitsministeren har over for udvalget kommenteret den skriftlige henvendelse til udvalget.
Deputationer Endvidere har Dansk Cyklist Forbund mundtligt over for udvalget redegjort for sin holdning til lovforslaget.
Spørgsmål Udvalget har stillet 3 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, DF og KF) indstiller lovforslaget til vedtagelse med de af justitsministeren stillede ændringsforslag.
 Dansk Folkepartis medlemmer af udvalget er tilfredse med at kørsel i narkopåvirket tilstand i følge lovforslaget sidestilles med spirituskørsel med en promille på 1,21. Kørsel under påvirkning af narkotiske stoffer har medført flere tragiske dødsulykker, og desværre ses en stigende tendens hertil blandt såkaldte vandvidsbilister.
 DF vil opfordre regeringen til at tage de fornødne skridt og præcisere, at politiet skal øge kontrollen og foretage væsentlig flere kliniske test for narko blandt bilister, end tilfældet er i dag.
 Et mindretal i udvalget (S, SF og RV) indstiller lovforslaget til vedtagelse med de under nr. 3-5 stillede ændringsforslag.
Et andet mindretal i udvalget (EL) indstiller lovforslaget til vedtagelse med de stillede ændringsforslag.
Såfremt ændringsforslagene ikke vedtages, vil mindretallet stemme imod lovforslaget ved 3. behandling.
 Et tredje mindretal i udvalget (LA) indstiller lovforslaget til vedtagelse med de stillede ændringsforslag.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af et mindretal (EL), tiltrådt af et mindretal (LA):
 1) Undertitlen affattes således:
 »(Bødeforhøjelser, obligatorisk konfiskation af køretøjer ved kørsel uden førerret m.v.)«.
[Konsekvens af ændringsforslag nr. 2] Til § 1 2) Nr. 1, 12, 13 og 14 udgår.
[De foreslåede skærpelser af sanktionerne for kørsel under påvirkning af bevidsthedspåvirkende stoffer udgår] Af et mindretal (S, SF, RV og EL), tiltrådt af et mindretal (LA):
 3) Nr. 2 udgår.
[De foreslåede konsekvensændringer som følge af nedsættelse af den kriminelle lavalder fra 15 år til 14 år udgår] Af justitsministeren, tiltrådt af udvalget:
 4) I nr. 15 ændres »eller stk. 4, nr. 1« til: », eller som nævnt i stk. 4, nr. 1«.
[Redaktionel ændring] 5) Efter nr. 19 indsættes som nyt nummer:
»01. I § 134, stk. 4, ændres »§ 118, stk. 7« til: »§ 118, stk. 6«.« [Redaktionel ændring] Bemærkninger Til nr. 1 og 2 De foreslåede ændringer indebærer, at de skærpelser af straf og øvrige sanktioner, som foreslås gennemført i relation til kørsel under påvirkning af euforiserende stoffer m.v., udgår af lovforslaget.
Til nr. 3 Det foreslås, at de foreslåede ændringer af færdselslovens § 80, stk. 4, 1. pkt., § 80 b, stk. 4, 2. pkt., og § 81, stk. 1 og 3, som er konsekvensændringer som følge af nedsættelsen af den kriminelle lavalder i straffeloven, ikke gennemføres.
Til nr. 4 Der er tale om en sproglig præcisering, og der er ikke tilsigtet nogen materiel ændring i forhold til det fremsatte lovforslag.
Der henvises i den forbindelse til punkt 4.2 i de almindelige bemærkninger til lovforslaget.
Til nr. 5 Der er tale om en konsekvensændring som følge af forslaget om at ophæve færdselslovens § 118, stk. 2 (lovforslagets § 1, nr. 4).
Kim Andersen (V) Kristian Pihl Lorentzen (V) Karsten Nonbo (V) Peter Skaarup (DF) fmd.
Marlene Harpsøe (DF) Pia Adelsteen (DF) Tom Behnke (KF) Vivi Kier (KF) Simon Emil Ammitzbøll (LA) Karen Hækkerup (S) Maja Panduro (S) Mogens Jensen (S) Julie Skovsby (S) Anne Baastrup (SF) Karina Lorentzen Dehnhardt (SF) nfmd.
Manu Sareen (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
