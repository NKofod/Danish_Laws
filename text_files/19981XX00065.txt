Skriftlig fremsættelse (28. oktober  

 1998) Sundhedsministeren (Carsten Koch):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 lægemidler. (Inddragelse af antiparasitære lægemidler til  

 dyr under apoteksforbeholdet, spredning af lagre af lægemidler i  

 beredskabsøjemed, offentliggørelse og videregivelse af  

 oplysninger fra lægemiddelstatistikken, reklamering over for  

 offentligheden, bivirkningsindberetninger m.v.).
(Lovforslag nr.
L 58).
 Lovforslaget supplerer eller ændrer  

 lægemiddelloven på følgende hovedområder:
 1.	Præcisering af lovens anvendelssområde for så vidt  

 angår svangerskabsforebyggende midler.
 2.	Inddragelsen af antiparasitære lægemidler til dyr under  

 apoteksforbeholdet, hvormed der tilvejebringes grundlag for at  

 receptbelægge disse lægemidler.
 3.	Indførelse af hjemmel for sundhedsministeren til at  

 fastsætte regler om lægemiddelhåndterende virksomheders  

 pligt til i forsyningsmæssige nødsituationer samt under krise  

 eller krig at træffe foranstaltninger med henblik på sikringen af  

 forsyningen med lægemidler.
 4.	Indførelse af pligt for ansøgeren om eller indehaveren  

 af en markedsføringstilladelse til efter nærmere af  

 sundhedsministeren fastsatte regler at betale for Lægemiddelstyrelsens  

 udgifter ved inspektion af virksomheder uden for EØS-området  

 samt ved styrelsens bistand i forbindelse med ansøgninger efter den  

 gensidige anerkendelsesprocedure.
 5.	Præcisering af, at indberetning om bivirkninger ved  

 lægemidler indsendes til Lægemiddelstyrelsen samt af, at  

 sådanne indberetninger kan videregives til Bivirkningsnævnet.
 6.	Præcisering af forskellige nævns kompetence og  

 sammensætning.
 7.	Tilvejebringelse af en fyldestgørende statistik over  

 forbruget af veterinære lægemidler.
 8.	Fastlæggelse af adgangen til at offentliggøre  

 oplysninger om omsætningen af lægemidler på  

 præparatniveau.
 9.	Ændring og præcisering af omfanget af målgruppen  

 for lægemiddelreklamer.
 10.	Tilpasning af lovens bestemmelse med henblik på  

 paralleldistribution i Danmark af lægemidler med en  

 fællesskabsmarkedsføringstilladelse.
 Lovforslaget blev fremsat i foregående  

 folketingssamling, men bortfaldt ved udskrivelse af folketingsvalget i marts  

 1998. Der er overvejende tale om genfremsættelse, idet dog  

 ovennævnte punkter 9 og 10 ikke var indeholdt i det tidligere fremsatte  

 forslag.
