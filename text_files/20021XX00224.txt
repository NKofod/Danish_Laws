Skriftlig fremsættelse (22. januar  

 2003) Skatteministeren Herved tillader jeg mig for Folketinget at  

 fremsætte:
 Forslag til lov om ændring af  

 skattestyrelsesloven (Ændret klagestruktur, styrkelse af kommunale  

 samarbejder og digital kommunikation mv.).
(Lovforslag nr.
L 131).
 1. Det overordnede formål med  

 lovforslaget er at styrke retssikkerheden og effektivisere  

 skatteforvaltningen.
 Dette mål søges nået gennem bl.a.  

 forslag om at styrke kommunernes muligheder for at samarbejde om  

 skatteforvaltning, forslag om at etablere et center i  

 Øresundsområdet til behandling af personer og virksomheders  

 spørgsmål om skatteforhold mellem Danmark og Sverige, forslag om  

 at reducere antallet af skatteankenævn, forslag om at udskille  

 skatteankenævnssekretariaterne fra de kommunale skattemyndigheder og  

 forslag om digital kommunikation.
2. Den stadigt stigende kompleksitet i samfundet og de øgede  

 krav fra borgerne til den offentlige forvaltning har medvirket til, at mange  

 kommuner de seneste år har etableret samarbejder med nabokommuner om at  

 løse skatteforvaltningsopgaven. Ønsket med disse samarbejder  

 har været at styrke det faglige miljø og opnå  

 effektiviseringsfordele.
Dertil kommer de bedre muligheder, som et samarbejde  

 kan give for at foretage den nødvendige investering og udnytte de  

 muligheder, der ligger i den digitale forvaltning.
 Det er regeringens opfattelse, at denne udvikling er god,  

 fordi den skaber en faglig dybde og styrke i den kommunale forvaltning,  

 samtidig med at udviklingen kan medvirke til at frigøre ressourcer fra  

 denne del af den offentlige forvaltning.
 Det er samtidig Skatteministeriets vurdering, at  

 lovforslaget kan bidrage til en mere hensigtsmæssig organisering, der  

 samtidig kan forenkle en kompliceret struktur.
 Regeringen ser gerne, at der opretholdes en kommunal  

 skatteforvaltning, men samlet set må skatteforvaltningen i Danmark  

 være mindst lige så effektiv som i vores nabolande.
 Derfor er det primære ønske med dette  

 lovforslag at styrke retssikkerheden og øge kommunernes muligheder for  

 at samarbejde om skatteforvaltningen.
3.1. Der stilles således forslag om, at kommunerne får  

 ret til - ud over de nuværende samarbejdsformer - at etablere kommunale  

 fællesskaber efter lov om kommunernes styrelse til varetagelse af de  

 samarbejdende kommuners skatteforvaltning.
Det kommunale fællesskab  

 bliver en selvstændig forvaltningsmyndighed, adskilt fra den  

 øvrige kommunale forvaltning.
Med disse kommunale fællesskaber får kommuner,  

 der ønsker at etablere et samarbejde om skatteforvaltning mellem mange  

 kommuner eller mellem kommuner med mange indbyggere, et stærkt  

 organisatorisk redskab.
Fællesskaberne skal således ledes af en  

 bestyrelse, der sammensættes af mindst én repræsentant for  

 hver af de deltagende kommuner.
Denne bestyrelse overtager den enkelte  

 kommunalbestyrelses ansvar for, at der udarbejdes en ligningsplan og at  

 planen følges, samt for at udpege en embedsmand til at have ansvaret  

 for den kommunale skattemyndigheds afgørelser.
Bestyrelsen får  

 endvidere bl.a. ansvaret for fællesskabets regnskaber og budgetter,  

 ansættelsen af ledende medarbejdere i fællesskabet og  

 organiseringen af fællesskabets arbejde.
 3.2. Den stigende internationalisering medfører øgede  

 krav om særlig viden i skatteforvaltningerne om skatteforhold mellem  

 Danmark og fremmede stater og om kontakt med disse staters myndigheder.  

 Specielt i Øresundsregionen efterspørges støtte til  

 fremme af integrationen over Øresund.
Det foreslås derfor, at der etableres et center i  

 Øresundsområdet, der kan vejlede personer og virksomheder om  

 samspillet mellem skattereglerne i Danmark og Sverige, og ligne pendlere  

 mellem disse to lande.
Centret vil blive søgt oprettet som et  

 kommunalt center, men kan, hvis det ikke kan etableres på anden  

 måde, etableres som et statsligt center.
 3.3. Til fremme af udviklingen mod færre  

 skatteankenævn, stilles der forslag om, at kommunerne kan etablere  

 fælles skatteankenævn i skatteankenævnsmedlemmernes  

 fireårige funktionsperiode; og ikke som i dag kun hvert fjerde år  

 ved udgangen af en funktionsperiode.
I forbindelse hermed foreslås, at skatteministeren  

 bemyndiges til at overføre behandlingen af klager over selskabsligning  

 til skatteankenævnene, når nævnene har nået en  

 gennemsnitlig størrelse, der gør en sådan  

 overførsel forsvarlig.
Derved kan klagevejene for personer og  

 selskaber samles.
3.4. I dag sekretariatsbetjenes skatteankenævnene af  

 kommunerne.
Dette spreder sekretariatsbetjeningen på mange  

 forvaltninger og giver anledning til habilitetsspørgsmål.
Der stilles derfor forslag om, at koncentrere  

 sekretariatsbetjeningen af skatteankenævnene på få  

 kommunale forvaltninger, der organisatorisk er adskilt fra de myndigheder,  

 hvis afgørelser skatteankenævnene kan prøve.
Af praktiske  

 grunde overføres ansvaret for sekretariatsbetjeningen til staten, men  

 således at opgavens udførelse kan overlades til kommuner.
3.5. Den udvikling, der foregår på det digitale  

 område, indebærer store muligheder for at effektivisere den  

 offentlige forvaltning.
Men den lovgivning, der ligger til grund for den  

 offentlige forvaltning, er ikke altid fulgt med den tekniske udvikling.  

 Eksempelvis kan lovbestemte formkrav indeholde barrierer for digital  

 kommunikation mellem den offentlige forvaltning og borgerne, f.eks. krav om  

 skriftlighed eller om underskrift.
 Det foreslås derfor, at bemyndige skatteministeren  

 til på sit sagsområde at fastsætte regler for digital  

 kommunikation fra den offentlige forvaltning i tilfælde, hvor den  

 pågældende borger har accepteret denne mulighed.
4. Regeringen ønsker generelt at fremme kommunernes  

 samarbejde om skatteforvaltning.
Indenrigs- og Sundhedsministeren har derfor  

 oplyst, at der efter vedtagelsen af lovforslaget vil blive meddelt en generel  

 dispensation, således at kommunerne får mulighed for at  

 indgå lejemål til etablering af fælleskommunale  

 skattesamarbejder uden deponering.
 5. Efter forslaget træder loven i kraft den 1. april 2003,  

 men staten overtager først ansvaret for sekretariatsbetjeningen af  

 skatteankenævnene fra den 1. juli 2003.
 6. Det skønnes, at en gennemførelse af lovforslaget  

 ikke vil have provenumæssige konsekvenser.
Det skønnes, at en gennemførelse af  

 forslagene om at ændre skatteankenævnsstrukturen vil give  

 grundlag for årlige besparelser for kommunerne på omkring 135  

 mio. kr.
Hertil kommer besparelser som følge af  muligheden for at  

 etablere ligningscentre.
De kommunaløkonomiske konsekvenser af  

 lovforslaget skal forhandles med de kommunale parter.
Forslaget skønnes at medføre årlige  

 merudgifter for staten på 82-89 mio. kr.
Dertil kommer skønnede  

 etableringsudgifter for staten på omkring 11,8 mio. kr.
 En gennemførelse af lovforslaget skønnes  

 ikke at have erhvervsøkonomiske eller erhvervsadministrative  

 konsekvenser, miljømæssige konsekvenser, administrative  

 konsekvenser for borgerne eller Eu-retlige aspekter.
 7. Idet jeg i øvrigt henviser til bemærkningerne til  

 lovforslaget, skal jeg anbefale det til Folketingets velvillige  

 behandling.
