Fremsat den 8. oktober 2014 af kulturministeren (Marianne Jelved) Forslag til Lov om ændring af lov om udlodning af overskud fra lotteri samt heste- og hundevæddemål og lov om fremme af dopingfri idræt (Ny økonomisk fordelingsnøgle på idrætsområdet, ændring af bestyrelser i selvejende institutioner på idrætsområdet, udvidelse af Anti Doping Danmarks virksomhed m.v.) § 1 I lov nr. 696 af 25. juni 2010 om udlodning af overskud fra lotteri samt heste- og hundevæddemål foretages følgende ændringer:
 1. I § 2, stk. 1, nr. 1, ændres »70,18« til: »81,24« og i nr. 2 ændres »12,67« til: »1,61«.
 2. § 3, stk. 1, affattes således:
 »Kulturministeriets midler fordeles således:
 1) 63,83 pct. til idrætsformål.
 2) 18,56 pct. til kulturelle formål.
 3) 9,79 pct. til støtte af ungdomsformål.
 4) 3,72 pct. til landsdækkende oplysningsforbund m.v.
 5) 3,51 pct. til landsdækkende almennyttige formål.
6) 0,59 pct. til andre almennyttige formål.« 3. § 3, stk. 2-4, ophæves.
 4. I § 3, stk. 5, ændres »nr. 7 og 9« til: »nr. 2 og 6«.
 5. I § 3, stk. 6, ændres »nr. 8« til: »nr. 5«.
 6. Efter § 3 indsættes:
»§ 3 a.
Kulturministeriets midler til idrætsformål, jf. § 3, stk. 1, nr. 1, som i 2015 tillægges et beløb på 5 mio. kr., fordeles således, jf. dog stk. 2-10:
 1) 9,91 pct. til Team Danmark.
 2) 30,83 pct. til Danmarks Idrætsforbund.
 3) 28,63 pct. til DGI.
 4) 4,25 pct. til Dansk Firmaidrætsforbund.
 5) 9,20 pct. til Lokale og Anlægsfonden.
 6) 1,84 pct. til Anti Doping Danmark.
 7) 2,55 pct. til Sport Event Denmark.
 8) 0,85 pct. til Idrættens Analyseinstitut.
 9) 11,94 pct. til andre idrætsformål.
 Stk. 2. I 2016 udgør procenten 9,94 til Team Danmark, jf. stk. 1, nr. 1. I 2017 og efterfølgende år udgør procenten 10,05 til Team Danmark, jf. stk. 1, nr. 1.
 Stk. 3. I 2016 og efterfølgende år udgør procenten 30,93 til Danmarks Idrætsforbund, jf. stk. 1, nr. 2.
 Stk. 4. I 2016 og efterfølgende år udgør procenten 28,72 til DGI, jf. stk. 1, nr. 3.
 Stk. 5. I 2016 og efterfølgende år udgør procenten 4,26 til Dansk Firmaidrætsforbund, jf. stk. 1, nr. 4.
 Stk. 6. I 2016 og efterfølgende år udgør procenten 9,23 til Lokale og Anlægsfonden, jf. stk. 1, nr. 5.
 Stk. 7. I 2016 udgør procenten 2,06 til Anti Doping Danmark, jf. stk. 1, nr. 6. I 2017 udgør procenten 2,38 til Anti Doping Danmark, jf. stk. 1, nr. 6. I 2018 og efterfølgende år udgør procenten 2,71 til Anti Doping Danmark, jf. stk. 1, nr. 6.
 Stk. 8. I 2016 udgør procenten 2,56 til Sport Event Denmark, jf. stk. 1, nr. 7. I 2017 og efterfølgende år udgør procenten 2,67 til Sport Event Denmark, jf. stk. 1, nr. 7.
 Stk. 9. I 2016 udgør procenten 0,97 til Idrættens Analyseinstitut, jf. stk. 1, nr. 8. I 2017 og efterfølgende år udgør procenten 1,07 til Idrættens Analyseinstitut, jf. stk. 1, nr. 8.
 Stk. 10. I 2016 udgør procenten 11,33 til andre idrætsformål, jf. stk. 1, nr. 9. I 2017 udgør procenten 10,69 til andre idrætsformål, jf. stk. 1, nr. 9. I 2018 og efterfølgende år udgør procenten 10,36 til andre idrætsformål, jf. stk. 1, nr. 9.
 Stk. 11. De midler, der er nævnt i stk. 1, nr. 1, fordeles af Team Danmark i henhold til lov om eliteidræt.
 Stk. 12. De midler, der er nævnt i stk. 1, nr. 2-4, fordeles af de pågældende organisationer.
Stk. 13. De midler, der er nævnt i stk. 1, nr. 5, fordeles af Lokale og Anlægsfondens bestyrelse.
Bestyrelsen består af 7 medlemmer, der beskikkes af kulturministeren. 4 medlemmer, herunder formanden, udpeges af kulturministeren, 1 medlem med viden om idræt udpeges af Danmarks Idrætsforbund, 1 medlem med viden om idræt udpeges af DGI, og 1 medlem med viden om idræt udpeges af Dansk Firmaidrætsforbund.
Bestyrelsesmedlemmerne skal tilsammen repræsentere kompetencer inden for ledelse, eliteidræt, breddeidræt, byggeri/arkitektur, tilgængelighed, ungdomsliv, friluftsliv, politik, jura og økonomi.
Bestyrelsesmedlemmerne beskikkes for en 4-årig periode.
Genbeskikkelse kan finde sted én gang.
Ved den første beskikkelse af bestyrelsen udgør perioden dog 2 år for 3 af de 4 ministerudpegede medlemmer.
Udtræder et medlem inden udløbet af sin beskikkelsesperiode af bestyrelsen, foretages en beskikkelse for den resterende del af perioden.
Kulturministeren godkender vedtægterne for Lokale og Anlægsfonden.
 Stk. 14. De midler, der er nævnt i stk. 1, nr. 6, anvendes af Anti Doping Danmark i henhold til lov om fremme af dopingfri idræt.
Stk. 15. De midler, der er nævnt i stk. 1, nr. 7, fordeles af Sport Event Denmarks bestyrelse.
Bestyrelsen består af 6 medlemmer, der beskikkes af kulturministeren. 4 medlemmer, herunder formanden, udpeges af kulturministeren, 1 medlem med viden om eliteidræt udpeges af Danmarks Idrætsforbund og 1 medlem med viden om breddeidræt udpeges af Danmarks Idrætsforbund, DGI og Dansk Firmaidrætsforbund i fællesskab.
Såfremt organisationerne ikke kan opnå enighed om en fælles udpegning, indstiller parterne hver 1 kandidat til bestyrelsesposten, og kulturministeren beslutter, hvilken kandidat der udpeges til bestyrelsen for Sport Event Denmark.
De bestyrelsesmedlemmer, som Danmarks Idrætsforbund, DGI og Dansk Firmaidrætsforbund udpeger til bestyrelsen i Sport Event Denmark, må ikke være medlemmer i bestyrelserne i Danmarks Idrætsforbund, DGI, Dansk Firmaidrætsforbund eller Team Danmark eller være ansat i en af disse organisationer.
Bestyrelsesmedlemmerne skal tilsammen repræsentere kompetencer inden for ledelse, afholdelse af internationale begivenheder, økonomi, turisme, eliteidræt, breddeidræt, jura og markedsføring.
Bestyrelsesmedlemmerne beskikkes for en 4-årig periode.
Genbeskikkelse kan finde sted én gang.
Ved den første beskikkelse af bestyrelsen udgør perioden dog 2 år for 2 af de 3 ministerudpegede medlemmer og for det medlem med viden om breddeidræt, som udpeges af Danmarks Idrætsforbund, DGI og Dansk Firmaidrætsforbund i fællesskab.
Udtræder et medlem inden udløbet af sin beskikkelsesperiode af bestyrelsen, foretages en beskikkelse for den resterende del af perioden.
Kulturministeren godkender vedtægterne for Sport Event Denmark.
 Stk. 16. Sport Event Denmark kan tilbyde indtægtsdækket virksomhed indenfor institutionens godkendte formål.
Stk. 17. De midler, der er nævnt i stk. 1, nr. 8, anvendes af Idrættens Analyseinstitut.
Bestyrelsen består af 6 medlemmer, herunder formanden, der alle udpeges af kulturministeren.
Bestyrelsesmedlemmerne skal tilsammen repræsentere kompetencer inden for ledelse, dansk og international idrætspolitik, medievirksomhed, idrætsforskning, folkeoplysningsområdet og økonomi.
Bestyrelsesmedlemmerne beskikkes for en 4-årig periode.
Genbeskikkelse kan finde sted én gang.
Ved den første beskikkelse af bestyrelsen udgør perioden dog 2 år for 3 af medlemmerne.
Udtræder et medlem inden udløbet af sin beskikkelsesperiode af bestyrelsen, foretages beskikkelse for den resterende del af perioden.
Kulturministeren godkender vedtægterne for Idrættens Analyseinstitut.
 Stk. 18. De midler, der er nævnt i stk. 1, nr. 9, anvendes til idrætspolitiske formål og fordeles af kulturministeren med godkendelse af Folketingets Finansudvalg.
Stk. 19. Forvaltningsloven og lov om offentlighed i forvaltningen gælder for de institutioner, der er nævnt i stk. 1, nr. 1 og 5-8.« 7. § 4, stk. 1, affattes således:
»Kulturministeriet fordeler midler til støtte af ungdomsformål og til landsdækkende oplysningsforbund m.v., jf. § 3, stk. 1, nr. 3 og 4.« 8. I § 4, stk. 2, 4 og 6, ændres »stk. 1, nr. 1« til: »§ 3, stk. 1, nr. 3«.
 9. I § 4, stk. 7, ændres »stk. 1, nr. 2« til: »§ 3, stk. 1, nr. 4«.
 10. § 4, stk. 8, ophæves.
 11. Efter § 4 indsættes:
»§ 4 a.
Undervisningsministeriets midler anvendes til undervisningsformål.
Midlerne fordeles af undervisningsministeren med godkendelse af Folketingets Finansudvalg.« 12. § 11 affattes således:
»§ 11. I forbindelse med heste- og hundevæddemål vil det overskud, der fremkommer ved totalisatorspil på den enkelte hestevæddeløbsbane, tilfalde denne bane.
Det i 1. pkt. nævnte overskud opgøres som 21,25 pct. af omsætningen på totalisatorspil på den enkelte hestevæddeløbsbane de dage, hvor der er løb i henhold til løbskalenderen.« § 2 I lov om fremme af dopingfri idræt, jf. lovbekendtgørelse nr. 1309 af 19. november 2013, foretages følgende ændringer:
 1. § 3 affattes således:
»§ 3. Anti Doping Danmarks virksomhed omfatter 1) dopingkontrol, 2) anmeldelse og indbringelse af dopingsager, 3) oplysningsvirksomhed, 4) forsknings- og udviklingsvirksomhed vedrørende bekæmpelse af doping, 5) deltagelse i internationalt samarbejde om bekæmpelse af doping samt 6) rådgivning og bistand til offentlige myndigheder i sager inden for Anti Doping Danmarks virkeområde.« 2. § 4 affattes således:
»§ 4. Anti Doping Danmark ledes af en bestyrelse på 6 medlemmer, der beskikkes af kulturministeren. 4 medlemmer, herunder formanden, udpeges af kulturministeren, 1 medlem med viden om eliteidræt udpeges af Team Danmark og Danmarks Idrætsforbund i fællesskab og 1 medlem med viden om bredde- og motionsidræt udpeges af Danmarks Idrætsforbund, DGI og Dansk Firmaidrætsforbund i fællesskab.
Såfremt organisationerne ikke kan opnå enighed om en fælles udpegning, indstiller parterne hver 1 kandidat til bestyrelsesposten, og kulturministeren beslutter, hvilken kandidat der udpeges til bestyrelsen for Anti Doping Danmark.
De bestyrelsesmedlemmer, som Danmarks Idrætsforbund, DGI, Dansk Firmaidrætsforbund og Team Danmark udpeger til bestyrelsen i Anti Doping Danmark, må ikke være medlemmer i bestyrelserne i Danmarks Idrætsforbund, DGI, Dansk Firmaidrætsforbund eller Team Danmark eller være ansat i en af disse organisationer.
 Stk. 2. Bestyrelsesmedlemmerne skal tilsammen repræsentere kompetencer inden for ledelse, eliteidræt, breddeidræt/motionsidræt, lægevidenskab, politik, jura og økonomi.
Stk. 3. Bestyrelsesmedlemmerne beskikkes for en 4-årig periode.
Genbeskikkelse kan finde sted én gang.
Ved den første beskikkelse af bestyrelsen udgør perioden dog 2 år for 2 af de 4 ministerudpegede medlemmer og for det medlem med viden om eliteidræt, som udpeges af Team Danmark og Danmarks Idrætsforbund i fællesskab.
Udtræder et medlem inden udløbet af sin beskikkelsesperiode af bestyrelsen, foretages en beskikkelse for den resterende del af perioden.« 3. § 7, stk. 2 og 3, og § 10 ophæves.
§ 3 Loven træder i kraft den 1. januar 2015.
Bemærkninger til lovforslaget Almindelige bemærkninger 1. Indledning Politiske drøftelser om idrættens fremtid førte til, at der d. 6. maj 2014 blev indgået en politisk stemmeaftale om idræt imellem regeringen (Socialdemokratiet og Det Radikale Venstre) og Venstre, Dansk Folkeparti, Socialistisk Folkeparti, Enhedslisten, Liberal Alliance og Det Konservative Folkeparti.
Den politiske stemmeaftale om idræt omhandler bl.a. bredde- og eliteidræt, tiltrækning af store idrætsbegivenheder til Danmark, bekæmpelse af doping, professionalisering af bestyrelser i selvejende institutioner på idrætsområdet under Kulturministeriet, samt omfordeling af de udlodningsmidler, som gives til idrættens organisationer.
Stemmeaftalen danner således grundlag for nærværende forslag til lov om ændring af lov om udlodning af overskud fra lotteri samt heste- og hundevæddemål og lov om fremme af dopingfri idræt.
2. Gældende ret 2.1 Lov om udlodning af overskud fra lotteri samt heste- og hundevæddemål Lov nr. 696 af 25. juni 2010 om udlodning af overskud fra lotteri samt heste- og hundevæddemål regulerer, hvorledes de overskud, der fremkommer efter udredelsen af skatter, afgifter og gebyrer, gevinster og udgifter til administration, afskrivning, henlæggelser m.v. samt udbytte fra Danske Spil A/S af spil på lotteri og heste- og hundevæddemål her i landet og udbytte fra Det Danske Klasselotteri A/S, udloddes.
De gældende regler om fordelingen af udlodningsmidlerne på Kulturministeriets og Undervisningsministeriets område findes i §§ 2-4.
2.1.1 Fordeling af udlodningsmidler Det følger af § 2, stk. 1, hvorledes de midler, der tilfalder udlodningsmodtagerne, årligt fordeles mellem Kulturministeriet, Undervisningsministeriet, Miljøministeriet, Ministeriet for Børn, Ligestilling, Integration og Sociale Forhold, Ministeriet for Sundhed og Forebyggelse og Uddannelses- og Forskningsministeriet.
§ 3 fastsætter fordelingen af Kulturministeriets andel af udlodningsmidlerne.
Midlerne fordeles til Team Danmark, Danmarks Idrætsforbund, DGI, Dansk Firmaidrætsforbund, Lokale og Anlægsfonden, Hestevæddeløbssportens Finansieringsforbund, kulturelle formål, landsdækkende almennyttige formål og andre almennyttige formål.
Ligeledes er der i § 3 fastsat bestemmelser om, hvordan de enkelte organisationer/puljer anvender eller fordeler midlerne, samt hvordan Lokale og Anlægsfondens bestyrelse er sammensat.
Det følger af § 4, hvorledes midlerne til folkeoplysning, ungdomsformål, landsdækkende oplysningsforbund og undervisningsformål anvendes.
Ved kongelig resolution af 3. oktober 2011 overgik ressortansvaret for sager vedrørende folkeoplysning fra Undervisningsministeriet til Kulturministeriet.
Som følge heraf blev udlodningsmidlerne til folkeoplysning, ungdomsformål og landsdækkende oplysningsforbund m.v. overført til Kulturministeriet.
Undervisningsministeriet fordeler herefter udlodningsmidler til undervisningsformål.
Af § 4 følger det endvidere, hvordan de enkelte puljer anvendes eller fordeles, herunder bestemmelser om sammensætningen af Tipsungdomsnævnet.
2.1.2 Hestevæddeløbssportens Finansieringsfond § 11 fastsætter Hestevæddeløbssportens Finansieringsfonds formål og virke.
Det følger af bestemmelsen, at ud over at tilføre dansk hestevæddeløbssport midler skal Hestevæddeløbssportens Finansieringsfond tildele hundevæddeløbssporten midler, i det omfang hundevæddeløb finder sted på hestevæddeløbssportens baner.
Det følger ligeledes af § 11, hvordan Hestevæddeløbssportens Finansieringsfonds bestyrelse er sammensat, og hvordan de enkelte hestevæddeløbsbaner tildeles overskud fra totalisatorspil.
2.2 Lov om fremme af dopingfri idræt Lovbekendtgørelse nr. 1309 af 19. november 2013 om fremme af dopingfri idræt samt bekendtgørelse nr. 1405 af 10. december 2013 om fremme af dopingfri idræt regulerer dopingbekæmpelsen i Danmark.
Loven er bygget op over de internationale regler for dopingbekæmpelse udstukket af World Anti Doping Agency (WADA), og bekendtgørelsen implementerer det internationale kodeks for antidoping og WADAs liste over forbudte substanser og metoder i dansk ret.
Det følger af disse regelsæt, hvilke stoffer og metoder der skal betragtes som doping og følgelig er forbudte at indtage og anvende i forbindelse med idræts- og motionsudøvelse, samt under hvilke forhold dopingkontrol skal finde sted.
2.2.1 Anti Doping Danmarks virksomhed Det følger af § 3, at Anti Doping Danmarks virksomhed omfatter dopingkontrol, oplysningsvirksomhed, forsknings- og udviklingsvirksomhed vedrørende bekæmpelse af doping, deltagelse i internationalt samarbejde om bekæmpelse af doping samt rådgivning og bistand til offentlige myndigheder i sager inden for Anti Doping Danmarks virkeområde.
 Det følger af § 4, hvorledes Anti Doping Danmarks bestyrelse er sammensat, samt hvilke parter der er berettigede til at udpege medlemmer til bestyrelsen.
 2.2.2 Økonomi vedrørende Anti Doping Danmark:
 Det følger af § 7, stk. 2 og 3, hvordan tilskud til Anti Doping Danmark kan udbetales, bortfalde eller kræves tilbagebetalt.
 I § 10 er der fastsat bestemmelser for fastsættelse af årlige tilskud til Anti Doping Danmark fra Kulturministeriet, Team Danmark og idrættens hovedorganisationer, Danmarks Idrætsforbund, DGI og Dansk Firmaidrætsforbund.
3. Baggrund for lovforslaget I 2010 blev den daværende regering (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti, Det Radikale Venstre og Liberal Alliance enige om at gennemføre lovgivning vedrørende en reguleret, delvis liberalisering af det danske spillemarked.
Lov om udlodning af overskud fra lotteri samt heste- og hundevæddemål, som trådte i kraft 1. januar 2012, er således en del af det samlede lovkompleks, der udmøntede moderniseringen og den delvise liberalisering af det danske spillemarked.
Af bemærkningerne til forslag til lov om udlodning af overskud fra lotteri- samt heste og hundevæddemål fremgår det, at: »Udlodningsmodellen, jf. § 1, evalueres i 2014. Evalueringen drøftes i den politiske aftalekreds, således at eventuelle ændringer vil kunne gennemføres og få virkning i 2015. I forbindelse med evalueringen gennemføres ligeledes et udredningsarbejde af idrættens økonomi og struktur i Danmark.« På den baggrund igangsatte Kulturministeriet i efteråret 2012 en udredning af idrættens økonomi og struktur i Danmark.
Temaerne i udredningen var blandt andet en kortlægning af overordnede tendenser for dansk idræts økonomi og struktur, en analyse af omkostningseffektiviteten i idrættens organisationer og en analyse af idrættens struktur fra et foreningsmæssigt og kommunalt perspektiv.
Samlet set skulle udredningsarbejdet tilvejebringe et solidt grundlag for beslutninger vedrørende den fremtidige organisering af idrætten i Danmark, herunder særligt med hensyn til effektiv udnyttelse af statslige midler.
Analysedelen af udredningen af idrættens struktur og økonomi blev offentliggjort d. 4. april 2014 og dannede efterfølgende grundlag for politiske drøftelser af den fremtidige idrætspolitik på Kulturministeriets område.
Drøftelserne førte til, at der d. 6. maj 2014 blev indgået en politisk stemmeaftale om idræt imellem regeringen (Socialdemokratiet og Det Radikale Venstre) og Venstre, Dansk Folkeparti, Socialistisk Folkeparti, Enhedslisten, Liberal Alliance og Det Konservative Folkeparti.
 Aftalen indebærer dels en omfordeling af de udlodningsmidler, som fordeles til idrættens organisationer, dels en ændring af, hvilke idrætsorganisationer der skal have lovbestemte tilskud på fordelingsnøglen, dels en ændring i bestyrelserne i de selvejende institutioner på idrætsområdet og endelig en ændring af Anti Doping Danmarks virke.
4. Kulturministeriets overvejelser og forslag I forbindelse med implementeringen af den politiske stemmeaftale om idræt af 6. maj 2014 er der behov for en ændring af henholdsvis lov om udlodning af overskud fra lotteri samt heste- og hundevæddemål og lov om fremme af dopingfri idræt. Ændringerne omhandler en omfordeling af udlodningsmidlerne til idræt, ændringer i sammensætningen af bestyrelser i udvalgte offentlige selvejende institutioner på idrætsområdet og en ændring af Anti Doping Danmarks virksomhed.
Endelig er der behov for at tilpasse de gældende regler, som følge af den ressortomlægning af folkeoplysningsområdet, som fandt sted i 2011.
4.1 Omfordeling af udlodningsmidler Kulturministeriet foreslår på den baggrund, at bestemmelserne om udlodningsmidler til folkeoplysning, ungdomsformål og landsdækkende oplysningsforbund m.v. overføres fra Undervisningsministeriet til Kulturministeriet, jf. lovforslagets § 1, nr. 1, 2 og 7-11. Dette følger af kongelig resolution af 3. oktober 2011, hvor ressortansvaret for sager vedrørende folkeoplysning overgik fra Undervisningsministeriet til Kulturministeriet.
 I forhold til Kulturministeriets andel af udlodningsmidler foreslås det, at der fastsættes en ny fordelingsnøgle, således at Kulturministeriets andel af udlodningsmidler fordeles til henholdsvis idrætsformål, kulturelle formål, støtte til ungdomsformål, landsdækkende oplysningsforbund m.v., landsdækkende almennyttige formål og andre almennyttige formål, jf. lovforslagets § 1, nr. 2. Det er Kulturministeriets vurdering, at fastsættelsen af en ny fordelingsnøgle vil skabe en højere grad af gennemsigtighed i forhold til de midler, der anvendes til idrætsformål.
Kulturministeriet foreslår på baggrund af den politiske stemmeaftale om idræt, at der foretages en række ændringer af fordelingen af udlodningsmidler til idrætsformål, jf. lovforslagets § 1, nr. 6. For det første foreslås indført et omstillingsbidrag på 10 mio. kr. i 2015 og 12 mio. kr. årligt fra 2016. Omstillingsbidraget finansieres forholdsmæssigt blandt alle de idrætsorganisationer, der modtager udlodningsmidler (både lovbestemte og ikke lovbestemte tilskud). For det andet foreslås, at Hestevæddeløbssportens Finansieringsfond udgår af fordelingsnøglen, og at det beløb, som fonden efter gældende ret er berettiget til, overføres til det kommende idrætsaktstykke, jf. lovforslagets § 1, nr. 6. For det tredje foreslås det, at tilskuddet til Hestevæddeløbssportens Finansieringsfond reduceres med 15 mio. kr. i 2015, 20 mio. kr. i 2016, 25 mio. kr. i 2017 og 30 mio. kr. i 2018 i forhold til den procentdel, fonden efter gældende ret er berettiget til, men beregnet med udgangspunkt i det samlede udlodningsbeløb for det aktuelle år.
Bestyrelsen i HFF er ansvarlig for at implementere den årlige besparelse i organisationen.
For det fjerde foreslås gennemført en pengestrømsforenkling af de udlodningsmidler, der tilfalder en række af de statslige selvejende idrætsorganisationer, jf. lovforslagets § 1, nr. 6.
 Kulturministeriet foreslår, som konsekvens af den politiske stemmeaftale om idræt, at Anti Doping Danmark, Sport Event Danmark og Idrættens Analyseinstitut indtræder i fordelingsnøglen for idrættens midler, jf. lovforslagets § 1, nr. 6.
Det er Kulturministeriets vurdering, at Danmark er et forgangsland i den internationale dopingbekæmpelse.
Som et af de få lande i verden arbejder Danmark målrettet med bekæmpelse af både eliteidræts- og motionsdoping.
Analysen af idrættens udredning og struktur har dog blandt andet vist, at Anti Doping Danmark ikke har tilstrækkelige midler til varetagelse af de opgaver, som ligger inden for organisationens område.
Kulturministeriet foreslår på den baggrund, og med henvisning til den politiske stemmeaftale om idræt, at Anti Doping Danmarks grundfinansiering øges med 4 mio. kr. i 2015, 6 mio. kr. i 2016, 9 mio. kr. i 2017 og 12 mio. kr. årligt i 2018 og frem.
Sport Event Denmark har siden 2008 arbejdet for at tiltrække, organisere og udvikle store internationale idrætsbegivenheder.
Kulturministeriet foreslår med henvisning til den politiske stemmeaftale om idræt, at Sport Event Denmark sikres en finansiering via fordelingsnøglen til idrætsformål kombineret med midler fra det almene udlodningsaktstykke, således at organisationen i 2015 og 2016 har omkring 24 mio. kr. årligt og fra 2017 og frem har omkring 25 mio. kr. årligt.
Derudover foreslår Kulturministeriet på baggrund af den politiske stemmeaftale om idræt, at Sport Event Denmark får mulighed for at tiltrække og afvikle store idrætsbegivenheder via indtægtsdækket virksomhed.
For så vidt angår forskning og statistik, er der under udredningsarbejdet peget på, at der er behov for at øge vidensgrundlaget på idrætsområdet.
Kulturministeriet foreslår med henvisning til den politiske stemmeaftale om idræt, at Idrættens Analyseinstituts grundfinansiering øges med 2 mio. kr. i 2015, 3 mio. kr. i 2016 og 4 mio. kr. årligt fra 2017. I henhold til den politiske stemmeaftale om idræt indgår fra 2016 en permanentgørelse af indsatsen på folkeoplysningsområdet med 2 mio. kr. årligt, hvilket indgår i den øgede grundfinansiering af Idrættens Analyseinstitut.
 De tre ovennævnte organisationer indfases i overensstemmelse med den politiske stemmeaftale om idræt over 2-4 år, hvilket fremgår af lovforslagets § 1, nr. 6.
 Som en konsekvens af den idrætspolitiske stemmeaftale skal talentudviklingen styrkes, og Kulturministeriet foreslår, at Team Danmarks bevilling øges med 7 mio. kr. i 2015 og 2016 og 8 mio. kr. årligt i 2017 og frem, jf. lovforslagets § 1, nr. 6. Team Danmark har tidligere modtaget midler til en talentudviklingspulje, men denne pulje faldt bort med udgangen af 2013.
Kulturministeriet foreslår endelig, at der oprettes en pulje til andre idrætsformål på fordelingsnøglen, jf. lovforslagets § 1, nr. 6. Puljen skal blandt andet finansiere nye initiativer prioriteret i forbindelse med den politiske stemmeaftale om idræt samt andre idrætspolitiske formål.
Der er således tale om, at en væsentlig del af de idrætspolitiske formål, som pt. udloddes via det kulturelle udlodningsaktstykke, overføres til det nye udlodningsaktstykke om idrætspolitiske formål.
4.2 Ændringer i sammensætningen af bestyrelser i udvalgte offentlige selvejende institutioner på idrætsområdet Som en konsekvens af den politiske stemmeaftale om idræt foreslår Kulturministeriet, at bestyrelserne for Lokale og Anlægsfonden, Sport Event Denmark, Idrættens Analyseinstitut og Anti Doping Danmark ændres, jf. lovforslagets § 1, nr. 6, og § 2, nr. 2. De pågældende institutioner har i dag bestyrelser på mellem 5 og 12 personer, og sammensætningen af bestyrelserne sker ud fra forskellige parametre.
Kulturministeriet foreslår med udgangspunkt i et princip om god forvaltning i de pågældende institutioner og ud fra en ressourcebetragtning, at bestyrelserne for Lokale og Anlægsfonden, Sport Event Denmark, Idrættens Analyseinstitut og Anti Doping Danmark justeres i forhold til antal medlemmer, og at der indføres specifikke kompetencekrav til sammensætningen af bestyrelserne.
4.3 Ændring af Anti Doping Danmarks virksomhed Som en konsekvens af den politiske stemmeaftale om idræt foreslår Kulturministeriet, at Anti Doping Danmarks virksomhed justeres, jf. lovforslagets § 2, nr. 1.
Internationalt er tendensen i forhold til organisering af antidopingarbejdet, at uafhængige antidopingmyndigheder forestår kontrol, undersøgelses- og opklaringsarbejde samt beslutning om at rejse sager mod dopingmistænkte atleter.
Dette sker ud fra en betragtning om, at det ud fra et troværdighedssynspunkt er vigtigt, at den udredende virksomhed ligger uden for idrætten, og at den organisation, som har ansvar for kontrolvirksomhed, bør foretage vurderingen af, om en anmeldelse af en forseelse mod idrættens antidopingregler skal foretages eller ej, samt træffe beslutning om udelukkelse under udredningsarbejdet.
Sager inden for cykelsporten har medvirket til at synliggøre behovet for at flytte udredning og anmeldelse ud af idrættens organisationer, og flere lande  bl.a.
Norge, Finland, Storbritannien, Tyskland, Canada og USA  har systemer, hvor det er antidopingmyndigheden, der står for både udredning og anmeldelse af dopingsager.
Kulturministeriet foreslår på den baggrund og af hensyn til styrkelse af integritet og troværdighed i dopingsager, at Anti Doping Danmark overtager selve udredningen af, om en sag skal rejses, samt anmeldelse og indbringelse af sagen til afgørelse hos rette instans til afgørelse af dopingsagen.
Denne opgave varetages i dag af dopingudvalget under Danmarks Idrætsforbund (elite-/konkurrenceidrætten) og Motionsdopingssekretariatet under Danmarks Idrætsforbund, DGI og Dansk Firmaidrætsforbund, som faciliteres af DGI (motionsidrætten).
5. Bevillingsmæssige konsekvenser af lovforslaget Den nye fordelingsnøgle er ikke indarbejdet på finanslovsforslaget for 2015, idet finanslovsforslaget for 2015 blev udarbejdet før fremsættelsen af nærværende lovforslag.
Hjemlen til at disponere over udgifter og indtægter efter den nye fordelingsnøgle tilvejebringes gennem bevillingsparagraffen (finanslovens § 45).
Kulturministeriet har på den baggrund udarbejdet nedenstående oversigt, der viser sammenhængen mellem nærværende lovforslag og finanslovsforslaget for 2015. Af oversigten fremgår de bevillingsmæssige konsekvenser af lovforslaget på de forskellige konti.
Oversigten viser, hvor meget de enkelte konti skal nedsættes/hæves som følge af den nye fordelingsnøgle.
Den nye udlodningslov medfører, at én underkonto (§ 07.18.14.70. Hestevæddeløbssportens Finansieringsfond) ophører, og at der oprettes fire nye underkonti (§ 07.18.14.71. Anti Doping Danmark, § 07.18.14.72. Sport Event Denmark, § 07.18.14.73. Idrættens Analyseinstitut og § 07.18.14.74. Andre idrætsformål).
Udgangspunktet for oversigten over de bevillingsmæssige konsekvenser i 2015 er det forventede udlodningsbeløb på Kulturministeriets område på 1.435,1 mio. kr., som det fremgår af finanslovforslaget for 2015, og fordelingsnøglen, som den fremgår i forslaget til ændring af § 3 og indførelse af § 3 a.
Udlodningsbeløbet vil blive opdateret med et teknisk ændringsforslag, der udarbejdes på baggrund af et revideret skøn over forbrugerprisindekset samt overskuddet fra Danske Spil A/S.
De endelige bevillingsmæssige konsekvenser, der optages på forslag til lov om tillægsbevilling for 2015, afhænger således af udlodningsbeløbet på Kulturministeriets område i finansloven for 2015 og fordelingsnøglen i forslaget til ændring af § 3 og indførelse af § 3 a.
Det tekniske ændringsforslag til finanslovforslaget forventes således at medføre marginale ændringer af, hvor meget de enkelte konti skal nedsættes/hæves, jf. nedenstående oversigt.
 Differencen mellem den samlede udlodning i 2015 efter ny udlodningslov og finanslovsforslaget for 2015 skyldes det statslige bidrag på 5,0 mio. kr., som tilføres Kulturministeriets midler til idrætsformål, jf. forslaget til indførelse af § 3 a.
6. Økonomiske og administrative konsekvenser for det offentlige Lovforslaget har ingen nævneværdige administrative og økonomiske konsekvenser for stat, regioner eller kommuner.
 7. Økonomiske og administrative konsekvenser for erhvervslivet m.v.
 Lovforslaget vurderes ikke at have nævneværdige administrative eller økonomiske konsekvenser for erhvervslivet.
8. Administrative konsekvenser for borgerne Lovforslaget har ingen administrative konsekvenser for borgerne.
9. Miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Lovforslaget indeholder ikke EU-retlige konsekvenser.
Hestevæddeløbssportens Finansieringsfond er en selvejende institution.
Bestyrelsen for Hestevæddeløbssportens Finansieringsfond beslutter, hvordan midlerne til støtte af hestevæddeløbssporten i Danmark prioriteres.
KPMG har på vegne af Kulturministeriet udarbejdet en konsekvensberegning på mulige ændringer af tilskud til Hestevæddeløbssportens Finansieringsfond.
KPMG vurderer, at der er muligheder for at gennemføre besparelser på op til 30 mio. kr. blandt hestevæddeløbssportens organisationer, uden at det behøver at føre til banelukninger.
Det kan ikke udelukkes, at eventuelle beslutninger fra Hestevæddeløbssportens Finansieringsfond om at beskære tilskud til specifikke hestevæddeløbsbaner, kan få betydning for de enkelte baners vurdering af banernes eksistensgrundlag.
Såfremt et antal baner måtte vurdere, at der ikke længere er økonomisk fundament for banernes eksistens, kan det ikke udelukkes, at det på sigt kan få konsekvenser for EUs godkendelse af hestevæddeløbssportens monopol, der følger af lov om spil.
 11. Hørte myndigheder og organisationer m.v.
 Et udkast til lovforslag har i perioden fra d. 1. juli 2014 til d. 15. august 2014 været sendt i høring hos følgende myndigheder og organisationer m.v.:
 Advokatrådet, Anti Doping Danmark, Børne- og Kulturchefforeningen, Center for idræt (Aarhus Universitet), Center for Idræt og Arkitektur, Danmarks Idrætsforbund, Danmarks Idrætsforbunds Aktivkomité, Danmarks Tankesports-Forbund, Dansk Bodybuilding og Fitness Forbund, Dansk Boldspil-Union, Dansk Erhverv, Dansk Firmaidrætsforbund, Dansk Fitness og Helse Organisation, Dansk Folkeoplysnings Samråd, Dansk Galop, Dansk Handicapidrætsforbund, Dansk Idrætsmedicinsk Selskab, Dansk Professionelt Bokse-Forbund, Dansk Skoleidræt, Dansk Travsports Centralforbund, Dansk Ungdoms Fællesråd, Dansk Væddeløbshunde Forbund, Danske Advokater, Danske Elitesportsudøveres Forening, Danske Handicaporganisationer, Danske Regioner, Danske Spil A/S, Datatilsynet, Det Danske Klasselotteri A/S, Det Sundhedsvidenskabelige Fakultet (Aalborg Universitet), DGI, DOGA, Erhvervsstyrelsen, Esbjerg Kommune, Forbrugerombudsmanden, Forbrugerrådet, Foreningsfitness, Friluftsrådet, GAME, Gentofte Kommune, Handicapidrættens Videnscenter, Herning Kommune, Hestevæddeløbssportens Finansieringsforbund, Holbæk Kommune, Idrætsorganisationen Dansk Værestedsidræt, Idrættens Analyseinstitut, Institut for idræt (Københavns Universitet), Institut for Idræt og Biomekanik (Syddansk Universitet), International Sport and Culture Association, KL, Konkurrence- og Forbrugerstyrelsen, Kulturministeriets Forskningsudvalg, Københavns Kommune, Lokale og Anlægsfonden, Naturstyrelsen, Ombold, Oplysningsforbundenes Fællesråd, Rigsrevisionen, Spillemyndigheden, Sport Event Denmark, Sundhedsstyrelsen, Sydslesvigs Danske Ungdomsforening, Team Danmark, Viborg Kommune, Videncenter for Folkeoplysning, Aalborg Kommune og Aarhus Kommune.
Bemærkninger til lovforslagets enkelte bestemmelser Til § 1 Til nr. 1 Det foreslås, at § 2, stk. 1, nr. 1 og 2, ændres, således at Kulturministeriets procentandel af udlodningsmidlerne ændres fra 70,18 pct. til 81,24 pct., jf. § 2, stk. 1, nr. 1, og at Undervisningsministeriets procentandel af udlodningsmidlerne ændres fra 12,67 pct. til 1,61 pct., jf. § 2, stk. 1, nr. 2. Den foreslåede ændring af procentsatserne i § 2, stk. 1, nr. 1 og 2, er en konsekvens af ressortændringerne i forbindelse med regeringsdannelsen i oktober 2011. Ved kongelig resolution af 3. oktober 2011 blev udlodningsmidlerne til folkeoplysning, ungdomsformål og landsdækkende oplysningsforbund m.v. overført fra Undervisningsministeriet til Kulturministeriet.
Den foreslåede ændring af procentsatserne for Kulturministeriet og Undervisningsministeriet svarer således til den forholdsmæssige fordeling mellem de to ministerier efter de gældende regler, når disse er korrigeret for ressortomlægningen.
Til nr. 2 Det foreslås i § 3, stk. 1, at der fastsættes en ny fordelingsnøgle for fordelingen af Kulturministeriets andel af udlodningsmidlerne.
Kulturministeriets udlodningsmidler foreslås fordelt med 63,83 pct. til idrætsformål, 18,56 pct. til kulturelle formål, 9,79 til støtte af ungdomsformål, 3,72 pct. til landsdækkende oplysningsforbund m.v., 3,51 pct. til landsdækkende almennyttige formål og 0,59 pct. til andre almennyttige formål.
Fordelingen mellem de forskellige formål er i forhold til gældende ret ændret, for så vidt angår midler afsat til idrætsformål, midler afsat til kulturelle formål og midler afsat til andre almennyttige formål. Ændringerne betyder, at alle midler, som fordeles til idræt, samles under et nyt fælles formål til idræt.
Det foreslås i § 3, stk. 1, nr. 1, at 63,83 pct. af Kulturministeriets midler fordeles til idrætsformål.
Midlerne til idrætsformål svarer til de midler, som i 2013 blev tildelt Team Danmark, Danmarks Idrætsforbund, DGI, Dansk Firmaidrætsforbund, Lokale og Anlægsfonden og Hestevæddeløbssportens Finansieringsfond som et lovbestemt tilskud via lov om udlodning af overskud fra lotteri samt heste- og hundevæddemål, samt de midler som anvendtes til idrætsformål på det kulturelle udlodningsaktstykke, akt. 113 af 30. maj 2013, svarende til de midler, der er afsat til idrætsformål på pulje 10, 11, 22 og 24, og de midler, som anvendtes til forlængelse af regeringens Handlingsplan for store idrætsbegivenheder til Danmark på det almennyttige udlodningsaktstykke, akt. 104 af 4. juni 2014. Midlerne til idræt foreslås fordelt i § 3 a, jf. bemærkningerne til nr. 6 nedenfor.
Det foreslås, at 18,56 pct. af Kulturministeriets midler fordeles til alment kulturelle formål.
Midlerne til alment kulturelle formål fordeles af kulturministeren til konkrete formål samt et antal underpuljer, hvis midler med bistand af fagkyndige på de forskellige områder løbende kan fordeles af kulturministeren.
Kulturministeren fordeler midlerne med godkendelse af Folketingets Finansudvalg, jf. gældende rets § 3, stk. 5. Midlerne til kulturelle formål svarer til de midler, som blev anvendt til kulturelle formål på det kulturelle udlodningsaktstykke, akt. 113 af 30. maj 2013, fratrukket de midler, som blev anvendt til idrætsformål, svarende til de midler, der er afsat til idrætsformål på pulje 10, 11, 22 og 24.
Det foreslås, at 9,79 pct. af Kulturministeriets midler fordeles til støtte af ungdomsformål.
Midlerne fordeles af Dansk Ungdoms Fællesråd, jf. gældende rets § 4, stk. 2-6. Med forslaget til denne bestemmelse overflyttes midlerne til støtte af ungdomsformål fra Undervisningsministeriet til Kulturministeriet.
Det foreslås, at 3,72 pct. af Kulturministeriets midler fordeles til landsdækkende oplysningsforbund m.v.
Midlerne til landsdækkende oplysningsforbund fordeles af Oplysningsforbundenes Fællesråd efter regler, som er godkendt af kulturministeren, jf. gældende rets § 4, stk. 7.
Det foreslås, at 3,51 pct. af Kulturministeriets midler fordeles til landsdækkende almennyttige formål.
Baggrunden for puljen er et ønske om at støtte foreninger og organisationer, der udfører et i alment omdømme anerkendt, uegennyttigt arbejde.
Eksempler på uegennyttigt arbejde er udviklings- og nødhjælp eller udbredelse af kendskab og kontakt med forskellige befolkningsgrupper og/eller lande.
Midlerne til landsdækkende almennyttige formål fordeles af kulturministeren efter gældende rets § 3, stk. 6.
Det foreslås, at 0,59 pct. af Kulturministeriets midler fordeles til andre almennyttige formål.
Midlerne til andre almennyttige formål fordeles af kulturministeren som støtte til humanitære, velgørende og andre almennyttige konkrete formål, herunder anskaffelser, projekter og diverse andre aktiviteter.
Kulturministeren fordeler midlerne med godkendelse af Folketingets Finansudvalg, jf. gældende rets § 3, stk. 5. Midlerne til andre almennyttige formål svarer til de midler, som blev anvendt til andre almennyttige formål på det almennyttige udlodningsaktstykke, akt. 104 af 4. juni 2014 fratrukket de midler, som blev anvendt til regeringens Handlingsplan for store idrætsbegivenheder til Danmark.
Til nr. 3 Det foreslås, at § 3, stk. 2-4, ophæves.
Reguleringen af Team Danmarks, Danmarks Idrætsforbunds, DGIs, Dansk Firmaidrætsforbunds og Lokale og Anlægsfondens anvendelse og fordeling af midler flyttes til § 3 a.
Til nr. 4 Det foreslås, at i § 3, stk. 5, ændres nr. 7 og 9 til nr. 2 og 6. Forslaget er en konsekvensrettelse af stk. 5, således at der henvises til den nye fordeling af Kulturministeriets midler i § 3, stk. 1.
Til nr. 5 Det foreslås, at i § 3, stk. 6, ændres nr. 8 til nr. 5. Forslaget er en konsekvensrettelse af stk. 6, således at der henvises til den nye fordeling af Kulturministeriets midler i § 3, stk. 1.
Til nr. 6 Det foreslås, at der indføres en ny bestemmelse, § 3 a, som regulerer udmøntningen af midlerne til idrætsformål.
Det foreslås i § 3 a, stk. 1, at Kulturministeriets midler til idrætsformål, som i 2015 tillægges et beløb på 5 mio. kr. fra staten, fordeles mellem Team Danmark, Danmarks Idrætsforbund, DGI, Dansk Firmaidrætsforbund, Lokale og Anlægsfonden, Anti Doping Danmark, Sport Event Denmark, Idrættens Analyseinstitut og andre idrætsformål.
I forhold til gældende lovs § 3 indgår Anti Doping Danmark, Sport Event Denmark og Idrættens Analyseinstitut på fordelingsnøglen, mens Hestevæddeløbssportens Finansieringsfond udgår af fordelingsnøglen.
For Hestevæddeløbssportens Finansieringsfond se endvidere bemærkningerne til andre idrætsformål nedenfor.
Den i § 3 a, stk. 1, foreslåede fordelingsnøgle, som er gældende for 2015, er beregnet på baggrund af det beløb, som blev udloddet i 2013 i henhold til lov om udlodning af overskud fra lotteri samt heste- og hundevæddemål.
Herudover er der foretaget en pengestrømsforenkling, således at de beløb, som Danmarks Idrætsforbund, DGI, Dansk Firmaidrætsforbund og Team Danmark i dag giver til henholdsvis Anti Doping Danmark, Sport Event Denmark og Idrættens Analyseinstitut er fratrukket organisationernes udlodningsandel og i stedet tillagt den modtagende organisations udlodningsandel.
Pengestrømsforenklingen fremgår af nedenstående tabel 1.
Tabel 1 I beregningerne indgår ligeledes et omstillingsbidrag på 10 mio. kr., som indføres i henhold til den politiske stemmeaftale om idræt.
Omstillingsbidraget finansieres ved en forholdsmæssig fordeling mellem alle modtagere af Kulturministeriets midler til idrætsformål.
Omstillingsbidraget på 10 mio. kr. anvendes dels til finansiering af initiativer i den politiske stemmeaftale om idræt, dels til andre idrætspolitiske prioriteringer inden for Kulturministeriets område, som udmøntes via midlerne til andre idrætsformål, jf. § 3 a, stk. 1, nr. 9.
Den foreslåede fordeling i § 3 a, stk. 1, mellem de enkelte modtagere er beregnet på baggrund af, at Team Danmark, Danmarks Idrætsforbund, DGI, Dansk Firmaidrætsforbund og Lokale og Anlægsfonden hver modtager en andel af midlerne svarende til den andel, der er fastsat i gældende lov til den enkelte organisation, inklusive pengestrømsforenklingen, jf. tabel 1, og herefter fratrukket organisationernes forholdsmæssige andel af de 10 mio. kr. i omstillingsbidrag.
Anti Doping Danmark og Idrættens Analyseinstitut modtager hver en andel af midlerne svarende til de basisbeløb, de har modtaget via det kulturelle udlodningsaktstykke, akt. 113 af 30. maj 2013, inklusive pengestrømsforenklingen, jf. tabel 1, og herefter fratrukket organisationernes forholdsmæssige andel af de 10 mio. kr. i omstillingsbidrag.
Sport Event Denmark modtager en andel af midlerne svarende til de beløb, institutionen har modtaget via det kulturelle udlodningsaktstykke, akt. 113 af 30. maj 2013, og det almennyttige udlodningsaktstykke, akt. 104 af 4. juni 2014, inklusive pengestrømsforenklingen, og herefter fratrukket organisationens forholdsmæssige andel af de 10 mio. kr. i omstillingsbidrag.
 På baggrund af den politiske stemmeaftale om idræt indgår det ligeledes i beregningerne, at Team Danmark får tillagt et beløb på 7 mio. kr., Anti Doping Danmark får tillagt et beløb på 4 mio. kr., Sport Event Denmark får tillagt et beløb på 11 mio. kr., og Idrættens Analyseinstitut får tillagt et beløb på 2 mio. kr.
Endelig indgår det i den foreslåede fordeling i § 3 a, stk. 1, at midlerne til andre idrætsformål, jf. § 3 a, stk. 1, nr. 9, beregnes på baggrund af tre faktorer.
For det første indgår de midler, som anvendtes til idrætsformål på det kulturelle udlodningsaktstykke, akt. 113 af 30. maj 2013, svarende til de midler, der er afsat til idrætsformål på pulje 10, 11, 22 og 24, fratrukket basistilskuddene til Anti Doping Danmark og Idrættens Analyseinstitut og tilskuddet til Sport Event Denmark, og herefter fratrukket puljens forholdsmæssige andel af de 10 mio. kr. i omstillingsbidrag.
For det andet indgår Hestevæddeløbssportens Finansieringsfonds andel af udlodningsmidlerne fastsat i gældende lov, fratrukket organisationens forholdsmæssige andel af de 10 mio. kr. i omstillingsbidrag og herefter fratrukket 15 mio. kr.
For det tredje indgår de nye initiativer, som er prioriteret af aftaleparterne i forbindelse med indgåelsen af den politiske stemmeaftale om idræt, herunder 1 mio. kr. til idrætsstatistik og 1,75 mio. kr. til Dansk Skoleidræt.
 Kulturministeriets midler til idrætsformål, jf. § 3 a, stk. 1, fordeles på 9 formål, se nedenfor.
Ændring af fordelingsnøgle i 2016, 2017 og 2018 Det foreslås i § 3 a, stk. 2-10, hvordan den procentvise fordeling mellem udlodningsmodtagerne på idrætsområdet, jf. § 3 a, stk. 1, ændrer sig i årene 2016, 2017 og 2018. Ændringerne er en konsekvens af den politiske stemmeaftale om idræt, og § 3 a, stk. 2-10, viser for hver af de 9 formål i § 3 a, stk. 1, hvordan den procentvise fordeling for formålet er i perioden fra 2016 og frem.
Det foreslås på den baggrund, at fordelingsnøglen i 2016 ser ud som følger: 9,94 pct. til Team Danmark, 30,93 pct. til Danmarks Idrætsforbund, 28,72 pct. til DGI, 4,26 pct. til Dansk Firmaidrætsforbund, 9,23 pct. til Lokale og Anlægsfonden, 2,06 pct. til Anti Doping Danmark. 2,56 pct. til Sport Event Denmark, 0,97 pct. til Idrættens Analyseinstitut og 11,33 pct. til andre idrætsformål, jf. § 3 a, stk. 2-10. Grundlaget for beregningerne af fordelingsnøglen i 2016 er, at omstillingsbidraget udgør 12 mio. kr., det statslige bidrag på 5 mio. kr., jf. § 3 a, stk. 1, udgår, Team Danmark får tillagt et beløb på 7 mio. kr., Anti Doping Danmark får tillagt et beløb på 6 mio. kr., Sport Event Denmark får tillagt et beløb på 11 mio. kr., og Idrættens Analyseinstitut får tillagt et beløb på 3 mio. kr., hvori indgår en permanentgørelse af indsatsen på folkeoplysningsområdet hos Idrættens Analyseinstitut.
Endvidere indgår der i beregningerne af størrelsen af puljen til andre idrætsformål, jf. § 3 a, stk. 1, nr. 9, at Hestevæddeløbssportens Finansieringsfonds andel, som ligger til grund for beregningerne, svarer til den procentdel, fonden fik i 2013, men beregnet med udgangspunkt i det samlede udlodningsbeløb for 2016 fratrukket organisationens forholdsmæssige andel af de 12 mio. kr. i omstillingsbidrag, og herefter reduceret med 20 mio. kr.
Det foreslås endvidere, at fordelingsnøglen i 2017 ser ud som følger: 10,05 pct. til Team Danmark, 30,93 pct. til Danmarks Idrætsforbund, 28,72 pct. til DGI, 4,26 pct. til Dansk Firmaidrætsforbund, 9,23 pct. til Lokale og Anlægsfonden, 2,38 pct. til Anti Doping Danmark, 2,67 pct. til Sport Event Denmark, 1,07 pct. til Idrættens Analyseinstitut og 10,69 pct. til andre idrætsformål, jf. § 3 a, stk. 2-10. Grundlaget for beregningerne af fordelingsnøglen i 2017 er, at omstillingsbidraget udgør 12 mio. kr., det statslige bidrag på 5 mio. kr., jf. § 3 a, stk. 1, udgår, Team Danmark får tillagt et beløb på 8 mio. kr., Anti Doping Danmark får tillagt et beløb på 9 mio. kr., Sport Event Denmark får tillagt et beløb på 12 mio. kr., og Idrættens Analyseinstitut får tillagt et beløb på 4 mio. kr.
Endvidere indgår der i beregningerne af størrelsen af puljen til andre idrætsformål, at Hestevæddeløbssportens Finansieringsfonds andel, som ligger til grund for beregningerne, svarer til den procentdel, fonden fik i 2013, men beregnet med udgangspunkt i det samlede udlodningsbeløb for 2017 fratrukket organisationens forholdsmæssige andel af de 12 mio. kr. i omstillingsbidrag, og herefter reduceret med 25 mio. kr.
Det foreslås endelig, at fordelingsnøglen i 2018 og efterfølgende år ser ud som følger: 10,05 pct. til Team Danmark, 30,93 pct. til Danmarks Idrætsforbund, 28,72 pct. til DGI, 4,26 pct. til Dansk Firmaidrætsforbund, 9,23 pct. til Lokale og Anlægsfonden, 2,71 pct. til Anti Doping Danmark, 2,67 pct. til Sport Event Denmark, 1,07 pct. til Idrættens Analyseinstitut, 10,36 pct. til andre idrætsformål, jf. § 3 a, stk. 2-10. Grundlaget for beregningerne af fordelingsnøglen i 2018 og efterfølgende år er, at omstillingsbidraget udgør 12 mio. kr., det statslige bidrag på 5 mio. kr., jf. § 3 a, stk. 1, udgår, Team Danmark får tillagt et beløb på 8 mio. kr., Anti Doping Danmark får tillagt et beløb på 12 mio. kr., Sport Event Denmark får tillagt et beløb på 12 mio. kr., og Idrættens Analyseinstitut får tillagt et beløb på 4 mio. kr.
Endvidere indgår der i beregningerne af størrelsen af puljen til andre idrætsformål, at Hestevæddeløbssportens Finansieringsfonds andel, som ligger til grund for beregningerne, svarer til den procentdel, fonden fik i 2013, men beregnet med udgangspunkt i det samlede udlodningsbeløb for 2018 fratrukket organisationens forholdsmæssige andel af de 12 mio. kr. i omstillingsbidrag, og herefter reduceret med 30 mio. kr.
Team Danmark Team Danmarks andel udgør i 2015 9,91 pct. af Kulturministeriets midler til idrætsformål.
Se ovenfor angående Team Danmarks andel for 2016 og efterfølgende år, jf. § 3 a, stk. 2. Team Danmark modtager desuden et tilskud fra Danmarks Idrætsforbund på 7,97 pct. af udlodningen til organisationen, jf. nedenfor.
Team Danmark fordeler midlerne i overensstemmelse med lov nr. 288 af 26. april 2004 om eliteidræt, jf. forslaget til § 3 a, stk. 11. I henhold til bemærkningerne til samme lov indgås der en rammeaftale mellem Team Danmark og Kulturministeriet, ligesom Team Danmark er en offentlig selvejende institution omfattet af forvaltningsloven og offentlighedsloven.
At Team Danmark omfattes af forvaltningsloven og lov om offentlighed i forvaltningen indføres ligeledes i § 3 a, stk. 19. Team Danmark aflægger årligt rapport om rammeaftalen til kulturministeren.
På baggrund af den politiske stemmeaftale om idræt styrkes talentudviklingsindsatsen i Team Danmark med 7 mio. kr. årligt i 2015-2016 og fra 2017 med 8 mio. kr. årligt, hvilket indgår i Team Danmarks andel af midlerne til idrætsformål.
Team Danmarks bestyrelse træffer beslutning om anvendelsen af midlerne til talentudvikling, og alle specialforbund med talenter i et internationalt perspektiv skal kunne søge støtte til talentudvikling.
Endelig skal Team Danmark have fokus på samarbejdet med eksempelvis specialforbundene, grundskolen og ungdomsuddannelserne om rekruttering og fastholdelse af talenter.
Danmarks Idrætsforbund (DIF) DIFs andel udgør i 2015 30,83 pct. af Kulturministeriets midler til idrætsformål.
Se ovenfor angående Danmarks Idrætsforbunds andel for 2016 og efterfølgende år, jf. § 3 a, stk. 3. I overensstemmelse med de gældende regler ydes tilskuddet til DIF på vilkår af, at DIF fortsat har det økonomiske ansvar for Danmarks Tankesportsforbund, Danmarks Døveidrætsforbund og Dansk Handicapidrætsforbund.
En del af DIFs tilskud skal således kanaliseres videre til disse forbund.
 Det forventes, at DIF gør en særlig indsats for mangfoldighed i idræt, herunder udvikling af handicapidræt og idræt for socialt udsatte grupper, samt at organisationen har fokus på ligestilling mellem mænd og kvinder.
Af udlodningen til DIF overføres fortsat et særskilt tilskud til Dansk Boldspil-Union udgørende 2,2 pct. af udlodningen til DIF.
DIF er endvidere fortsat forpligtet til at yde tilskud til Team Danmark.
Dette tilskud udgør 7,97 pct. af tilskuddet til DIF.
 Tilskud til Danmarks Olympiske Komité indgår i DIFs generelle tilskud.
Der indgås aftale mellem DIF og kulturministeren om, hvilke indsatsområder DIF særligt skal varetage for at sikre de kulturpolitiske målsætninger.
DIF aflægger årligt rapport herom til kulturministeren.
DGI DGIs andel udgør i 2015 28,63 pct. af Kulturministeriets midler til idrætsformål.
Se ovenfor angående DGIs andel for 2016 og efterfølgende år, jf. § 3 a, stk. 4. De Danske Skytteforeninger fusionerede i 2012 med DGI, og den andel, som DGI tidligere genererede videre til foreningen, indgår nu i DGIs samlede andel af midlerne.
 Det forventes, at DGI gør en særlig indsats for mangfoldighed i idræt, herunder udvikling af handicapidræt og idræt for socialt udsatte grupper, samt at organisationen har fokus på ligestilling mellem mænd og kvinder.
Der indgås aftale mellem DGI og kulturministeren om, hvilke indsatsområder DGI særligt skal varetage for at sikre de kulturpolitiske målsætninger.
DGI aflægger årligt rapport herom til kulturministeren.
Dansk Firmaidrætsforbund (DFIF) DFIFs andel udgør i 2015 4,25 pct. af Kulturministeriets midler til idrætsformål.
Se ovenfor angående Dansk Firmaidrætsforbunds andel for 2016 og efterfølgende år, jf. § 3 a, stk. 5.
 Det forventes, at DFIF gør en særlig indsats for mangfoldighed i idræt, herunder udvikling af handicapidræt og idræt for socialt udsatte grupper, samt at organisationen har fokus på ligestilling mellem mænd og kvinder.
Der indgås aftale mellem DFIF og kulturministeren om, hvilke indsatsområder DFIF særligt skal varetage for at sikre de kulturpolitiske målsætninger.
DFIF aflægger årligt rapport herom til kulturministeren.
 Danmarks Idrætsforbund, DGI og Dansk Firmaidrætsforbund fordeler de midler, som den pågældende organisation får tildelt, jf. forslaget til § 3 a, stk. 12.
Lokale og Anlægsfonden Lokale og Anlægsfondens andel udgør i 2015 9,20 pct. af Kulturministeriets midler til idrætsformål.
Se ovenfor angående Lokale og Anlægsfondens andel for 2016 og efterfølgende år, jf. § 3 a, stk. 6. Lokale og Anlægsfonden har til formål at yde støtte til anlæg inden for idræt, fritid, kultur og friluftsliv.
Fonden kan bl.a. yde støtte til byggeri af idrætsfaciliteter, væresteder, biografer, kulturhuse, udstillingssteder, museer m.v.
Lokale og Anlægsfonden skal koncentrere sin indsats om områderne idrætsanlæg, børne- og ungdomsområdet, friluftsliv og de små lokale projekter, hvor idræt og kultur ofte deler faciliteter.
Forslaget indebærer en præcisering af, at Lokale og Anlægsfondens indsats for så vidt angår idrætsanlæg ikke er udelukket fra at støtte eliteidrætsanlæg, så som opvisningsanlæg.
Der er ikke tiltænkt en ændring i fondens prioritering.
Forslaget er udelukkende en præcisering af den praksis, der gælder i dag.
Midlerne fordeles af Lokale og Anlægsfondens bestyrelse, jf. forslaget til § 3 a, stk. 13. Som led i en professionalisering af bestyrelserne i de selvejende idrætsinstitutioner under Kulturministeriet foreslås en reduktion af Lokale og Anlægsfondens bestyrelse.
Det foreslås, at bestyrelsen sammensættes af 7 medlemmer, hvoraf de 4 medlemmer, herunder formanden, udpeges af kulturministeren, mens Danmarks Idrætsforbund, DGI og Dansk Firmaidrætsforbund hver udpeger 1 medlem med viden om idræt.
Den samlede bestyrelse beskikkes af kulturministeren under iagttagelse af reglerne om ligestilling i offentlige bestyrelser.
Det foreslås, at der i bestyrelsen skal være repræsenteret kompetencer inden for ledelse, eliteidræt, breddeidræt, byggeri/arkitektur, tilgængelighed, ungdomsliv, friluftsliv, politik, jura og økonomi.
Med tilgængelighed menes viden om adgangsforhold og brugervenlighed for personer med handicap o.l.
Det foreslås ligeledes, at bestyrelsesmedlemmerne beskikkes for en 4-årig periode.
Beskikkelsesperioden har tidlig været 3-årig for Lokale og Anlægsfondens bestyrelse, jf. fondens vedtægter.
Det anses dog for hensigtsmæssigt at ensrette beskikkelsesperioden for Lokale og Anlægsfondens bestyrelse, så den svarer til de øvrige bestyrelser i de offentlige selvejende institutioner på idrætsområdet Det foreslås endvidere, at genbeskikkelse kan finde sted én gang.
Første gang bestyrelsen beskikkes efter denne bestemmelse, udgør beskikkelsesperioden dog 2 år for 3 af de 4 ministerudpegede medlemmer.
Forslaget skal sikre en kontinuitet i Lokale og Anlægsfondens bestyrelse, og konsekvensen af forslaget er, at man i 2015 udpeger 7 bestyrelsesmedlemmer.
I 2017 udpeges 3 bestyrelsesmedlemmer, i 2019 udpeges 4 og så fremdeles.
Ligeledes vil de bestyrelsesmedlemmer, som ved lovens vedtagelse sidder i Lokale og Anlægsfondens bestyrelse, og såfremt de er valgbare efter denne bestemmelse, kunne beskikkes for en ny samlet periode på enten 2 eller 4 år, uafhængigt af hvor mange perioder og år de tidligere har været medlemmer i Lokale og Anlægsfondens bestyrelse.
Disse bestyrelsesmedlemmer kan kun beskikkes for én periode, og genbeskikkelse kan dermed ikke finde sted.
Hvis et medlem udtræder af bestyrelsen inden udløbet af sin beskikkelsesperiode, foretages nybeskikkelse af et medlem for den resterende del af perioden, således at den resterende del af perioden betragtes som den første beskikkelsesperiode for det nye bestyrelsesmedlem, uafhængigt af længden af beskikkelsesperioden.
Hvis det er et medlem udpeget af idrætsorganisationerne, der udtræder, indstiller disse et nyt medlem til posten.
 Kulturministeren godkender vedtægterne for Lokale og Anlægsfonden.
Der indgås aftale mellem Lokale og Anlægsfonden og kulturministeren om, hvilke indsatsområder Lokale og Anlægsfonden særligt skal varetage for at sikre de kulturpolitiske målsætninger.
Lokale og Anlægsfonden aflægger årligt rapport herom til kulturministeren.
Det foreslås endvidere, at Lokale og Anlægsfonden tillægges status som en offentlig selvejende institution.
Det indebærer, at Lokale og Anlægsfonden bliver en del af den offentlige forvaltning og dermed omfattet af forvaltningsloven og lov om offentlighed i forvaltningen, jf. § 3 a, stk. 19. Lokale og Anlægsfonden vil ligeledes være en offentlig myndighed i ligestillingslovens forstand.
Anti Doping Danmark Anti Doping Danmarks andel udgør i 2015 1,84 pct. af Kulturministeriets midler til idrætsformål.
Se ovenfor angående Anti Doping Danmarks andel for 2016 og efterfølgende år, jf. § 3 a, stk. 7. Midlerne anvendes af Anti Doping Danmark i henhold til lov om fremme af dopingfri idræt, jf. forslaget til § 3 a, stk. 14. I henhold til bemærkningerne til samme lov indgås der en rammeaftale mellem Anti Doping Danmark og Kulturministeriet, ligesom Anti Doping Danmark er en offentlig selvejende institution omfattet af forvaltningsloven og offentlighedsloven.
At Anti Doping Danmark omfattes af forvaltningsloven og lov om offentlighed i forvaltningen, indføres ligeledes i § 3 a, stk. 19. Anti Doping Danmark aflægger årligt rapport om rammeaftalen til kulturministeren.
Sport Event Denmark Sport Event Denmarks andel udgør i 2015 2,55 pct. af Kulturministeriets midler til idrætsformål.
Se ovenfor angående Sport Event Denmarks andel for 2016 og efterfølgende år, jf. § 3 a, stk. 8. Sport Event Denmark har til formål at tiltrække større internationale idrætsbegivenheder til Danmark, herunder større internationale breddeidrætsbegivenheder.
Midlerne fordeles af Sport Event Denmarks bestyrelse, jf. forslaget til § 3 a, stk. 15. Som led i en professionalisering af bestyrelserne i nogle af de selvejende idrætsinstitutioner under Kulturministeriet foreslås en ændret sammensætning af Sport Event Denmarks bestyrelse.
Det foreslås, at bestyrelsen sammensættes af 6 medlemmer, hvoraf de 4 medlemmer, herunder formanden, udpeges af kulturministeren, mens Danmarks Idrætsforbund udpeger 1 medlem med viden om eliteidræt, og Danmarks Idrætsforbund, DGI og Dansk Firmaidrætsforbund i fællesskab udpeger 1 medlem med viden om breddeidræt.
Den samlede bestyrelse beskikkes af kulturministeren under iagttagelse af reglerne om ligestilling i offentlige bestyrelser.
Det forslås, at såfremt organisationerne ikke kan blive enige om en fælles udpegning, indstiller parterne hver 1 kandidat til bestyrelsesposten, og kulturministeren beslutter, hvilken kandidat der udpeges til bestyrelsen for Sport Event Denmark.
Det foreslås ligeledes, at de bestyrelsesmedlemmer, som Danmarks Idrætsforbund, DGI og Dansk Firmaidrætsforbund udpeger til bestyrelsen i Sport Event Denmark, ikke må være medlemmer i bestyrelserne i Danmarks Idrætsforbund, DGI, Dansk Firmaidrætsforbund eller Team Danmark eller være ansat i en af disse organisationer.
 Det foreslås, at der i bestyrelsen skal være repræsenteret kompetencer inden for ledelse, afholdelse af internationale begivenheder, økonomi, turisme, eliteidræt, breddeidræt, jura og markedsføring.
Det foreslås ligeledes, at bestyrelsesmedlemmerne beskikkes for en 4-årig periode, og at genbeskikkelse kan finde sted én gang.
Første gang bestyrelsen beskikkes efter denne bestemmelse, udgør beskikkelsesperioden dog 2 år for 2 af de 4 ministerudpegede medlemmer og for det medlem med viden om breddeidræt, som udpeges af Danmarks Idrætsforbund, DGI og Dansk Firmaidrætsforbund i fællesskab.
Forslaget skal sikre en kontinuitet i Sport Event Denmarks bestyrelse, således at man hvert andet år udpeger 3 medlemmer af bestyrelsen.
Ligeledes vil de bestyrelsesmedlemmer, som ved lovens vedtagelse sidder i Sport Event Denmarks bestyrelse, og såfremt de er valgbare efter denne bestemmelse, kunne beskikkes for en ny samlet periode på henholdsvis 2 eller 4 år, uafhængigt af hvor mange perioder og år de tidligere har været medlemmer i Sport Event Denmarks bestyrelse.
Disse bestyrelsesmedlemmer kan kun beskikkes for én periode, og genbeskikkelse kan dermed ikke finde sted.
Hvis et medlem udtræder af bestyrelsen inden udløbet af sin beskikkelsesperiode, foretages nybeskikkelse af et medlem for den resterende del af perioden, således at den resterende del af perioden betragtes som den første beskikkelsesperiode for det nye bestyrelsesmedlem, uafhængigt af længden af beskikkelsesperioden.
Hvis det er et medlem udpeget af idrætsorganisationerne, der udtræder, indstiller disse et nyt medlem til posten.
 Kulturministeren godkender vedtægterne for Sport Event Denmark.
Der indgås aftale mellem Sport Event Denmark og kulturministeren om, hvilke indsatsområder Sport Event Denmark særligt skal varetage for at sikre de kulturpolitiske målsætninger.
Sport Event Denmark aflægger årligt rapport herom til kulturministeren.
Det foreslås endvidere, at Sport Event Denmark tillægges status som offentlig selvejende institution.
Det indebærer, at Sport Event Denmark bliver en del af den offentlige forvaltning og dermed omfattet af forvaltningsloven og lov om offentlighed i forvaltningen, jf. § 3 a, stk. 19. Sport Event Denmark vil ligeledes være en offentlig myndighed i ligestillingslovens forstand.
Det foreslås i § 3 a, stk. 16, at Sport Event Denmark får mulighed for at tilbyde indtægtsdækket virksomhed inden for institutionens godkendte formål og i henhold til principperne for indtægtsdækket virksomhed i staten.
I forbindelse med den indtægtsdækkede virksomhed må der ikke bestå en pligt for kredsen af aftagere af Sport Event Denmarks varer og tjenesteydelser til at aftage de pågældende tjenesteydelser.
Ligeledes skal Sport Event Denmark kunne adskille den produktion af varer eller tjenesteydelser, der søges udført med indtægtsdækning, fra organisationens øvrige opgaver.
Endelig skal de indtægtsdækkede aktivitetsområder være naturlige udløbere af institutionens almindelige virksomhed.
Idrættens Analyseinstitut Idrættens Analyseinstituts andel udgør i 2015 0,85 pct. af Kulturministeriets midler til idrætsformål.
Se ovenfor angående Idrættens Analyseinstituts andel for 2016 og efterfølgende år, jf. § 3 a, stk. 9. Idrættens Analyseinstituts formål er at skabe overblik over og indsigt i idræt og folkeoplysning nationalt og internationalt, at analysere konsekvenser af og perspektiver ved politiske initiativer i forhold til idræt og folkeoplysning, at initiere offentlig debat om centrale spørgsmål i forhold til folkeoplysning og dansk og international idrætspolitik, at afholde den internationale Play the Game-konference for en dansk og international målgruppe af mediefolk, forskere og idrætsledere med passende mellemrum og at udvikle et Videncenter for Folkeoplysning med en selvstændig analyse- og formidlingsprofil.
Midlerne anvendes af Idrættens Analyseinstitut i henhold til instituttets formål og efter bestyrelsens godkendelse, jf. forslaget til § 3 a, stk. 17. Som led i en professionalisering af bestyrelserne i nogle af de selvejende idrætsinstitutioner under Kulturministeriet foreslås en reduktion af Idrættens Analyseinstituts bestyrelse.
Det foreslås, at bestyrelsen sammensættes af 6 medlemmer, som alle udpeges af kulturministeren, herunder formanden, og under iagttagelse af reglerne om ligestilling i offentlige bestyrelser.
 Det foreslås, at der i bestyrelsen skal være repræsenteret kompetencer inden for ledelse, dansk og international idrætspolitik, medievirksomhed, idrætsforskning, folkeoplysningsområdet og økonomi.
Det foreslås ligeledes, at bestyrelsesmedlemmerne beskikkes for en 4-årig periode, og at genbeskikkelse kan finde sted én gang.
Første gang bestyrelsen beskikkes efter denne bestemmelse, udgør beskikkelsesperioden dog 2 år for 3 af medlemmerne.
Forslaget skal sikre en kontinuitet i Idrættens Analyseinstituts bestyrelse, således at man hvert andet år udpeger 3 medlemmer af bestyrelsen.
Ligeledes vil de bestyrelsesmedlemmer, som ved lovens vedtagelse sidder i Idrættens Analyseinstituts bestyrelse, og såfremt de er valgbare efter denne bestemmelse, kunne beskikkes for en ny samlet periode på enten 2 eller 4 år, uafhængigt af hvor mange perioder og år de tidligere har været medlemmer i Idrættens Analyseinstituts bestyrelse.
Disse bestyrelsesmedlemmer kan kun beskikkes for én periode, og genbeskikkelse kan dermed ikke finde sted.
 Hvis et medlem udtræder af bestyrelsen inden udløbet af sin beskikkelsesperiode, foretages nybeskikkelse af et medlem for den resterende del af perioden, således at den resterende del af perioden betragtes som den første beskikkelsesperiode for det nye bestyrelsesmedlem, uafhængigt af længden af beskikkelsesperioden.
 Kulturministeren godkender vedtægterne for Idrættens Analyseinstitut.
Der indgås aftale mellem Idrættens Analyseinstitut og kulturministeren om, hvilke indsatsområder Idrættens Analyseinstitut særligt skal varetage for at sikre de kulturpolitiske målsætninger.
Idrættens Analyseinstitut aflægger årligt rapport herom til kulturministeren.
Det foreslås endvidere, at Idrættens Analyseinstitut tillægges status som offentlig selvejende institution.
Det indebærer, at Idrættens Analyseinstitut bliver en del af den offentlige forvaltning og dermed omfattet af forvaltningsloven og lov om offentlighed i forvaltningen, jf. § 3 a, stk. 19. Idrættens Analyseinstitut vil ligeledes være en offentlig myndighed i ligestillingslovens forstand.
Andre idrætsformål Midlerne til andre idrætsformål udgør i 2015 11,94 pct. af Kulturministeriets midler til idrætsformål.
Se ovenfor angående midlerne til andre idrætsformåls andel for 2016 og efterfølgende år, jf. § 3 a, stk. 10. Midlerne foreslås anvendt til idrætspolitiske formål, jf. forslaget til § 3 a, stk. 18, og kan bl.a. anvendes til støtte til Hestevæddeløbssportens Finansieringsfond, mindre landsdækkende idrætsorganisationer, handicapidræt samt brevduesporten og andre idrætsformål.
Det foreslås ligeledes, at midlerne anvendes til nye initiativer, som er prioriteret af aftaleparterne i forbindelse med indgåelse af den politiske stemmeaftale om idræt, herunder til udmøntning af Kulturministeriets idrætspolitiske sigtelinjer.
 Det foreslås, at midlerne fordeles af kulturministeren med godkendelse af Folketingets Finansudvalg, jf. forslaget til § 3 a, stk. 18.
Til nr. 7 Det foreslås i § 4, stk. 1, at Kulturministeriet fordeler midler til støtte af ungdomsformål og til landsdækkende oplysningsforbund m.v., jf. § 3, stk. 1, nr. 3 og 4. Midlerne til støtte til ungdomsformål fordeles af Dansk Ungdoms Fællesråd, jf. gældende rets § 4, stk. 2-6. Midlerne til landsdækkende oplysningsforbund m.v. fordeles af Oplysningsforbundenes Fællesråd, jf. gældende rets § 4, stk. 7.
 Den foreslåede ændring er en konsekvens af ressortændringerne i forbindelse med regeringsdannelsen i oktober 2011. Ved kongelig resolution af 3. oktober 2011 blev udlodningsmidlerne til folkeoplysning, ungdomsformål og landsdækkende oplysningsforbund m.v. overført fra Undervisningsministeriet til Kulturministeriet.
Til nr. 8 Det foreslås, at i § 4, stk. 2, 4 og 6, ændres stk. 1, nr. 1, til § 3, stk. 1, nr. 3. Forslaget er en konsekvensrettelse af stk. 2, 4 og 6, således at der henvises til den nye fordeling af Kulturministeriets midler i § 3, stk. 1.
Til nr. 9 Det foreslås, at i § 4, stk. 7, ændres stk. 1, nr. 2, til § 3, stk. 1, nr. 4. Forslaget er en konsekvensrettelse af stk. 7, således at der henvises til den nye fordeling af Kulturministeriets midler i § 3, stk. 1.
Til nr. 10 Det foreslås, at § 4, stk. 8, ophæves.
Reguleringen af midler til undervisning flyttes til § 4 a.
Til nr. 11 Det forslås, at der indføres en ny bestemmelse, § 4 a, som regulerer udmøntningen af midler til undervisningsformål.
 Det foreslås, at Undervisningsministeriets midler anvendes til undervisningsformål, og at midlerne fordeles af undervisningsministeren med godkendelse af Folketingets Finansudvalg.
Midlerne, der skal anvendes til fremme af aktiviteter inden for undervisningsområdet, fordeles efter ansøgning.
Formålet med midlerne er at støtte aktiviteter og nye tiltag inden for undervisningsområdet gennem projekttilskud.
Til nr. 12 Det foreslås, at bestemmelserne om baneprovisionen i gældende lovs § 11, stk. 1, 3. og 4. punktum, videreføres i en ny affatning af § 11. Det foreslås med bestemmelsen, at 21,25 pct. af omsætningen på totalisatorspil på den enkelte hestevæddeløbsbane i de dage, hvor der er løb i henhold til løbskalenderen, tilfalder den enkelte bane.
Formålet med bestemmelsen er primært at skabe incitament for banerne til at øge publikums interesse for at komme på de lokale væddeløbsbaner og spille på væddeløbene.
Som en konsekvens af, at Hestevæddeløbssportens Finansieringsfond udgår af den lovbestemte fordelingsnøgle, jf. forslaget til § 3 a, stk. 1, ophæves den nugældende § 11 for så vidt angår Hestevæddeløbssportens Finansieringsfonds virke.
Kulturministeriet udarbejder vedtægter for Hestevæddeløbssportens Finansieringsfond, herunder krav til bestyrelsessammensætning.
Hestevæddeløbssportens Finansieringsfond kan herefter støttes via puljen til andre idrætsformål, jf. forslaget til § 3 a, stk. 1, nr. 9.
Til § 2 Til nr. 1 Der er tale om en ny affattelse af bestemmelsen om Anti Doping Danmarks virksomhed, således at udgangspunktet i gældende lov bevares, men udvides med anmeldelse og indbringelse af dopingsager.
Det foreslås i § 3, stk. 1, nr. 1, at Anti Doping Danmarks virksomhed omfatter dopingkontrol.
Dette er en videreførelse af gældende regler.
Dopingkontrollen omfatter egentlige dopingtest.
For hovedpartens vedkommende drejer det sig om afgivelse af urinprøver og om udtagelse af blodprøver.
Dopingkontrollen omfatter ligeledes hele det udredningsarbejde, som ligger efter, at en dopingtest er foretaget, frem mod beslutningen om, hvorvidt en sag skal anmeldes.
I dag ligger noget af udredningsarbejdet hos Danmarks Idrætsforbund for så vidt angår elite- og konkurrenceidrætten og hos en for idrætsorganisationerne fælles administrativ funktion kaldet Dopingsekretariatet, der er placeret i DGI for så vidt angår motionsidrætten.
Begge områder foreslås overført til Anti Doping Danmark.
I forbindelse med udredningen af dopingsager skal Anti Doping Danmark have mulighed for at have fokus på personer og virksomheder bag distribution og salg af dopingstoffer og at inddrage politiet, hvis der er mistanke om strafbare forhold.
Dopingkontrol omfatter endvidere undersøgelses- og opklaringsarbejde af mulige overtrædelser af antidopingreglerne.
Undersøgelses- og opklaringsarbejdet består i at fremskaffe, vurdere og behandle informationer om doping fra alle tilgængelige kilder med henblik på at sikre en effektiv, intelligent og proportionel testplanlægning, sikre målrettet prøvetagning samt undersøge mulige overtrædelser af antidopingreglerne.
Fra d. 1. januar 2015 vil det være en forpligtelse for Anti Doping Danmark at varetage undersøgelses- og opklaringsarbejdet som følge af ændringer i det internationale kodeks for antidoping.
Det foreslås i § 3, stk. 1, nr. 2, at Anti Doping Danmarks virksomhed udvides med anmeldelse og indbringelse af dopingsager for rette instans inden for idrætten til afgørelse af sagen.
For at sikre den nødvendige uafhængighed i dopingbekæmpelsen og af hensyn til styrkelse af integritet og troværdighed i dopingsagerne foreslås det, at Anti Doping Danmark overtager beslutningskompetencen i forhold til, om en sag skal rejses for rette instans til afgørelse af sagen.
Denne beslutning har tidligere ligget hos henholdsvis Danmarks Idrætsforbund og en for idrætsorganisationerne fælles administrativ funktion kaldet Dopingsekretariatet, der er placeret i DGI.
Anti Doping Danmark overtager ligeledes kompetencen til at indbringe og føre sagen om en dopingovertrædelse for den rette instans til afgørelse af sagen.
Det foreslås i § 3, stk. 1, nr. 3, at Anti Doping Danmarks virksomhed omfatter oplysningsvirksomhed.
Dette er en videreførelse af gældende regler.
Anti Doping Danmarks hidtidige oplysningsvirksomhed videreføres.
Herudover iværksætter Anti Doping Danmark særlige tiltag, der øger oplysning med henblik på dopingforebyggelse i bred forstand, f.eks. via online platforme, udvikling af samarbejdsrelationer samt informations- og uddannelsesvirksomhed.
Det foreslås i § 3, stk. 1, nr. 4, at Anti Doping Danmarks virksomhed omfatter forsknings- og udviklingsvirksomhed vedrørende bekæmpelse af doping.
Dette er en videreførelse af gældende regler.
Det forudsættes, at forskningsresultater, som helt eller delvist finansieres af Anti Doping Danmark, underkastes en videnskabelig bedømmelse og gøres offentligt tilgængelige.
Anti Doping Danmark overtog den 1. januar 2005 forskningsforpligtelsen på dopingområdet fra det daværende Kulturministeriets Udvalg for Idrætsforskning.
Anti Doping Danmark har siden 1. januar 2005 både støttet og selv forestået såvel nationale som internationale forsknings- og udviklingsopgaver inden for det samfundsmæssige, medicinske og naturvidenskabelige område.
Forskningsforpligtelsen fortsættes med den foreslåede bestemmelse, mens Kulturministeriets Forskningsudvalg forsat har mulighed for at støtte dopingforskning.
Det foreslås i § 3, stk. 1, nr. 5, at Anti Doping Danmarks virksomhed omfatter deltagelse i internationalt samarbejde om bekæmpelse af doping.
Dette er en videreførelse af gældende regler.
Anti Doping Danmark deltager i en række henseender selvstændigt i det internationale samarbejde om dopingbekæmpelse og understøtter herudover såvel det offentliges som idrætsorganisationers individuelle og koordinerede internationale engagement på området.
Det foreslås i § 3, stk. 1, nr. 6, at Anti Doping Danmarks virksomhed omfatter rådgivning og bistand til offentlige myndigheder i sager inden for Anti Doping Danmarks virkeområde.
Dette er en videreførelse af gældende regler.
Anti Doping Danmark har gennem årene oparbejdet en betydelig kompetence omkring stort set alle kendte problemstillinger i tilknytning til bekæmpelse af doping.
I praksis har Anti Doping Danmark således i vidt omfang ydet rådgivningsbistand til Kulturministeriet i såvel konkrete dopingpolitiske spørgsmål som i forberedelsen af Danmarks formelle bidrag til det internationale regeringssamarbejde om dopingbekæmpelse.
Herudover har Anti Doping Danmark ydet rådgivningsbistand til bl.a.
Politiet, SKAT og Kriminalforsorgen.
Rådgivningsopgaven fortsættes med den foreslåede bestemmelse.
Til nr. 2 Der er tale om en ændring af Anti Doping Danmarks bestyrelse, både hvad angår størrelse og sammensætning.
Det foreslås i § 4, stk. 1, at Anti Doping Danmarks bestyrelse reduceres til 6 medlemmer.
Af de 6 bestyrelsesmedlemmer udpeger kulturministeren 4 medlemmer, herunder formanden, mens Team Danmark og Danmarks Idrætsforbund i fællesskab udpeger 1 medlem med viden om eliteidræt, og Danmarks Idrætsforbund, DGI og Dansk Firmaidrætsforbund i fællesskab udpeger 1 medlem med viden om bredde- og motionsidræt.
Den samlede bestyrelse beskikkes af kulturministeren under iagttagelse af reglerne om ligestilling i offentlige bestyrelser.
Det foreslås, at såfremt organisationerne ikke kan blive enige om en fælles udpegning som anført i § 4, stk. 1, indstiller parterne hver 1 kandidat til bestyrelsesposten, og kulturministeren beslutter, hvilken kandidat der udpeges til bestyrelsen for Anti Doping Danmark.
Det foreslås ligeledes, at de bestyrelsesmedlemmer, som Danmarks Idrætsforbund, DGI, Dansk Firmaidrætsforbund og Team Danmark udpeger til bestyrelsen i Anti Doping Danmark, ikke må være medlemmer i bestyrelserne i Danmarks Idrætsforbund, DGI, Dansk Firmaidrætsforbund eller Team Danmark eller være ansat i en af disse organisationer.
 Det foreslås i § 4, stk. 2, at der i bestyrelsen skal være repræsenteret kompetencer inden for ledelse, eliteidræt, breddeidræt/motionsidræt, lægevidenskab, politik, jura og økonomi.
 Det foreslås i § 4, stk. 3, at bestyrelsesmedlemmerne beskikkes for en 4-årig periode, og at genbeskikkelse kan finde sted én gang.
Første gang bestyrelsen beskikkes efter denne bestemmelse, udgør beskikkelsesperioden dog 2 år for 2 af de 4 ministerudpegede medlemmer og for det medlem med viden om eliteidræt, som udpeges af Team Danmark og Danmarks Idrætsforbund i fællesskab.
Forslaget skal sikre en kontinuitet i Anti Doping Danmarks bestyrelse, således at man hvert andet år udpeger 3 medlemmer af bestyrelsen.
Ligeledes vil de bestyrelsesmedlemmer, som ved lovens vedtagelse sidder i Anti Doping Danmarks bestyrelse, og såfremt de er valgbare efter denne bestemmelse, kunne beskikkes for en ny samlet periode på enten 2 eller 4 år, uafhængigt af hvor mange perioder og år de tidligere har været medlemmer i Anti Doping Danmarks bestyrelse.
Disse bestyrelsesmedlemmer kan kun beskikkes for én periode, og genbeskikkelse kan dermed ikke finde sted.
Hvis et medlem udtræder af bestyrelsen inden udløbet af sin beskikkelsesperiode, foretages nybeskikkelse af et nyt medlem for den resterende del af perioden, således at den resterende del af perioden betragtes som den første beskikkelsesperiode for det nye bestyrelsesmedlem, uafhængigt af længden af beskikkelsesperioden.
Hvis det er et medlem udpeget af idrætsorganisationerne, der udtræder, indstiller disse et nyt medlem til posten.
Til nr. 3 Det foreslås, at § 7, stk. 2 og 3, og § 10 ophæves, idet Anti Doping Danmarks finansiering ifølge § 1 i dette lovforslag fremadrettet bliver via et lovbestemt tilskud i henhold til § 3 a i lov om udlodning af overskud fra lotteri samt heste- og hundevæddemål.
Til § 3 Det foreslås, at loven træder i kraft d. 1. januar 2015, således at første udlodning efter denne lov foretages i 2015 på baggrund af regnskabsåret 2014 for Danske Spil A/S og regnskabet for 1. april 2013 til 31. marts 2014 for Det Danske Klasselotteri A/S.
 De bevillinger, som er afsat på det kulturelle udlodningsaktstykke, akt. 118 af 19. juni 2014, til henholdsvis Anti Doping Danmark og Idrættens Analyseinstitut for perioden fra den 1. januar 2015 til den 31. marts 2015, bortfalder ved denne lovs ikrafttræden, og de overskydende midler overføres til puljen til andre idrætsformål, jf. lovforslagets § 3 a, stk. 1, nr. 9.
