Bilag 1 Betænkning afgivet af Uddannelsesudvalget den 7. december 2010 Betænkning over Forslag til lov om ændring af lov om befordringsrabat til studerende ved videregående uddannelser og lov om befordringsrabat til uddannelsessøgende i ungdomsuddannelser m.v.
(Harmonisering af satser for befordringsrabat til uddannelsessøgende m.v., indførelse af godtgørelse efter en kilometersats til studerende ved videregående uddannelser m.v.) [af undervisningsministeren (Tina Nedergaard)] 1. Ændringsforslag Der er stillet 12 ændringsforslag til lovforslaget.
Undervisningsministeren har stillet ændringsforslag nr. 1, 2 og 8-12. Socialdemokratiet og Socialistisk Folkeparti har stillet ændringsforslag nr. 3-7.
2. Udvalgsarbejdet Lovforslaget blev fremsat den 10. november 2010 og var til 1. behandling den 12. november 2010. Lovforslaget blev efter 1. behandling henvist til behandling i Uddannelsesudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og undervisningsministeren sendte den 17. september 2010 dette udkast til udvalget, jf. folketingsåret 2009-10 UDU alm. del  bilag 338. Den 10. november 2010 sendte undervisningsministeren de indkomne høringssvar og et notat herom samt et supplerende høringsnotat og høringssvar til udvalget.
Deputationer Trafikselskaberne i Danmark har mundtligt over for udvalget redegjort for deres holdning til lovforslaget.
Spørgsmål Udvalget har stillet 18 spørgsmål til undervisningsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, DF, KF og LA) indstiller lovforslaget til vedtagelse med de af undervisningsministeren stillede ændringsforslag.
Mindretallet vil stemme imod ændringsforslag nr. 3-7 stillet af Socialdemokratiet og Socialistisk Folkeparti.
 Et andet mindretal i udvalget (S) vil redegøre for sin indstilling til lovforslaget og de stillede ændringsforslag ved 2. behandling.
 Et tredje mindretal i udvalget (SF) vil redegøre for sin indstilling til lovforslaget og de stillede ændringsforslag ved 2. behandling.
Et fjerde mindretal i udvalget (RV) indstiller lovforslaget til forkastelse ved 3. behandling.
Mindretallet vil stemme for de af undervisningsministeren under nr. 1 og 2 stillede ændringsforslag og de af Socialdemokratiet og Socialistisk Folkeparti stillede ændringsforslag (ændringsforslag nr. 3-7). Hvis ændringsforslag nr. 3-7 bliver forkastet ved 2. behandling, vil mindretallet stemme for de af undervisningsministeren under nr. 8-12 stillede ændringsforslag.
 Radikale Venstre bemærker, at ved den såkaldte harmonisering af rabatten på befordringsudgifter for studerende på de videregående uddannelser og unge på ungdomsuddannelser lægges den største forringelse på unge på erhvervsuddannelserne, der ikke har mulighed for at øge deres indtjening i deres fritid, eftersom de skal være i praktik henholdsvis skole svarende til en 37 timers arbejdsuge.  Det er en forkert prioritering og besparelse, der ikke får opbakning fra Radikale Venstre.
Et femte mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for de af Socialdemokratiet og Socialistisk Folkeparti stilede ændringsforslag (ændringsforslag nr. 3-7).
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af undervisningsministeren, tiltrådt af et flertal (V, DF, KF, RV og LA):
 1) Titlen affattes således:
»Forslag til Lov om ændring af lov om befordringsrabat til studerende ved videregående uddannelser, lov om befordringsrabat til uddannelsessøgende i ungdomsuddannelser m.v. og lov om statens uddannelsesstøtte (SU-loven) (Harmonisering af satser for befordringsrabat til uddannelsessøgende m.v., indførelse af godtgørelse efter en kilometersats til studerende ved videregående uddannelser m.v.)« [Korrektion af lovforslagets titel] Til § 1 Af undervisningsministeren, tiltrådt af et flertal (V, DF, KF og RV):
 2) I det under nr. 4 foreslåede § 1, stk. 5, ændres »I hvilket omfang« til: »Undervisningsministeren kan fastsætte regler om, i hvilket omfang«.
[Korrektion af den foreslåede bestemmelse] Af et mindretal (S og SF), tiltrådt af et mindretal (RV og EL):
 3) I den under nr. 6 foreslåede affattelse af § 3, stk. 1, udgår: »og § 1 a«.
[Henvisning til bestemmelse, der er ophævet på ikrafttrædelsestidspunktet, udgår] 4) Nr. 7 udgår.
[Konsekvens af ændringsforslag nr. 3] 5) I den under nr. 12 foreslåede affattelse af § 5, nr. 1, udgår: »og § 1 a«.
[Henvisning til bestemmelse, der er ophævet på ikrafttrædelsestidspunktet, udgår] 6) Nr. 13 udgår.
[Konsekvens af ændringsforslag nr. 5] Til § 4 7) Paragraffen affattes således:
»§ 4 Stk. 1. Loven træder i kraft den 1. juli 2011.« [Udskudt ikrafttræden] Af undervisningsministeren, tiltrådt af et flertal (V, DF, KF og LA):
 8) I stk. 1 ændres »den 1. december 2010« til: »dagen efter bekendtgørelsen i Lovtidende«.
[Udskudt ikrafttræden] 9) I stk. 1 ændres »jf. dog stk. 2-6« til: »jf. dog stk. 2-8«.
[Konsekvens af ændringsforslag nr. 12] 10) I stk. 4 ændres »den 1. december 2010« til: »lovens ikrafttræden«.
[Konsekvens af ændringsforslag nr. 8] 11) I stk. 5 ændres »den 1. december 2010« til: »lovens ikrafttræden«.
[Konsekvens af ændringsforslag nr. 8] 12) Efter stk. 5 indsættes som nye stykker:
 »Stk. 6. I 2011 reguleres egenbetalingen i § 3, stk. 1, i lov om befordringsrabat til studerende ved videregående uddannelser som affattet ved § 1, nr. 6, i denne lov, den 1. januar 2011.
Stk. 7. I 2011 reguleres egenbetalingen i § 7, stk. 1, i lov om befordringsrabat til uddannelsessøgende i ungdomsuddannelser m.v. som affattet ved § 2, nr. 1, i denne lov, den 1. januar 2011.« Stk. 6 bliver herefter stk. 8.
[Ændring af tidspunktet for den årlige satsregulering af egenbetalingen i 2011] Bemærkninger Til nr. 1 Lovforslaget ændrer lov om befordringsrabat til studerende ved videregående uddannelser, lov om befordringsrabat til uddannelsessøgende i ungdomsuddannelser m.v. og lov om statens uddannelsesstøtte (SU-loven). Det foreslås, at titlen til lovforslaget ændres, så det præciseres, at der ud over de to førstnævnte love tillige ændres i SU-loven.
Til nr. 2 § 1, stk. 5, i lov om befordringsrabat til studerende ved videregående uddannelser, som affattet ved lovforslagets § 1, nr. 4, giver undervisningsministeren hjemmel til at fastsætte regler om, i hvilket omfang uddannelsessøgende, der har søgt om SU, kan få ret til befordringsrabat, selv om der endnu ikke er taget stilling til, om de har ret til SU.
Bestemmelsen er en videreførelse af bestemmelsen i § 5, stk. 1, nr. 3, i lov om befordringsrabat til studerende ved videregående uddannelser og er en konsekvens af nyaffattelsen af § 5 i lov om befordringsrabat til studerende ved videregående uddannelser, jf. lovforslagets § 1, nr. 12. Ændringsforslaget er en konsekvens af, at ordene »Undervisningsministeren kan fastsætte regler om« ved en fejl ikke i det fremsatte lovforslag er flyttet med fra § 5, stk. 1, nr. 1, i forbindelse med videreførelsen i den foreslåede § 1, stk. 5.
Til nr. 3-7 Socialdemokratiet og Socialistisk Folkeparti foreslår, at lovens ikrafttræden udskydes til den 1. juli 2011 således, at de nuværende rabatordninger gælder dette skoleår ud, og således at der bliver tilstrækkelig tid til at få foretaget en ordentlig implementering af de nye rabatordninger.
 Undervisningsministeren har i svar på spørgsmål 5 oplyst, at ændringsforslaget vurderes at have økonomiske konsekvenser i form af, at det forventede provenu på 78 mio. kr. i 2011 reduceres til 37,5 mio. kr.
Til nr. 8 Det foreslås, at tidspunktet for lovens ikrafttræden ændres fra den 1. december 2010 til dagen efter bekendtgørelsen i Lovtidende.
Hermed kan kravet om, at 3. behandling ikke må finde sted før 30 dage efter fremsættelsen og før 2 dage efter, at 2. behandlingen har fundet sted, jf. § 13, stk. 1, i Folketingets forretningsorden, opfyldes.
Til nr. 9 Forslaget er en konsekvens af nr. 12, der indsætter stk. 6 og 7 som nye stykker i lovforslagets § 4.
Til nr. 10 Forslaget er en konsekvens af nr. 8, hvor tidspunktet for lovens ikrafttræden ændres fra den 1. december 2010 til dagen efter bekendtgørelsen i Lovtidende.
Lovforslagets § 4, stk. 4, foreslås således ændret, så de gældende regler i lov om befordringsrabat til studerende ved videregående uddannelser finder anvendelse ved salg af abonnementskort med rabat fra lovforslagets ikrafttræden til og med den 31. december 2010. Forslaget ændrer ikke ved, at de nye satser for egenbetaling m.v. foreslås at gælde fra og med den 1. januar 2011 for kort, der sælges efter dette tidspunkt.
Til nr. 11 Forslaget er en konsekvens af nr. 8, hvor tidspunktet for lovens ikrafttræden ændres fra den 1. december 2010 til dagen efter bekendtgørelsen i Lovtidende.
Lovforslagets § 4, stk. 5, foreslås således ændret, så de gældende regler i lov om befordringsrabat til uddannelsessøgende i ungdomsuddannelser m.v. finder anvendelse ved salg af abonnementskort med rabat fra lovforslagets ikrafttræden til og med den 31. december 2010 og for godtgørelse, jf. §§ 9 og 9 a, der gives for befordring indtil den 31. december 2010. Forslaget ændrer ikke ved, at de nye satser for egenbetaling m.v. foreslås at gælde fra og med den 1. januar 2011 for kort, der sælges efter dette tidspunkt.
Til nr. 12 Det følger af henholdsvis § 3, stk. 3, i lov om befordringsrabat til studerende ved videregående uddannelser og § 7, stk. 2, i lov om befordringsrabat til uddannelsessøgende i ungdomsuddannelser m.v., at undervisningsministeren fastsætter tidspunktet for den årlige satsregulering af egenbetaling i forbindelse med køb af abonnementskort med rabat.
For begge ordninger er tidspunktet for den årlige satsregulering fastsat til den 2. søndag i januar, hvilket er sammenfaldende med den dag, hvor de befordringsansvarlige trafikselskaber normalt foretager deres takstændringer, jf. henholdsvis § 8 a i bekendtgørelse om befordringsrabat til studerende ved videregående uddannelser og § 5 i bekendtgørelse om befordringsrabat til uddannelsessøgende i ungdomsuddannelser.
 Med lovforslaget fastsættes for begge befordringsordninger en ny fælles egenbetalingssats med virkning fra og med den 1. januar 2011. Det betyder, at den nye sats, der i lovforslaget angives i 2010-niveau til 18,37 kr., gælder i en kort periode fra den 1. januar 2011 til den 2. søndag i januar 2011, hvorefter satsen reguleres til 2011-niveau med satsreguleringsprocenten, jf. lov om en satsreguleringsprocent.
 Med ændringsforslaget foreslås det, at egenbetalingssatsen på 18,37 kr. (2010-niveau), uanset det tidspunkt, der er fastsat i bekendtgørelserne, jf. ovenfor, i 2011 satsreguleres den 1. januar til satsen for 2011. Forslaget vil være en administrativ fordel for både trafikselskaberne og Styrelsen for Statens Uddannelsesstøtte i forbindelse med overgangen til den nye fælles egenbetalingssats.
Per Bisgaard (V) Britta Schall Holberg (V) Ulla Tørnæs (V) Anne-Mette Winther Christiansen (V) Troels Christensen (V) Marlene Harpsøe (DF) nfmd.
Hans Kristian Skibby (DF) Charlotte Dyremose (KF) fmd.
Villum Christensen (LA) Christine Antorini (S) Carsten Hansen (S) Kim Mortensen (S) Hüseyin Arac (S) Pernille Vigsø Bagge (SF) Peter Westermann (SF) Marianne Jelved (RV) Johanne Schmidt-Nielsen (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
