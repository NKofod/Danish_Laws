Fremsat den 19. november 2004 af  

 Bodil Kornbek (KD), Mogens Nørgård Pedersen (KD),  

 Jann Sjursen (KD) og Tove Videbæk (KD) Forslag til folketingsbeslutning om  

 ophævelse af 24-års-reglen Folketinget opfordrer regeringen til snarest at fremsætte de  

 nødvendige lovforslag og foretage de nødvendige ændringer i administrative  

 forskrifter med henblik på at ophæve 24-års-reglen.
Bemærkninger til forslaget Kristendemokraterne er generelt imod 24-års-reglen.
Kristendemokraterne  

 mener, at 24-års-reglen er en hån mod den personlige frihed.
Personer er  

 myndige, når de fylder 18 år.
Derfor skal de have ret til at gifte sig med,  

 hvem de vil.
Staten skal ikke lægge hindringer i vejen for et ægteskab, der  

 bygger på frivillighed og kærlighed.
Med 24-års-reglen er  

 regeringen med til at hindre, at personer, der elsker hinanden, kan blive  

 gift  

 og leve sammen.
I andre tilfælde er konsekvensen, at ægtepar må leve adskilt  

 i  

 en periode, hvilket kan ende med opløste ægteskaber/familier.
Kristendemokraterne  

 finder det endvidere diskriminerende, at ægtefæller behandles forskelligt ved  

 familiesammenføring alt efter, om de kommer fra lande i Schengensamarbejdet,  

 EU- eller EØS-lande, eller om de kommer fra øvrige lande.
Hvis de kommer fra  

 et  

 land i Schengensamarbejdet eller fra et EU- eller EØS-land, er de ikke  

 omfattet  

 af 24-års-reglen.
Hvis ægtefællen derimod ikke kommer fra de nævnte lande,  

 skal  

 vedkommende være fyldt 24 år for at få familiesammenføring med en ægtefælle.
Unge mennesker  

 opfordres til at tage til udlandet og studere eller arbejde.
Det er med til  

 at  

 tilføre nye kompetencer til det danske samfund.
Men hvis de vælger at rejse  

 til  

 et land uden for EU- eller EØS-området og finder sig en kæreste der, som de  

 senere vil gifte sig med, vil regeringen ikke have, at de kommer til Danmark.  

 Hvis de herefter bliver i det pågældende land, indtil de begge er over 24 år,  

 vil de få problemer med at flytte tilbage til Danmark, fordi deres samlede  

 tilknytning til det pågældende land er større end til Danmark. 24-års-reglen  

 forhindrer dermed, at personer, som rejser til udlandet i en periode for at  

 læse eller arbejde, og som får en udenlandsk kæreste, senere kan flytte  

 tilbage  

 til Danmark.
Dermed får det danske samfund hverken gavn af den kulturelle og  

 erfaringsmæssige udveksling, der finder sted, eller af de unges forbedrede  

 faglige kvalifikationer.
Regeringens officielle  

 argumentation for at indføre 24-års-reglen var ønsket om at beskytte de unge  

 mennesker, der udsættes for tvangsægteskaber.
For det første mangler  

 regeringen  

 dokumentation for, at tvangsægteskaber er et så omfattende problem, at der er  

 behov for at indføre så restriktiv en lovgivning som 24-års-reglen.
For det  

 andet mangler regeringen dokumentation for, at 24-års-reglen reelt har været  

 med til at reducere antallet af tvangsægteskaber.
Endelig for det tredje har  

 statsministeren efterfølgende i sin åbningstale for folketingsåret 2004-05  

 kædet 24-års-reglen sammen med ønsket om en stram udlændingepolitik og færre  

 indvandrere.
Udtalelsen bekræfter, at 24-års-reglen reelt handler om at få  

 færre indvandrere til Danmark, men for at legitimere reglens retlige grundlag  

 har regeringen pakket den ind i hele spørgsmålet om kampen mod  

 tvangsægteskaber.
Tvangsægteskaber er et  

 samfundsproblem, der skal tages hånd om.
Men det skal for det første ikke  

 være  

 på bekostning af grundlæggende menneske- og frihedsrettigheder.
For det andet  

 skal kampen mod tvangsægteskaber ikke legitimere en stram udlændingepolitik.  

 Tvangsægteskaber er et integrationsproblem, ikke et indvandringsproblem.
Skriftlig fremsættelse Bodil Kornbek  

  

 (KD):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om ophævelse af 24-års-reglen.
(Beslutningsforslag nr.
B 55).
 Jeg henviser i øvrigt til de bemærkninger, der ledsager  

 forslaget, og anbefaler det til Tingets velvillige behandling.
