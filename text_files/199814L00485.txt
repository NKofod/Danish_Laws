Betænkning afgivet af Skatteudvalget den  

 12. maj 1999 Betænkning over Forslag til lov om ændring af  

 ligningsloven (Skattefritagelse for dataforbindelser tilsluttet en  

 computer med adgang til arbejdsstedets netværk) [Af Gyda Kongsted (V) og Tom Beck (KF) m.fl.] Udvalget har behandlet lovforslaget i nogle møder  

 og har herunder stillet spørgsmål til skatteministeren, som  

 denne har besvaret skriftligt.
 Herefter indstiller et flertal (Venstres, Det  

 Konservative Folkepartis, Dansk Folkepartis, Centrum-Demokraternes,  

 Fremskridtspartiets og Kristeligt Folkepartis medlemmer af udvalget)  

 lovforslaget til vedtagelse  uændret.
Flertallet har noteret sig, at det fremgår af  

 skatteministerens besvarelse til udvalget, at skatteministeren er imod  

 lovforslaget, selv om Telestyrelsen har oplyst, at det er muligt at foretage  

 en teknisk afgrænsning vedrørende ISDN-forbindelser,  

 således at en tilslutning kun gælder pc-brug, men ikke brug af  

  telefon og fax, ligesom det er muligt at få foretaget en  

 regningsspecifikation på brug vedrørende pc en, telefonen  

 henholdsvis fax en.
Som begrundelse for sin modstand mod lovforslaget uanset  

 de tekniske løsningsmuligheder har skatteministeren henvist til, at en  

 opsplitning ikke fjerner muligheden for, at ISDN-forbindelsen kan anvendes  

 til private e-mails og privat taletelefoni via pc en.
Men såfremt  

 e-mail-funktionen fjernes, fjernes samtidig muligheden for  

 afsendelse/modtagelse af den interne postfunktion mellem arbejdsgiver og  

 arbejdstager, hvilket jo i sig selv umuliggør en  

 hjemmearbejdspladsfunktion, idet e-mail-funktionen netop erstatter selve den  

 fysiske postbesørgelse med kuvert og frimærker og derfor er den  

 funktion, der muliggør en hurtig og korrekt udveksling af  

 informationer mellem parterne i den givne arbejdssituation.
 Det er flertallets opfattelse, at det er en absurd  

 situation, at selve pc en, der stilles til rådighed af arbejdsgiveren,  

 er skattefritaget bl.a. med den begrundelse, at etablering af  

 hjemmearbejdspladser med benyttelse af pc kan foregå uden at  

 støde mod eventuelle skattemæssige problemer for den ansatte,  

 hvorimod den tekniske forbindelse mellem hjemmearbejdspladsen og  

 arbejdsstedets netværkssystemer   som er en absolut nødvendig  

 forudsætning for reelt at kunne udføre arbejde fra hjemmet  

 beskattes efter reglerne om fri telefon.
Skatteministeren har oplyst, at det ikke er muligt at  

 oplyse antallet af indberettede ISDN-forbindelser eller blot give et  

 skøn over statens indtægter fra beskatningen af  

 ISDN-forbindelser.
Det er imidlertid flertallets vurdering, at provenuet fra  

 beskatningen af ISDN-forbindelser er minimalt, da den skattemæssige  

 værdi af ISDN-forbindelser på 3.000 kr. jo reduceres med de  

 private telefonudgifter, sammenholdt med at størsteparten af alle  

 borgere i forvejen har egen telefon.
Dette synspunkt gav skatteministeren da  

 også selv udtryk for under 1. behandling af lovforslaget, jf.  

 skatteministerens henvisning til, at det er den praktiske hovedregel, at  

 beskatningsreglerne fører til, at ansatte ikke beskattes i forbindelse  

 med arbejdsgiverbetalt ISDN-forbindelse.
Flertallet har i den anledning  

 noteret sig, at såvel det tilbageholdte A-skattebidrag samt  

 arbejdsmarkedsbidrag vil blive refunderet ved forevisning af privat betalt  

 telefonregning.
Det vil med andre ord sige, at skatteministerens  

 ønske om en fastholdelse af beskatningen på en  

 arbejdsgiverbetalt ISDN-forbindelse alene skal ses som udtryk for at kunne  

 lægge ekstra byrder på den mindrebemidlede arbejdstager, der ikke  

 i forvejen har råd til egen telefon, hvilket rent samfundsmæssigt  

 skal beklages set i lyset af de bestræbelser, der på anden vis  

 forsøges med at skaffe skåne/fleksjob til bl.a.  

 førtidspenionister, handicappede og børnefamilier, hvor netop  

 en pc-hjemmearbejdsplads vil kunne være løsningen for disse  

 gruppers tilslutning til arbejdsmarkedet.
De gældende regler om  

 beskatning af fri telefon kan i øvrigt kritiseres for at ramme  

 forkert, idet de medfører, at arbejdstagere, der ikke taler ret meget  

 i telefon privat, og som dermed ikke i særlig stort omfang har mulighed  

 for at nedsætte værdien af fri telefon med egne telefonudgifter,  

 i realiteten beskattes af den erhvervsmæssige anvendelse.
Det  

 bør derfor alt andet lige alene være et mellemværende  

 mellem arbejdsgiver og arbejdstager, der indbyrdes kan aftale, hvilket  

 forbrug arbejdsgiveren vil yde betaling for i relation til det udførte  

 arbejde.
Tilsvarende mekanisme anvendes også i forhold til pc-brugen  

 på arbejdspladsen, hvor arbejdstageren jo også har mulighed for  

 at surfe privat.
 Når der samtidig henses til, at de gældende  

 beskatningsregler kun kan betegnes som unødigt bureaukratiske, finder  

 flertallet, at en fastholdelse af en beskatning af ISDN-forbindelser på  

 trods af, at der findes tekniske afgrænsningsmuligheder, ikke blot er  

 ganske urimelig, men tillige udtryk for en manglende forståelse for den  

 moderne verdens teknologiske udvikling og krav.
 Et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 indstiller lovforslaget til forkastelse ved 3. behandling.
