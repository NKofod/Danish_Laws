 (Til de skattelignende myndigheder).
 Hermed følger eksemplarer af finansministeriets bekendtgørelse nr. 414 af  

 26. november 1965 om oplysningspligt vedrørende skattefri afskrivning på  

 visse automobiler m.v.
 De almindelige regler om oplysningspligt i henhold til lov om skattefri  

 afskrivninger m.v. findes i finansministeriets bekendtgørelse nr. 314 af 20.  

 december 1957. Reglerne i den nye bekendtgørelse af 26. november 1965 angår  

 de særlige tilfælde, hvor der gælder begrænsninger i afskrivningsretten for  

 visse automobiler samt såkaldte "blandede driftsmidler", der er  

 anskaffet den 1. juli 1965 eller senere for over 35.000 kr., jfr. herom  

 skattedepartementets cirkulære nr. 129 af 24. juni 1965.
I den udstrækning, hvori de i bekendtgørelsens §§ 2 og 5 nævnte  

 oplysninger får betydning for ligningen for skatteåret 1966-67, vil det  

 afskrivningsskema, der knytter sig til selvangivelsesblanketten, blive  

 indrettet med særlige rubrikker til disse oplysninger.
Ikke-regnskabsførende  

 skatteydere har pligt til at benytte skemaet, jfr. afsnit II i  

 bekendtgørelsen af 20. december 1957 sammenholdt med § 6 i den nye  

 bekendtgørelse.
 Skattedepartementet, den 26. november  

 1965.
Hans P.
Gøtrik.
