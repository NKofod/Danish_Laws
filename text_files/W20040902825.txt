 Formueforbrug i form af en friværdikonto.
 Civilretsdirektoratets afgørelse af 4. februar 2004, j.nr. 04-810-00171.
 Civilretsdirektoratet har modtaget Deres klage på vegne af HC og BJ over Statsamtes afgørelse af 13. november 2003.
 Ved afgørelsen afslog statsamtet at tillade, at HC sammen med BJ opretter en friværdikonto på 450.000 kr. i Spar Nord Bank A/S og samtidig udsteder et ejerpantebrev på 500.000 kr. med pant i deres fælles faste ejendom beliggende, som sikkerhed for lånet.
 Vi ændrer statsamtets afgørelse, således at vi tillader det ansøgte.
 Vi har truffet afgørelsen efter værgemålslovens § 39 og værgemålsbekendtgørelsens §§ 6 og 7.
 Det fremgår af værgemålslovens § 39, at værgen skal have statsamtets godkendelse til forbrug af formue, der er omfattet af et værgemål.
 Efter værgemålsbekendtgørelsens § 6 skal værgen blandt andet have statsamtets godkendelse til at behæfte den faste ejendom med pant eller usædvanlig servitut.
 Efter værgemålsbekendtgørelsens § 7 skal værgen have statsamtets godkendelse til at stifte gæld udover, hvad der sædvanlig kræves til fyldestgørelse af fornødenhederne for den, der er under vær-gemål.
Det fremgår af sagen, at HC er 85 år gammel.
Der er den 2. november 2001 iværksat et personligt og økonomisk værgemål for ham.
HC´s samlever, BJ, blev samtidig beskikket som værge for ham.
De har blandt andet oplyst, at den omhandlede friværdikonto er en slags rente- og afdragsfrit lån med en løbetid på 10 år.
Der kan hæves i alt 200.000 kr. på kontoen.
Den resterende del af lånet (250.000 kr.) er renter og afdrag på lånet, der senere skal tilbagebetales.
Som sikkerhed for lånet udsteder HC og BJ et ejerpantebrev på 500.000 kr. i deres fælles faste ejendom.
Det fremgår af sagen, at der på nuværende tidspunkt er hævet 103.950 kr. på friværdikontoen.
De har oplyst, at dette beløb er anvendt til et nyt badeværelse (ca. 29.000 kr.), en ny vaskemaskine og tørretumbler (ca. 12.000 kr.), nye tæpper i stuen, køkkenet og på 1. sal (ca. 33.500 kr.) og afholdelse af fødselsdage for HC og BJ (ca. 40.000 kr.). Herudover er der afholdt udgifter til en ny opvaske-maskine (ca. 11.000 kr.) og 2 otiumstole (ca. 19.000 kr.).
Endelig har De oplyst, at der skal foretages en indbygning af en vandlås fra vaskehuset i kælderen.
Dette vil koste ca. 10.000-15.000 kr.
Det fremgår af værgemålsregnskabet for perioden den 2. november 2001 til den 31. december 2002, at HC havde et underskud på 26.696,95 kr.
De har endvidere oplyst, at HC´s og BJ´s pension ikke helt dækker de løbende udgifter blandt andet på grund af deres medicinforbrug.
