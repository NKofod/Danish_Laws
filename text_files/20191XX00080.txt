Skriftlig fremsættelse (22. oktober 2019) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om ændring af lov om dansk indfødsret og udlændingeloven (Fratagelse af statsborgerskab fra fremmedkrigere m.v.) (Lovforslag nr.
L 38) Lovforslaget har til formål at indføre muligheden for administrativt at kunne fratage en person med dobbelt statsborgerskab sit danske statsborgerskab, uden at der stilles krav om, at pågældende skal være dømt ved en domstol i Danmark, og at fratagelsen kan ske, mens den pågældende person stadig befinder sig i udlandet.
Lovforslaget indeholder en model, hvorefter udlændinge- og integrationsministeren kan fratage en person, der har udvist en handlemåde, som er til alvorlig skade for landets vitale interesser, sin danske indfødsret.
Lovforslaget giver endvidere justitsministeren mulighed for at bestemme, at oplysninger, der ligger til grund for vurderingen, ikke kan videregives til den pågældende af sikkerhedsmæssige hensyn.
I forlængelse heraf indeholder lovforslaget særlige processuelle regler for domstolsprøvelse af en afgørelse om administrativ fratagelse.
Det fremgår af lovforslaget, at det ved vurderingen af, om en person ved fratagelsen bliver statsløs, kan indgå, om den pågældende kan erhverve et statsborgerskab i et andet land ved blot at lade sig registrere ved dette lands myndigheder.
Lovforslaget har været i høring i perioden fra den 14. oktober til den 21. oktober 2019 og ønskes hastebehandlet af Folketinget af hensyn til, at situationen i Syrien er alvorlig og usikker.
Der er en risiko for, at de kurdisk kontrollede IS-lejre bryder sammen, hvilket vil kunne betyde, at Syrienkrigere med dansk statsborgerskab søger mod Danmark om ganske kort tid.
Der er derfor brug for, at lovgivningen er på plads snarest muligt.
Det foreslås, at lovforslaget træder i kraft ved bekendtgørelsen i Lovtidende.
Det foreslås endvidere, at lovforslaget kan stadfæstes straks efter dets vedtagelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
