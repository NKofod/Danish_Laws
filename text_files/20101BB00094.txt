Fremsat den 29. marts 2011 af Line Barfod (EL), Per Clausen (EL), Johanne Schmidt-Nielsen (EL) og Frank Aaen (EL) Forslag til folketingsbeslutning om pårørendes ret til en bistandsadvokat, når en person dør i Kriminalforsorgens varetægt Folketinget pålægger regeringen inden udgangen af kalenderåret 2011 at fremsætte forslag til lov, der sikrer, at pårørende til en person i Kriminalforsorgens varetægt har ret til en advokat, når personen i varetægt dør.
Lovforslaget skal indebære, at reglerne for advokatbistand til pårørende bliver de samme, når en person dør i Kriminalforsorgens varetægt, som de regler, der gælder, når en person dør i politiets varetægt.
Bemærkninger til forslaget Hvert år afgår der et antal personer ved døden i Kriminalforsorgens varetægt.
Direktoratet for Kriminalforsorgen har oplyst, at der i perioden 2006-2009 har været i alt 43 dødsfald blandt indsatte i Kriminalforsorgens institutioner, og en foreløbig registrering viser, at der i 2010 har været 15 dødsfald.
Til sammenligning har der de seneste 5 år været 25 personer, der er døde i politiets varetægt, jf. svar på REU alm. del  spørgsmål 644.
I retsplejeloven findes særlige regler om advokatbeskikkelse, når en person er død i politiets varetægt.
Efter retsplejelovens § 1020 e, stk. 2, kan retten i straffesager mod politipersonale beskikke en bistandsadvokat til afdødes pårørende, når forholdende taler herfor.
Beskikkelsen sker efter begæring.
Udgangspunktet er, at i tilfælde, hvor en person afgår ved døden som følge af politiets indgriben, eller mens den pågældende var i politiets varetægt, taler forholdende altid for, at der beskikkes en advokat for den pågældendes pårørende.
 I en situation, hvor en person dør i Kriminalforsorgens varetægt, vil de pårørende ofte have helt tilsvarende behov for advokatbistand som pårørende i de situationer, hvor en person dør i politiets varetægt, med efterfølgende straffesager mod politipersonalet.
 Det er derfor forslagsstillernes opfattelse, at de særlige regler om advokatbeskikkelse til pårørende, som gælder, når en person er død i politiets varetægt, bør udstrækkes til også at gælde, når en person dør i Kriminalforsorgens varetægt.
Skriftlig fremsættelse Line Barfod (EL) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om pårørendes ret til en bistandsadvokat, når en person bør i Kriminalforsorgens varetægt.
(Beslutningsforslag nr.
B 94) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
