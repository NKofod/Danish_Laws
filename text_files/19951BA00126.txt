Nr BSF 126 Folketingsbeslutning om Danmarks ratifikation af aftalen om ændring af den  

 fjerde AVS/EF-Lomekonvention og slutakt med dertil knyttede protokoller og  

 erklæringer, af protokollen til den fjerde AVS/EF-Lomekonvention som følge af  

 Republikken Østrigs, Republikken Finlands og Kongeriget Sveriges tiltrædelse  

 af Den Europæiske Union samt af intern aftale om finansiering og forvaltning  

 af Fællesskabets bistand inden for anden finansprotokol til fjerde  

 AVS/EF-konvention Fremsat af ministeren for udviklingsbistand (Poul Nielson) den 10. april 1996 Vedtaget ved anden (sidste) behandling den 21. maj 1996 Folketinget meddeler sit samtykke til, at Danmark ratificerer den på  

 Mauritius den 4. november 1995 undertegnede aftale om ændring af fjerde  

 AVS/EF-Lomekonvention og slutakt med dertil knyttede protokoller og  

 erklæringer, den på Mauritius den 4. november 1995 undertegnede protokol til  

 den fjerde AVS/EF-Lomekonvention som følge af Republikken Østrigs,  

 Republikken Finlands og Kongeriget Sveriges tiltrædelse af Den Europæiske  

 Union samt den i Bruxelles den 20. december 1995 undertegnede interne aftale  

 om finansiering og forvaltning af Fællesskabets bistand inden for anden  

 finansprotokol til fjerde AVS/EF-konvention.
Bilag De aftaler m.v., som er omtalt i folketingsbeslutningen, er optrykt som  

 bilag til det fremsatte forslag.
 Oprindeligt fremsat forslag:
 Folketinget meddeler sit samtykke til, at Danmark ratificerer den på  

 Mauritius den 4. november 1995 undertegnede aftale om ændring af fjerde  

 AVS/EF Lome-konvention og slutakt med dertil knyttede protokoller og  

 erklæringer, den på Mauritius den 4. november 1995 undertegnede protokol til  

 den fjerde AVS/EF Lome-konvention som følge af Republikken Østrigs,  

 Republikken Finlands og Kongeriget Sveriges tiltrædelse af Den Europæiske  

 Union samt den i Bryssel den 20. december 1995 undertegnede interne aftale om  

 finansiering og forvaltning af Fællesskabets bistand inden for anden  

 finansprotokol til fjerde AVS/EF-konvention.
INDHOLDSFORTEGNELSE I.
AFTALEN OM ÆNDRING AF DEN FJERDE AVS/EF LOME-KONVENTION Præambel Teksten til de ændrede dele af fjerde AVS/EF Lome-konvention (ingen  

 ændringer i fjerde del):
FØRSTE DEL Almindelige bestemmelser vedrørende AVS/EF-samarbejdet ANDEN DEL Områder for AVS/EF-samarbejdet TREDJE DEL AVS/EF-samarbejdets instrumenter FEMTE DEL Afsluttende bestemmelser PROTOKOLLER Anden Finansprotokol Protokol 1: om definition af begrebet »varer med  

 oprindelsesstatus« og om metoder for administrativt arbejde Protokol 7: om oksekød Protokol 10: om bæredygtig forvaltning af skovens ressourcer SLUTAKT Slutakt til aftalen om ændring af den fjerde AVS/EF Lome-konvention II.
PROTOKOLLEN TIL DEN FJERDE AVS/EF LOME-KONVENTION SOM FØLGE AF  

 REPUBLIKKEN ØSTRIGS, REPUBLIKKEN FINLANDS OG KONGERIGET SVERIGES TILTRÆDELSE  

 AF DEN EUROPÆISKE UNION III.
INTERN AFTALE OM FINANSIERING OG FORVALTNING AF FÆLLESSKABETS BISTAND  

 INDEN FOR ANDEN FINANSPROTOKOL TIL FJERDE AVS/EF-KONVENTION BEMÆRKNINGER TIL FORSLAGET TIL FOLKETINGSBESLUTNING I AFTALE OM ÆNDRING AF FJERDE AVS/EF LOME-KONVENTION undertegnet den 4. november 1995 på Mauritius Aftaleteksten forefindes ikke i retsinformation Bemærkninger til forslaget A.
GENERELT Den 15. december 1989 undertegnedes i Togos hovedstad Lome den fjerde  

 AVS/EF-konvention mellem på den ene side EF og de 12 medlemslande og på den  

 anden side 68 stater i Afrika, Vestindien og Stillehavet (de såkaldte  

 AVS-stater). Konventionen blev indgået for en tiårs periode, idet der dog var  

 mulighed for revision af konventionen efter den første femårsperiode.
Såvel  

 EU som AVS-staterne ønskede at benytte denne revisionsmulighed.
Den 4.  

 november 1995 undertegnedes derfor på Mauritius en aftale om ændring af den  

 fjerde AVS/EF Lome-konvention mellem på den ene side Den Europæiske Union og  

 Unionens medlemslande og på den anden side 70 stater i Afrika, Vestindien og  

 Stillehavet.
Samtidig undertegnedes en protokol til den fjerde AVS/EF  

 Lome-konvention som følge af Republikken Østrigs, Republikken Finlands og  

 Kongeriget Sveriges tiltrædelse af Den Europæiske Union.
Til Lome IV-konventionen er knyttet en finansprotokol for konventionens  

 første femårsperiode.
I aftalen om ændring af konventionen indgår derfor en  

 ny finansprotokol.
Som følge heraf undertegnedes den 20. december 1995 en ny  

 intern aftale mellem repræsentanter for medlemsstaternes regeringer forsamlet  

 i Rådet om finansiering og forvaltning af Fællesskabets bistand inden for  

 anden finansprotokol til fjerde AVS/EF-konvention.
Med aftalen oprettedes Den  

 8. Europæiske Udviklingsfond (EUF 8).
De vigtigste resultater af revisionen af Lome IV-konventionen - udover  

 Østrigs, Finlands og Sveriges tiltrædelse samt etableringen af den anden  

 finansprotokol - er, at AVS-staterne har opnået forbedrede eksportmuligheder  

 til EU, bl.a. gennem toldreduktioner og kvoteforhøjelser for visse  

 landbrugsvarer, hvor der i forvejen ikke var toldpræferencer.
Endvidere har  

 AVS-staterne i oprindelsesreglerne fået større mulighed for at anvende  

 kumulation på industriprodukter med visse andre udviklingslande.
Med aftalen  

 er der stillet yderligere krav til overholdelse af menneskerettigheder og  

 demokrati i AVS-staterne.
De skærpede krav er kombineret med en  

 suspensionsklausul, der i givet fald kan anvendes til at standse EU's  

 samarbejde med det pågældende land.
For at sikre en effektiv anvendelse af den programmerede bistand til de  

 enkelte AVS-stater er der fastlagt en trancheordning, hvorefter der som  

 hovedregel i det vejledende program for bistanden under den anden  

 finansprotokol allokeres et beløb svarende til 70% af den vejledende  

 tildeling af bistandsmidler til landet.
På basis af en revision af programmet  

 i lyset af de udførte aktiviteter træffes der beslutning om behovet for  

 tildeling af yderligere midler.
 Undertegnelsen af de ovenfor nævnte tre aftaler er sket med  

 ratifikationsforbehold.
 De tekster, som Danmark skal ratificere, og hvortil Folketingets samtykke  

 søges indhentet med dette forslag til folketingsbeslutning, er følgende:
 - Aftalen om ændring af den fjerde AVS/EF Lome-konvention og slutakt med  

 dertil knyttede protokoller og erklæringer.
 - Protokollen til den fjerde AVS/EF Lome-konvention som følge af  

 Republikken Østrigs, Republikken Finlands og Kongeriget Sveriges tiltrædelse  

 af Den Europæiske Union.
 - Den interne aftale om finansiering og forvaltning af Fællesskabets  

 bistand inden for anden finansprotokol til fjerde AVS/EF-konvention.
Som en konsekvens af revisionen af Lome IV-konventionen forhandles der om  

 en ændring af Rådets afgørelse nr. 91/482 af 25. juli 1991 om de oversøiske  

 lande og territoriers (de såkaldte OLT) associering med Det Europæiske  

 Fællesskab.
Denne afgørelse forventes at komme til at indeholde bestemmelser,  

 der stort set er svarende til bestemmelserne i den ændrede Lome  

 IV-konvention.
Det bemærkes, at Grønland på basis af de eksisterende aftaler  

 med Fællesskabet fortsat ikke umiddelbart forudses at modtage midler fra Den  

 Europæiske Udviklingsfond.
B.
AFTALEN OM ÆNDRING AF DEN FJERDE AVS/EF LOME-KONVENTION Nedenfor følger en redegørelse for hovedindholdet i de væsentligste  

 bestemmelser i aftalen om ændring af Lome IV-konventionen, idet det bemærkes,  

 at som følge af Traktaten om den Europæiske Union er »Det Europæiske  

 Økonomiske Fællesskab« erstattet af »Det Europæiske  

 Fællesskab«, »EØF« er erstattet med »EF« og  

 »Rådet for De Europæiske Fællesskaber« er erstattet med »Rådet  

 for Den Europæiske Union«.
I præambelen er indsat en ny betragtning om  

 styrkelse af den politiske dialog.
Det bemærkes, at der ikke er foretaget  

 ændringer i Lome IV-konventionens fjerde del om institutionernes virkemåde.
1) Ændringer i Lome IV-konventionens første del: Almindelige  

 bestemmelser om AVS/EF-samarbejdet Konventionens bestemmelser om menneskerettigheder er blevet betydeligt  

 styrket med ændringen af Lome IV-konventionen.
Således er det nu slået fast,  

 at overholdelse af menneskerettighederne, de demokratiske principper og  

 retssamfundet er et forhold af grundlæggende betydning i konventionen.  

 Samtidig er god regeringsførelse nævnt som et særligt mål for samarbejdet.
 Artikel 5 om vigtigheden af overholdelse af menneskerettighederne og de  

 demokratiske principper skal ses i sammenhæng med indsættelsen af en  

 suspensionsklausul i konventionens artikel 366a. (jvf. herom nedenfor under  

 B.4).
Ændringen af konventionen indebærer endvidere en væsentlig fremhævelse af  

 handelens grundlæggende betydning for en dynamisk udviklingsproces.  

 Vigtigheden af, at der i AVS-staterne skabes et klima, der befordrer  

 udviklingen af markedsøkonomi og den private sektor, erkendes.
Endvidere  

 understreges det, at udviklingen af samhandlen bør prioriteres højt med  

 henblik på at fremskynde væksten i AVS-staternes økonomier og harmonisk og  

 gradvis integrere disse i verdensøkonomien.
 Endelig nævnes de decentrale samarbejdsaktørers, dvs. bl.a. folkelige  

 institutioners og bevægelsers, betydelige muligheder for positivt at bidrage  

 til AVS-staternes udvikling.
For så vidt angår institutionernes opgaver, er det med ændringen af  

 konventionen tilføjet, at AVS/EF-Ministerrådet - foruden at fastlægge  

 hovedlinjerne for samarbejdet og træffe samtlige politiske beslutninger med  

 henblik på at virkeliggøre konventionens mål - tillige skal føre en udvidet  

 politisk dialog.
Endvidere er der sket en styrkelse af kravet til  

 parlamentarikere.
Således slås det nu fast, at AVS-repræsentanterne i Den  

 Paritetiske Forsamling skal bestå af parlamentsmedlemmer, eller i mangel  

 heraf, repræsentanter udpeget af parlamentet i den pågældende AVS-stat.
Hvis  

 der ikke findes et parlament, skal deltagelse af en repræsentant på forhånd  

 godkendes af Den Paritetiske Forsamling.
2) Ændringer i Lome IV-konventionens anden del: Områder for  

 AVS/EF-samarbejdet I konventionens anden del om AVS/EF-samarbejdet er bestemmelserne i art.  

 50 og 51 om fødevarehjælp ændret med henblik på at undgå påvirkning af lokal  

 handel og produktion.
I art. 87 - 93 er foretaget ændringer med henblik på  

 større effektivitet i det arbejde, der udføres af Centret for Industriel  

 Udvikling (CIU).
I art. 129 om finansiel og faglig bistand til skibsfarten er det nu  

 tilføjet, at der - for at bidrage til fremme og udvikling af AVS-staternes  

 samhandel gennem skibsfart - kan lægges særlig vægt på fremme af og ansporing  

 til adgang til konventionens midler for AVS-skibsredere.
Dette kan ske som  

 led i udviklingssamarbejdet inden for de eksisterende instrumenter og navnlig  

 i forbindelse med projekter og programmer til forbedring af deres skibsfarts  

 konkurrenceevne.
 I art. 135 - 136 understreges behovet for og anføres mulige  

 foranstaltninger med henblik på udvikling af AVS-staternes handel såvel  

 indbyrdes som internationalt.
Med ændringen af art. 141 er der åbnet mulighed for, at også andre  

 specialiserede institutioner end Fonden for Kulturelt Samarbejde mellem AVS  

 og EF kan yde bidrag til virkeliggørelse af konventionens mål for kulturelt  

 og socialt samarbejde.
Bilag XXII er samtidig ændret således, at der nu i  

 modsætning til tidligere, hvor Fællesskabet ydede tilskud til Fonden for  

 Kulturelt Samarbejde, kan bevilges finansiel støtte fra Fællesskabet til  

 samarbejdsprojekter og -programmer, der forelægges af Fonden for Kulturelt  

 Samarbejde og andre specialiserede institutioner.
3) Ændringer i Lome IV-konventionens tredje del: AVS/EF-samarbejdets  

 instrumenter Ændringerne i konventionens tredje del om AVS/EF-samarbejdets instrumenter  

 er hovedsagelig af teknisk art og tager først og fremmest sigte på en  

 effektivisering af bistandssamarbejdet.
Endvidere er der i konventionen  

 indsat bestemmelser om decentralt samarbejde.
 Særligt skal fremhæves, at der gennem ændringerne i art. 224 og art. 247  

 er åbnet mulighed for direkte budgetstøtte som led i  

 strukturtilpasningsstøtten.
 Med art. 251 A - 251 E er indsat bestemmelser om decentralt samarbejde,  

 bl.a. mellem lokale offentlige myndigheder, sammenslutninger i  

 landdistrikterne, kooperativer, fagforeninger, undervisnings- og  

 forskningscentre, ikke-statslige udviklingsorganisationer og foreninger.
For at sikre bedre muligheder for anvendelse af midler til  

 katastrofebistand er der i art. 251, stk. 3 indføjet en bestemmelse om de  

 tilfælde, hvor de til rådighed værende katastrofebistandsmidler er  

 utilstrækkelige.
I disse tilfælde kan en del af de midler til det nationale  

 vejledende program, der endnu ikke er disponeret over som følge af den  

 pågældende stats manglende evne til at undertegne eller gennemføre det  

 vejledende program, anvendes til katastrofebistand.
Dette kan ske efter  

 anmodning fra den berørte AVS-stat, fra AVS-staterne på den berørte stats  

 vegne eller fra Fællesskabet efter forudgående konsultation med AVS-staterne.
Den væsentligste ændring i art. 281 - 284 om programmering af bistanden  

 er, at der som hovedregel i det vejledende program for bistanden under den  

 anden finansprotokol til den enkelte AVS-stat angives et beløb svarende til  

 70% af den vejledende tildeling af bistandsmidler til landet.
I forbindelse  

 med en revision af programmet senest efter tre år træffes der beslutning,  

 bl.a. baseret på fremskridtene i gennemførelse af programmet, om behovet for  

 tildeling af yderligere midler.
Ikke anvendte midler vil kunne anvendes til  

 finansiering af den programmerbare bistand, medmindre AVS/EF-Ministerrådet  

 træffer en anden afgørelse.
4) Ændringer i Lome IV-konventionens femte del: Afsluttende  

 bestemmelser Den væsentligste nyskabelse i femte del er indføjelsen af en  

 suspensionsklausul i artikel 366a.
Herefter kan en part, såfremt denne  

 finder, at den anden part ikke har overholdt sine forpligtelser med hensyn  

 til et af de væsentlige punkter, der er omhandlet i artikel 5 om demokrati og  

 menneskerettigheder, tage passende skridt til helt eller delvis at suspendere  

 konventionens anvendelse.
Det er underforstået, at suspension er den sidste  

 udvej.
Som udgangspunkt skal der indledningsvis finde konsultationer sted mellem  

 parterne med henblik på at vurdere situationen nærmere samt - om muligt -  

 finde en løsning.
Konsultationerne skal indledes senest 15 dage efter  

 fremsættelsen af anmodningen og må sædvanligvis ikke vare længere end 30  

 dage.
I særligt hastende tilfælde - eller hvis anmodningen om konsultationer  

 afvises - kan suspensionen dog ske straks.
Den berørte part skal i forvejen  

 underettes om en sådan foranstaltning, som ophæves, så snart årsagerne til  

 dens indførelse er forsvundet.
 Ved ændringen af konventionen er der desuden i artikel 364 og 364a skabt  

 adgang til, at AVS/EF-Ministerrådet kan godkende Sydafrikas og Somalias  

 tiltræden af konventionen.
5) Protokoller, bilag og slutakt I Den anden Finansprotokol til Lome IV-konventionen er afsat ialt  

 14.625 mio.
ECU som Fællesskabets samlede finansielle bistand for et tidsrum  

 af fem år fra den 1. marts 1995. Fordelingen af midlerne er anført nedenfor  

 under D.
Eventuelle overskydende midler, der ikke er disponeret over, eller  

 som ikke er udbetalt ved finansprotokollens udløb, anvendes, indtil de er  

 opbrugt, på samme betingelser, som anført i Lome IV-konventionen.
 Den vigtigste ændring i Protokol nr. 1 om definition af begrebet  

 »varer med oprindelsesstatus« og om metoderne for administrativt  

 samarbejde er, at der i art. 6, på begæring af AVS-staterne og under nærmere  

 fastsatte betingelser, åbnes mulighed for, at varer med oprindelse i et  

 naboland, der er udviklingsland, men ikke medlem af AVS, og som tilhører en  

 sammenhængende geografisk enhed, anses for at have oprindelse i den AVS-stat,  

 hvor der foretages yderligere bearbejdning eller forarbejdning.
 Udtrykket »naboland, der er udviklingsland, men ikke medlem af AVS,  

 og som tilhører en sammenhængende geografisk enhed« omfatter ifølge  

 fælleserklæringen i bilag LXXXVI følgende lande:
- Afrika: Algeriet, Egypten, Libyen, Marokko, Tunesien og på et ad  

 hoc-grundlag Sydafrika - Vestindien: Colombia, Costa Rica, Cuba, El Salvador, Guatemala,  

 Honduras, Nicaragua, Panama og Venezuela - Stillehavet: Nauru.
 Protokol nr. 7 om oksekød er ændret således, at der åbnes mulighed  

 for Namibia for en årlig eksport af 13.000 tons udbenet oksekød til EU.  

 Importafgiften nedsættes med 92%.
 Der er indsat en ny Protokol nr. 10 om bæredygtig forvaltning af  

 skovenes ressourcer.
 I slutakten til Lome IV-konventionen er indsat en række bilag med ensidige  

 og fælles erklæringer.
 Bilag III a indeholder således en erklæring fra Fællesskabet, der  

 afspejler, at Fællesskabet i udviklingssamarbejdet med AVS-staterne vil  

 basere sig på principperne i art. 130 U i Traktaten om Den Europæiske Union.
 Bilag XL er ændret til at indeholde den række landbrugsvarer, der nu er  

 omfattet af præferenceordningen i art. 168, stk. 2, litra a), nr. ii).
Den vigtigste ændring er en 16% toldnedsættelse for produkter, hvor  

 AVS-staterne ikke i forvejen havde toldpræferencer.
Undtaget fra denne  

 generelle toldnedsættelse er oliven og heraf afledte produkter samt vin og  

 citroner.
Der blev endvidere bl.a. opnået enighed om toldkontingenter med 50%  

 nedsættelse af tolden for korn (15.000t) og svinekød (500t).
6) Slutakten til aftalen om ændring af den fjerde AVS/EF  

 Lome-konvention Til slutakten til aftalen om ændring af den fjerde AVS/EF Lome-konvention  

 er knyttet en fælleserklæring om handelsudvikling.
C.
PROTOKOLLEN TIL DEN FJERDE AVS/EF LOME-KONVENTION SOM FØLGE AF  

 REPUBLIKKEN ØSTRIGS, REPUBLIKKEN FINLANDS OG KONGERIGET SVERIGES TILTRÆDELSE  

 AF DEN EUROPÆISKE UNION Med protokollen bliver Republikken Østrig, Republikken Finland og  

 Kongeriget Sverige kontraherende parter i Lome IV-konventionen.
Statsborgere,  

 selskaber og virksomheder i disse lande vil først kunne deltage i aftaler,  

 udbud, licitationer m.v. på basis af midler fra Den 8. Europæiske  

 Udviklingsfond (EUF 8), når de pågældende lande har bidraget til EUF 8. De  

 tre lande bidrager ikke til de tidligere europæiske udviklingsfonde.
D.
DEN INTERNE AFTALE OM FINANSIERING OG FORVALTNING AF FÆLLESSKABETS  

 BISTAND INDEN FOR DEN ANDEN FINANSPROTOKOL TIL FJERDE AVS/EF-KONVENTION Med aftalen oprettes Den 8. Europæiske Udviklingsfond (EUF 8).
Fonden tildeles i overensstemmelse med den ovennævnte anden finansprotokol  

 et beløb på 13.132 mio.
ECU, hvoraf medlemslandene direkte bidrager med  

 12.840 mio.
ECU. 165 mio.
ECU anvendes til de oversøiske lande og territorier  

 (OLT).
Danmarks bidrag til fonden udgør 275 mio.
ECU eller ca. 1.958 mio. kr. (1  

 ECU = 7,12 kr.) og forudses afholdt inden for rammerne af den samlede danske  

 bevilling til udviklingslandene.
 Midlerne fordeles således:
 AVS-staterne:
Herudover kan der af Den Europæiske Investeringsbanks (EIB) egne midler  

 ydes lån for ialt 1.693 mio.
ECU.
Heraf kan indtil 1.658 mio.
ECU anvendes  

 til finansieringstransaktioner i AVS-staterne og indtil 35 mio.
ECU til  

 finansieringstransaktioner i OLT.
 I lighed med tidligere interne aftaler fastsættes endvidere i aftalen den  

 interne beslutningsproces, der finder anvendelse ved fastlæggelsen af  

 Fællesskabets holdning til forslag til projektfinansiering.
E.
LISTE OVER AVS-STATERNE OG DE OVERSØISKE LANDE OG TERRITORIER (OLT)  

 Liste over AVS-stater I Afrika: Angola, Benin, Botswana, Burkina Faso, Burundi, Cameroun, Den  

 Centralafrikanske Republik, Comorerne, Congo, Elfenbenskysten, Djibouti,  

 Eritrea, Etiopien, Gabon, Gambia, Ghana, Guinea, Guinea-Bissau, Kap Verde,  

 Kenya, Lesotho, Liberia, Madagaskar, Malawi, Mali, Mauretanien, Mauritius,  

 Mozambique, Namibia, Niger, Nigeria, Rwanda, Sao Tome og Principe, Senegal,  

 Seychellerne, Sierra Leone, Somalia, Sudan, Swaziland, Tanzania, Tchad, Togo,  

 Uganda, Zaöre, Zambia, Zimbabwe og Ækvatorialguinea.
I Vestindien: Antigua og Barbuda, Bahamaøerne, Barbados, Belize, Dominica,  

 Den Dominikanske Republik, Grenada, Guyana, Haiti, Jamaica, St.
Christopher  

 og Nevis, Santa Lucia, St.
Vincent, Suriname samt Trinidad og Tobago.
 I Stillehavet: Fiji, Kiribati, Papua Ny Guinea, Salomonøerne, Tonga,  

 Tuvalu, Vanuatu og Vestsamoa.
Liste over OLT Danmark: Grønland.
 Frankrig: Ny Kaledonien, Fransk Polynesien, øerne Wallis og Futuna,  

 Mayotte, St Pierre og Miquelon samt Sydpolarlandene og Antarktis.
 Nederlandene: Aruba samt De Nederlandske Antiller.
Storbritannien: Anguilla, britisk antarktisk territorium, britiske  

 territorier i Det indiske Ocean, Caymanøerne, De britiske Jomfruøer,  

 Falklandsøerne, Montserrat, Pitcairn, St.
Helena, Syd-Georgien og Syd  

 Sandwichøerne samt Turks- og Caicosøerne.
