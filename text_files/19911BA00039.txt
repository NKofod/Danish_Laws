Nr BSF 39 Forslag til folketingsbeslutning om børnepasningsgaranti og afvikling af  

 ventelisterne til daginstitutioner og dagpleje Fremsat af Hanne Thanning Jacobsen (SF) Pernille Frahm (SF) Gade (SF) Jes  

 Lunde (SF) Ebba Strange (SF) den 11. december 1991 Folketinget opfordrer regeringen til at sikre, at der senest i 1995 træder en kommunal garanti for pasning af småbørn i kraft, og at der omgående påbegyndes en hurtig afvikling af ventelisterne til pasningsordninger for småbørn, og til at træffe følgende foranstaltninger:
1. Senest den 1. februar 1992 fremsættes forslag til ændring af lov om  

 social bistand, således at den indeholder en pligt for kommunerne til at  

 tilbyde dagpasning af alle småbørn, hvis forældre ønsker det.
Der gives dog  

 mulighed for at fravige denne pligt indtil 1995, hvis kommunen har iværksat  

 en plan om hurtig afvikling af ventelisten til dagpasning af småbørn.
 2. Senest den 1. februar 1992 udarbejdes en ændring af bekendtgørelsen om  

 kommunernes låntagning og meddelelse af garantier, således at kommunerne kan  

 optage lån til opførelse af daginstitutioner m.v.
 3. Senest den 1. februar 1992 fremsættes lovforslag, der stiller 1 mia.  

 kr. til rådighed for kommunerne til brug for nedbringelse af ventelisterne og  

 giver kommunen mulighed for at disponere over såvel disse penge som lån  

 optaget i henhold til punkt 2, uanset at pengene i følge sagens natur ikke  

 optræder på de vedtagne kommunale budgetter for 1992.
4. Efter forhandling med kommunerne fremsættes senest den 1. maj 1992  

 lovforslag, der sikrer kommunerne mulighed for fra og med 1993 at afholde de  

 udgifter, der følger af afviklingen af ventelisterne og  

 børnepasningsgarantien.
Videre søges der gennemført forhandlinger om en  

 revision af aftalerne med kommunerne om den kommunale økonomi, der indebærer,  

 at kommunerne kan afholde disse merudgifter.
 5. Efter forhandling med kommunerne fremsættes senest den 1. maj 1992  

 lovforslag, der sikrer en rimelig fordeling mellem kommunerne af de kommunale  

 byrder ved en børnepasningsgaranti.
Bemærkninger til forslaget Almindelige bemærkninger Det bør være en selvfølgelighed i et moderne samfund, at alle kan få  

 deres børn passet på betryggende vilkår.
Det er afgørende for et godt  

 familieliv og barnets tryghed og udvikling.
Alligevel er hovedreglen i dag,  

 at der er en betydelig ventetid, ofte på 1 år eller mere, fra det tidspunkt  

 barselorloven holder op, til der er mulighed for at få et kommunalt  

 pasningstilbud.
I den periode er mange henvist til private pasningsordninger  

 baseret på sort arbejde.
Det er dyrt, det er i mange tilfælde dårligt for  

 barnet, og det er med til at undergrave skattemoralen, specielt fordi  

 kommunerne i flere tilfælde endog har opfordret til sådanne ulovligheder.  

 Andre er ude af stand til at genoptage deres arbejde grundet manglende  

 pasningsmuligheder.
Endvidere bevirker ventelisterne, at mange børnefamilier  

 føler sig mere eller mindre stavnsbundet, fordi de ved en flytning kommer  

 bagest i køen i den ny kommune.
Det gør arbejdsmarkedet mindre fleksibelt.
Der er intet, der tyder på en forbedring af denne urimelige tilstand.  

 Ganske vist har kommunerne i deres budgetter vedtaget at etablere ca. 10.000  

 nye pasningstilbud, men størstedelen af disse henvender sig til børn i den  

 skolepligtige alder.
Samtidig stiger antallet af småbørn i første halvdel af  

 90'erne hvert år med ca. 12.000. Det betyder, at behovet for offentlig  

 småbørnspasning stiger med mindst 8.000-9.000 om året.
Derfor er der desværre  

 fortsat grund til at tro, at ventelisterne vil fortsætte med at vokse, hvis  

 der ikke gribes ind.
Derfor foreslår SF, at der indføres en lovfæstet garanti for, at forældre  

 kan få deres barn passet i en kommunal pasningsordning.
Det er samme princip,  

 der gælder for børn i den undervisningspligtige alder, jf. § 19 i lov om  

 folkeskolen.
 En sådan garanti kan desværre ikke indføres fra den ene dag til den anden.  

 Forslagsstillerne vurderer, at garantien kan være i kraft i løbet af 1995.  

 Indtil det tidspunkt skal kommunerne dog forpligtes til at sørge for at  

 afvikle eventuelle ventelister i det hurtigst mulige rimelige tempo.
Garantien og afviklingen af ventelisterne vil selvsagt belaste den  

 kommunale økonomi.
Der skal derfor etableres økonomisk mulighed for, at  

 kommunerne kan klare disse udgifter.
Det skal ske ved friere låneadgang,  

 øgede statstilskud og mindre snærende rammer for de kommunale udgifter.
Den øgede udgiftsbelastning for kommunerne aktualiserer det problem, der i  

 forvejen består med at sikre en rimelig mellemkommunal fordeling af  

 udgifterne til børnepasning.
Det skal der findes en løsning på.
Bemærkninger til forslagets enkelte punkter Ad 1 § 69 i lov om social bistand pålægger allerede i dag kommunrne at sørge  

 for ». . . det nødvendige antal pladser på daginstitutioner for børn . .  

 .«.
Denne garanti, som egentlig synes klar nok, har vist sig ikke at  

 sikre nødvendig børnepasning.
Derfor skal der indføjes en formulering, der  

 fastslår et egentligt retskrav for forældre på at få deres børn passet.
Garantien skal i første omgang gælde for småbørn, dvs. børn fra den alder,  

 hvor den almindelige barselorlovsperiode udløber, til det tidspunkt, hvor  

 barnet optages i 1. klasse (eller hvor undervisningspligten påbegyndes  

 opfyldt på anden vis). Garantien skal også gælde i tilfælde, hvor forældrene  

 først ønsker deres barn passet på et senere tidspunkt end  

 barselorlovsperiodens udløb.
Kommunen skal dog have krav på et rimeligt  

 varsel.
Specielt i flyttesituationer bør denne varslingsperiode søges gjort  

 meget kortvarig.
 Der indsættes samtidig en bestemmelse, der giver kommunen mulighed for at  

 fravige pasningsgarantien frem til 1995 under forudsætning af, at den til  

 gengæld sørger for at afvikle ventelisterne så hurtigt, det kan lade sig gøre  

 under hensyntagen til den demokratiske proces, lokalplanvedtagelser,  

 indhentning af licitationstilbud, byggetider etc.
Ad 2 Med de nugældende regler for kommunal låntagning kan kommunerne ikke  

 lånefinansiere etableringen af nye daginstitutioner.
Det er en alvorlig  

 hindring for afvikling af ventelisterne, især i en periode, hvor behovene  

 stiger.
 Derfor foreslås en ændring af lånebekendtgørelsen, så lånefinansiering kan  

 finde sted på normale lånevilkår, jf. § 6 i bekendtgørelsen.
 En sådan ændring vil betyde, at kommunerne også vil kunne indgå aftaler  

 med pensionskasser m.v. om leje af daginstitutioner, uden at det belaster  

 lånerammerne.
Ad 3 For hurtigst muligt at få gang i afviklingen af ventelisterne stilles der  

 allerede i 1992 1 mia. kr. til rådighed til dette formål.
Beløbet fordeles på  

 kommuner efter antal børn i alderen 0-6 år.
Kommunerne forpligter sig til at  

 bruge beløbet til pasningsforanstaltninger for småbørn.
I tilfælde, hvor der  

 ikke er og ikke forventes at opstå ventelister, kan pengene dog bruges på  

 anden vis f.eks. til forbedring af hjemmehjælpen.
Disse penge skal kunne anvendes, selv om de selvsagt ikke optræder på de  

 vedtagne kommunale budgetter.
Regeringen skal sørge for, at der sker de  

 fornødne ændringer af eller dispensationer fra lov om kommuners styrelse.
 På lignende måde skal eventuelle proceduremæssige hindringer for, at der  

 kan besluttes nye anlægsprojekter i kraft af lempelsen af låneadgangen (jf.  

 punkt 2), fjernes.
 Beløbet på 1 mia. kr. vil i meget vid udstrækning modsvares af besparelser  

 på arbejdsløshedsdagpenge og er således udtryk for en aktivering af disse.
Ad 4 Udgiften ved en fuldt etableret pasningsgaranti vil i 1995 være på ca. 3  

 mia. kr., jævnt stigende fra 1 mia. kr. i 1992. Det gælder før modregning af  

 besparelser på arbejdsløshedsdagpengene.
 Det skal derfor for det første sikres, at de kommunale udgiftsrammer hæves  

 med tilsvarende beløb, hvilket kræver en revision af aftalen mellem  

 kommunerne og regeringen om den kommunale økonomi, idet denne forudsætter  

 uændrede nettodriftsudgifter i 1993 og 1994.
For det andet skal beløbet finansieres.
Forslagsstillerne mener uanset det  

 udvidede totalbalanceprincip, at finansieringen skal deles mellem kommuner og  

 stat.
Den kommunale finansiering vil kunne ske uden skatteforhøjelser i kraft af  

 den reale stigning i skattegrundlaget, som vil være en konsekvens af den  

 udvikling i dansk økonomi, som regeringen forudså i dens senest fremlagte  

 prognose, der rækker frem til 1995. Da kommunerne efter forslagsstillernes  

 vidende ikke har fuld tillid til regeringens økonomiske prognoser, er det dog  

 rimeligt, at regeringen udsteder en garanti, der sikrer, at udebliver  

 stigningen i skattegrundlaget, ydes et kompenserende tilskud.
En lignende  

 model gælder for 1993 ifølge de indgåede aftaler mellem stat og kommuner.
 Den statslige finansiering vil kunne ske via besparelser på dagpengene.
Det forudsættes, at regeringen optager forhandlinger med de kommunale  

 organisationer om de nærmere retningslinjer.
De nødvendige lovændringer  

 forelægges derefter Folketinget.
Love, cirkulærer etc. skal af hensyn til den  

 kommunale budgetlægningsprocedure være på plads, inden folketingsåret 1991-92  

 afsluttes.
Ad 5 Med præciseringen af, at børnepasning er et lovbestemt krav vil det være  

 rimeligt, at kommunerne får aktivitetsbestemte tilskud på dette område enten  

 i form af refusion eller et tilskud pr. passet barn, eventuelt differentieret  

 efter barnets alder.
 Herudover kan der være behov for at justere den vægt, antallet af  

 0-6-årige børn tildeles i de mellemkommunale udligningsordninger.
Den tekniske udformning af det samlede system kræver dog nærmere  

 overvejelser.
Det forudsættes, at regeringen også her indgår forhandlinger  

 med de kommunale organisationer, og at resultatet eller et manglende resultat  

 forelægges Folketinget, der foretager nødvendige lovændringer.
Også denne  

 konstruktion skal af hensyn til den kommunale budgetlægningsprocedure være på  

 plads, inden folketingsåret 1991-92 afsluttes.
