 1. I henhold til stempellovens § 57, stk. 4, kan  

 stempelafgiften til et pantebrev med pant i fast ejendom eller løsøre  

 beregnes af pantets værdi, hvis denne er lavere end det pantsikrede beløb, og  

 dette fremgår af dokumentet.
Efter hidtidig praksis har stempelberegningen i tilfælde, hvor dokumentet  

 indleveres til tinglysning inden stempelfristens udløb, kunnet ske på  

 grundlag af en efterfølgende værdierklæring, såfremt den fremkom inden  

 stempelmyndigheden afgav stempelresolution.
Var dokumentet først indleveret  

 til tinglysning efter stempelfristens udløb, kunne der ikke tages hensyn til  

 en efterfølgende værdierklæring.
 Ved en dom af 21. december 1983 har Højesteret imidlertid statueret, at  

 adgangen til at afgive manglende nødvendige oplysninger må stå åben indtil  

 stempelmyndigheden har afgivet stempelresolution.
 Afgørelsen er begrundet med, at der ikke i stempelloven er hjemmel til at  

 afskære en part fra, efter stempelfristen er udløbet, at afgive de fornødne  

 manglende oplysninger.
 På baggrund af dommen fastsætter skattedepartementet herved følgende  

 retningslinier for anvendelsen af stempellovens § 57, stk. 4:
I tilfælde, hvor dokumentet er indleveret til tinglysning, kan den  

 stempelpligtige afgive en værdierklæring over for tinglysningsdommeren.
Hvis  

 dokumentet er anholdt, kan den stempelpligtige endvidere afgive  

 værdierklæringen over for stempelmyndigheden.
I begge tilfælde kan  

 stempelberegningen ske på grundlag af en sådan efterfølgende værdierklæring,  

 når den fremkommer inden stempelmyndigheden har afgivet stempelresolution, og  

 såfremt påføres den dokumentet.
 Ændringen af praksis har virkning fra Østre Landsrets dom af 8. december  

 1982.
 Hvor stempelberegningen er foretaget efter den 8. december 1982 eller  

 efter påklage er stadfæstet efter denne dato, kan de stempelpligtige kræve,  

 at stempelberegningen omgøres, når der ved denne er set bort fra en  

 værdierklæring indsendt inden stempelresolutionens udfærdigelse.
Omberegning og tilbagebetaling af for meget erlagt stempel i de nævnte  

 tilfælde kan ske, når den stempelpligtige anmoder herom eller forholdet er  

 tinglysningskontorerne eller stempelmyndigherne bekendt.
Anmodningen fra den  

 stempelpligtige skal ledsages af en værdierklæring på pantebrevet og være  

 fremsendt senest den 31. december 1984.
2. Når et ejerpantebrev er stemplet på grundlag af  

 pantets værdi, og det derefter overdrages til ny ejer af pantet, skal  

 transporten ikke efterstemples i forhold til pantebrevets pålydende eller en  

 ny erklæring om pantets værdi.
Sådanne transporter kan passere stempelfrit i  

 medfør af stempellovens § 72, stk. 6, nr. 2.
 Nærværende cirkulæreskrivelse erstatter skattedepartementets  

 cirkulæreskrivelse nr. 190 af 11. november 1981 vedrørende stempling af  

 pantebreve på grundlag af en erklæring om pantets værdi.
