 Ved noteveksling af 30. maj og 25. juli 1968 er der i København indgået  

 følgende overenskomst med Canada om udveksling af oplysninger vedrørende  

 forsvarsforskning:
DEN CANADISKE AMBASSADE 1. Den canadiske ambassade bevidner det kgl. danske  

 udenrigsministerium sin højagtelse og har på den canadiske regerings vegne  

 den ære at foreslå, at der indgås en overenskomst mellem Danmark og Canada  

 med udveksling af militærvidenskabelige oplysninger til fremme af forskningen  

 med relation de til to landes forsvar.
 2. Denne overenskomst skal omfatte sådanne generelle  

 emneområder inden for militær videnskab og bestemte projekter, som er  

 indbyrdes vedtaget af formanden for The Defence Researsh Board på Canadas  

 vegne og formanden for Forsvarets Forskningsråd på Danmarks vegne, idet disse  

 skal udarbejde detaljerede procedurer for udvekslingen af  

 militærvidenskabelige oplysninger i det omfang, de respektive landes  

 lovgivning tillader.
3. Den af overenskomsten omfattede virksomhed vil  

 blive benævnt: »Canadisk-dansk militærvidenskabeligt  

 udvekslingsprogram«.
Videnskabeligt samarbejde inden for et bestemt og  

 afgrænset område af militær videnskab vil blive benævnt: »Canadisk-dansk  

 militærvidenskabeligt udvekslingsprojekt«.
4. Med de i pkt. 5 nævnte forbehold skal der, inden  

 for de udpegede områder, som af begge anses for at falde inden for  

 overenskomsten, finde en fuldstændig udveksling sted af videnskabelige og  

 tekniske oplysninger.
For at opnå videregivelse af alle oplysninger om den  

 videnskabelige virksomhed eller om udpegede projekter skal hvert af landene  

 efter anmodning herom foranledige, at gensidigt anerkendte repræsentanter for  

 det andet land får adgang til institutioner og andre lokaliteter, hvor denne  

 aktivitet finder sted.
5. Den canadiske og den danske regering er opmærksomme  

 på, at udvekslingen af oplysningerne kan være underkastet begrænsninger,  

 dersom oplysningernes kilde er en tredje part eller en stat, som ikke er  

 deltager i denne overenskomst.
Udveksling af sådanne oplysninger må kun ske  

 med vedkommende tredjeparts godkendelse.
 6. Ligeledes må ingen af landene frigive oplysninger  

 modtaget inden for overenskomstens rammer til tredje part eller stat uden  

 forudgående samtykke fra oplysningernes kilde.
 7. For hvert enkelt udarbejdet udvekslingsprojekts  

 vedkommende skal der tages skridt til at definere projektets  

 sikkerhedsmæssige elementer samt fastsættes en gensidigt anerkendt passende  

 klassifikationsgrad.
 8. For den gensidige beskyttelse af klassificerede  

 oplysninger og skriftligt materiale udvekslet inden for denne overenskomst og  

 for personel-sikkerhed gælder regler i overensstemmelse med de almindeligt  

 NATO-sikkerhedsbestemmelser.
9. Besøg ved de i pkt. 4 nævnte institutioner og  

 lokaliteter vil kun blive tilladt for, og klassificerede oplysninger vil kun  

 blive mundtlig viderebragt til personer, som, foruden at være godkendt til  

 behandling af klassificeret materiale, er blevet udtrykkeligt bemyndigede  

 hertil af den kompetente myndighed i det land, jfr. pkt. 2, hvorfra  

 vedkommende er udsendt.
Bemyndigelsens omfang og varighed vil blive bekræftet  

 i en skrivelse stilet til den kompetente myndighed i det andet land, jfr.  

 pkt. 2. I skrivelsen angives den klassifikationsgrad for behandling af  

 klassificeret materiale, som vedkommende sikkerhedscertifikat dækker.
 10. Klassificerende oplysninger, som modtages inden  

 for overenskomsten, skal fortsat beskyttes efter aftalens ophør i henhold til  

 aftalte sikkerhedsregler.
11. I det omfang etablerede eller potentielle  

 udnyttelsesrettigheder forekommer, skal disse beskyttes i henhold til hvert  

 af landenes love, og modtagne oplysninger må ikke uden forudindhentet  

 godkendelse fra kilden anvendes på en måde, som forringer disse rettigheders  

 værdi.
Kilden til modtagne oplysninger skal give sin tilladelse forud for  

 disses anvendelse til ikke-militære formål.
Oplysninger behæftet med  

 udnyttelsesrettigheder skal udveksles mellem de to lande i henhold til en  

 ordning og en fremgangsmåde, som er acceptabel for begge lande.
 12. Såfremt der er enighed om foranstående, har den  

 canadiske ambassade den ære at foreslå, at nærværende note, hvis franske og  

 engelske tekst har lige gyldighed, og udenrigsministeriets bekræftende svar  

 skal udgøre en overenskomst mellem de to regeringer, som skal træde i kraft  

 på datoen for ministeriets svar, og som skal forblive i kraft indtil seks  

 måneder fra den dag, hvor en af regeringerne skriftligt måtte opsige den over  

 for den anden.
 13. Den canadiske ambassade i Danmark benytter denne  

 lejlighed til over for det danske udenrigsministerium at forny forsikringen  

 om sin mest udmærkede højagtelse.
 København, den 30. maj 1968.
Verbalnote Udenrigsministeriet har den ære at anerkende modtagelsen af den canadiske  

 ambassades note af 30. maj 1968, som har følgende ordlyd:
 (her følger teksten til foranstående note).
 Udenrigsministeriet har den ære at meddele ambassaden, at regeringen er  

 enig i dette spørgsmål og betragter ambassadens note og dette svar som  

 udgørende en formel overenskomst mellem den danske regering og den canadiske  

 regering på dette område.
 København, den 25. juli 1968.
Den canadiske ambassade, København.
 Overenskomsten er herefter trådt i kraft den 25. juli 1968.
 Udenrigsministeriet, den 14. maj 1969.
 Poul Hartling.
