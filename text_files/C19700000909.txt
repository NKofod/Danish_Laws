 (Til de skattelignende myndigheder og samtlige amtstuer  

 m.v.).
 Hermed følger eksemplarer af lovbekendtgørelse nr. 448 af 29. august 1969  

 om indskud på etableringskonto.
 I lovbekendtgørelsen er indføjet de ændringer, der er gennemført ved lov  

 nr. 38 af 20. februar 1969 og ved lov nr. 127 af 29. marts 1969.
 I.
 Den ved lov nr. 38 af 20. februar 1969 gennemførte ændring har bragt  

 formuleringen af etableringskontolovens § 7, stk. 2, i overensstemmelse med  

 affattelsen af afskrivningslovens § 3, stk. 2, jfr. afsnit II, 3. i  

 skattedepartementets cirkulære nr. 34 af 20. februar 1969 om ændringer i  

 afskrivningsloven, investeringsfondsloven og lov om indskud på  

 etableringskonto.
 II.
 De ændringer, der er gennemført ved loven af 29. marts 1969, har til  

 formål at tilpasse etableringskontoloven til kildeskatteordningen.  

 Ændringerne træder i kraft den 1.januar 1970. Det drejer sig om følgende  

 ændringer:
1. Kildeskattelovens regler om særskilt beskatning af  

 gifte kvinder, for så vidt angår lønindtægt og indtægt ved selvstændig  

 virksomhed m.v., har medført, at de særlige regler i etableringskontoloven om  

 indskud foretaget af gifte kvinder, der er sambeskattet med deres ægtefælle,  

 har kunnet udgå.
Dette er sket ved ændringerne af § 2, § 3, stk. 2, § 4, stk.  

 1, og § 11, stk. 2. Gifte kvinder kan herefter foretage indskud på  

 etableringskonto efter samme regler som andre fuldt skattepligtige personer.
 Frigivelse af et foretaget indskud på etableringskonto kan ligesom hidtil  

 ske ikke blot til etablering af en virksomhed, der skal drives af  

 kontohaveren selv, men også til etablering af en virksomhed, der skal drives  

 af kontohaverens ægtefælle eller af begge ægtefæller i forening, jfr. § 5,  

 stk. 4.
Efter § 9, stk. 1 og 2, § 10, stk. 1 og 2, og § 11, stk. 3, skal  

 indskudsbeløb i visse tilfælde medregnes ved opgørelsen af kontohaverens  

 skattepligtige indkomst.
Er kontohaveren en gift kvinde, henregnes beløbet  

 til de indkomster, hvoraf hun ansættes særskilt til skat, jfr.  

 kildeskattelovens § 4, stk. 2,a) og b).
 2. Ændringen af § 3, stk. 1, sidste pkt., er af  

 redaktionel karakter og står i forbindelse med de ændringer af ligningslovens  

 regler om lønmodtagerfradrag m.v., som gennemførtes ved lov nr. 191 af 31.  

 maj 1968.
 3. Efter den nye affattelse af § 4, stk. 1, 2. pkt.,  

 skal en etableringskonto bære påtegning om den skattepligtiges personnummer  

 foruden som hidtil om den pågældendes navn og adresse.
4. Ved den nye affattelse af § 11, stk. 2, er der ud  

 over den under 1. nævnte ændring også gennemført en ændring i reglerne om  

 beregningen af den rente, der skal svares, når der sker efterbeskatning af et  

 ikke frigivet indskud på etableringskonto i tilfælde, hvor kontohaveren  

 opgiver bopæl her i landet, inden etablering har fundet sted.
Hvor indskuddet  

 er foretaget for indkomståret 1970 eller senere indkomstår, beregnes renten  

 således fra udgangen af det pågældende indkomstår.
Er indskuddet foretaget  

 for tidligere indkomstår, forrentes skatteefterbetalingen som hidtil fra  

 udgangen af det skatteår, efterbetalingen vedrører.
 5. Ved ændringen af § 12 er pligten til at indsende  

 det særlige skema vedrørende indskud på etableringskonto udvidet til også at  

 omfatte tilfælde, hvor den skattepligtige ikke afgiver sædvanlig  

 selvangivelse, men alene den i kildeskattelovens § 81 omhandlede erklæring.  

 Kildeskattelovens § 81 er indtil nu ikke bragt i anvendelse, og ændringen af  

 etableringskontolovens § 12 har derfor endnu ikke praktisk betydning.
 Skattedepartementet, den 30. januar  

 1970.
Hans P.
Gøtrik.
