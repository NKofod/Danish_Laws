Skriftlig fremsættelse (7. oktober  

 1998) Erhvervsministeren (Pia Gjellerup):
 Herved tillader jeg mig at fremsætte:
 Forslag til lov om sikkerhed til søs.
(Lovforslag nr.
L 20).
 Forslag til lov om ændring af søloven.  

 (Overførsel af registreringsregler m.v.).
(Lovforslag nr.
L 21).
 Forslag til lov om ændring af  

 sømandsloven, lov om skibes besætning og lov om beskyttelse af  

 havmiljøet. (Ændringer som følge af lov om sikkerhed til  

 søs, fravigelse af lov om indfødsret, koordinationsudvalg for  

 skibesrelaterede miljøspørgsmål.
(Lovforslag nr.
L 22).
Lovforslagene er et led i det fortsatte arbejde med  

 forenkling af Erhvervsministeriets regelgrundlag.
Det foreslås at  

 sammenskrive lov om skibsfartens betryggelse med lov om skibes sikkerhed m.v.  

 og at overføre bestemmelserne i skibsregistreringsloven og lov af 1.  

 april 1892 om skibes registrering (flagloven) til søloven med det  

 sigte at skabe større overskuelighed i lovgivningen.
Endvidere  

 foreslås en række straffebestemmelser og forskrifter om  

 arbejdsmiljø m.v. overført fra sømandsloven og  

 søloven til lov om sikkerhed til søs.
Forslaget til lov om sikkerhed til søs er i lighed  

 med den lovgivning, den afløser, i vidt omfang udformet som en  

 rammelov, der indeholder hovedprincipper og -formål.
Hovedsigtet er som  

 i den hidtidige lovgivning at sikre et højt sikkerhedsniveau til  

 søs.
Forslaget afspejler, at der udover skibes bygning og konstruktion  

 skal være mere fokus på operationelle forhold samt  

 veldokumenterede sikkerhedssystemer.
Lovforslaget indeholder klare  

 hjemmelsbestemmelser for regler om opklaring af søulykker og en  

 justering af afgrænsningen overfor havmiljølovgivningen.  

 Endvidere foreslås hjemmelsbestemmelser for forsvarsministeren til at  

 fastsætte regler for sikkerhed og sundhed om bord i  

 søværnets skibe.
Søloven indeholder en række bestemmelser om  

 skibes nationalitetsforhold, som anvendes ved registrering af skibe, og der  

 er således en tæt sammenhæng mellem denne lov og lov om  

 skibsregistrering.
Flagloven indeholder bestemmelser vedrørende  

 adgangen til at føre dansk flag.
 Sammenskrivningen af disse regler vil fremme  

 overskueligheden af registreringsbestemmelserne og vil skabe en højere  

 grad af fællesnordisk retsenhed på dette område, da man i  

 Norge og Sverige allerede har indarbejdet nationalitets- og  

 registreringsbestemmelser i sølovene.
Det sidstnævnte lovforslag indeholder de  

 konsekvensændringer, som er nødvendige som følge af den  

 nye lov om sikkerhed til søs.
Desuden etableres et formelt  

 koordinationsforum for skibsrelaterede miljøspørgsmål,  

 ligesom der foreslås nogle mindre ændringer af lovteknisk  

 karakter i besætningsloven.
 Med disse bemærkninger skal jeg anbefale forslaget  

 til en hurtig og velvillig behandling.
