Skriftlig fremsættelse (13. oktober 1999) Kulturministeren (Elsebeth Gerner Nielsen):
 Herved tillader jeg mig for Folketinget at  

 fremsætte:
 Forslag til Lov om regionale kulturaftaler samt  

 ændring af teaterloven, museumsloven og lov om musik.
(Lovforslag nr.
L 40).
Det overordnede politiske mål med lovforslaget er  

 gennem regionale kulturaftaler at understøtte amtskommuners og  

 kommuners engagement på kulturområdet.
Kulturaftalerne har til  

 formål at fremme dispositionsfriheden på det regionale niveau,  

 forbedre ressourceudnyttelsen og fremme udviklingen på kulturens  

 område.
Hvor aftalen omfatter flere kommunale enheder, skal aftalen  

 medvirke til at styrke samarbejdet på tværs af kommune- og  

 amtsgrænser.  Aftalerne skulle også gerne medvirke til at  

 fastholde og udbygge den kulturpolitiske dialog og værdidebat på  

 tværs af kommunegrænser og med Kulturministeriet og ministeriets  

 råd og nævn.
Lovforslaget tilvejebringer den nødvendige hjemmel  

 til, at Kulturministeriet og den enkelte kulturregion kan indgå en  

 flerårig regional kulturaftale.
En kulturregion kan være en  

 amtskommune, en kommune, en gruppe af kommuner, Hovedstadens  

 Udviklingsråd eller kombinationer heraf.
Med den regionale kulturaftale opstiller kulturregionen og  

 Kulturministeriet et samlet sæt af målsætninger på  

 kulturområdet, gældende for hele aftaleperioden.
På det  

 økonomiske område resulterer aftalen i, at en række  

 tilskud forvaltes af kulturregionen frem for af Kulturministeriet med  

 tilhørende råd og nævn.
Lovforslaget forventes ikke at have væsentlige  

 økonomiske konsekvenser for stat, amtskommuner og kommuner.
Det  

 forventes dog, at man i regionerne vil kunne etablere flere og/eller bedre  

 kulturtilbud for de til rådighed værende midler end før  

 indgåelsen af aftalerne.
 Lovforslaget har ingen EU-retslige eller  

 miljømæssige konsekvenser.
 Lovforslaget fremsættes med henblik på  

 ikrafttræden 1. januar 2000.
 Idet jeg i øvrigt henviser til lovforslaget og  

 bemærkningerne hertil, skal jeg anbefale lovforslaget til hurtig og  

 velvillig behandling.
