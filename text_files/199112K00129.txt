Nr LSF 129 Forslag til Lov om foranstaltninger mod alkoholmisbrug Fremsat af sundhedsministeren (Ester Larsen) den 29. november 1991 Kapitel 1 Kommunale foranstaltninger § 1. I hver kommune nedsætter kommunalbestyrelsen et  

 forebyggelses- og bevillingsnævn.
Stk. 2. Forebyggelses- og bevillingsnævnet har til opgave i  

 kommunen at forestå foranstaltninger mod alkoholmisbrug i form af 1) forebyggelse af misbrug, 2) tidlig indsats over for misbrug, 3) rådgivning om misbrug, 4) behandling af misbrug eller henvisning hertil og 5) støtte efter behandling af misbrug.
 Stk. 3. Forebyggelses- og bevillingsnævnet skal i sin virksomhed  

 inddrage lokale institutioner, organisationer og arbejdsmarkedsparter.
 Stk. 4. Kommunalbestyrelsen fastsætter retningslinier for nævnets  

 arbejde.
§ 2. Nævnet består af 11 medlemmer.
Heraf udpeges 1) 4 medlemmer af kommunalbestyrelsen blandt kommunalbestyrelsens  

 medlemmer, 2) 1 medlem af politiet, 3) 1 medlem af lokale patientforeninger, afholdsforeninger, loger m.v. i  

 forening, 4) 1 medlem af lokale bolig-, grundejer- og idrætsforeninger i forening, 5) 1 medlem af de lokale restauratører i forening, 6) 1 medlem af den lokale handelsstand, 7) 1 medlem af Dansk Arbejdsgiverforening og 8) 1 medlem af fagbevægelsen.
 § 3. Kommunalbestyrelsen ansætter en eller flere  

 alkoholkonsulenter, der tilknyttes forebyggelses- og bevillingsnævnet og yder  

 nævnet bistand til igangsætning og koordinering af foranstaltningerne mod  

 alkoholmisbruget.
 § 4. Til dækning af udgifterne ved forebyggelses- og  

 bevillingsnævnets arbejde afsætter kommunalbestyrelsen på det årlige budget  

 et samlet beløb svarende til mindst 70 kr. pr. indbygger.
Kapitel 2 Amtskommunale foranstaltninger § 5. Lovens regler om amtskommuner gælder også for Københavns og  

 Frederiksberg kommuner.
 § 6. I hver amtskommune skal et fornødent antal  

 døgninstitutionspladser forefindes på mindst een af  

 behandlingsinstitutionerne for alkoholskadede i henhold til lov om  

 sygehusvæsenet.
 Stk. 2. Ud over driften i henhold til lov om sygehusvæsenet af  

 behandlingsinstitutioner for alkoholskadede påhviler det inden for  

 amtsrådskredsen amtskommunen at tilbyde behandling for alkoholmisbrug i den  

 alkoholskadedes hjem.
 Stk. 3. Behandling og rådgivning på amtskommunens  

 behandlingsinstitutioner for alkoholskadede i henhold til lov om  

 sygehusvæsenet skal ydes anonymt, hvis den alkoholskadede ønsker det.
 § 7. Til kommunerne inden for amtsrådskredsen yder amtskommunen  

 faglig bistand ved etableringen af de i § 1, stk. 2, nr. 5, omhandlede  

 kommunale støtteforanstaltninger efter behandling af alkoholmisbrug.
 § 8. Amtskommunen skal løbende iværksætte informationsvirksomhed,  

 kampagner o.lign. til forebyggelse af alkoholmisbrug og ulykker i forbindelse  

 med alkoholindtagelse.
§ 9. Amtskommunen tilbyder lokale arbejdsgivere og arbejdstagere  

 vejledning om og behandling af alkoholproblemer hos ansatte.
Tilbudet  

 tilrettelægges så vidt muligt i samarbejde med repræsentanter for  

 arbejdsmarkedets parter.
 § 10. Amtskommunen afholder regelmæssigt en konference for  

 medlemmerne af de kommunale forebyggelses- og bevillingsnævn og samtlige  

 alkoholkonsulenter inden for amtsrådskredsen.
 § 11. Amtskommunen ansætter mindst 2 alkoholkonsulenter til at  

 koordinere behandlingsarbejdet og de misbrugsforebyggende aktiviteter i  

 amtskommunen og i forhold til kommunerne i amtsrådskredsen.
Kapitel 3 Alkoholfonden § 12. Der oprettes en alkoholfond til fremme af initiativer  

 vedrørende forebyggelse og behandling af alkoholmisbrug og til fremme af  

 samordning af myndighedernes indsats til bekæmpelse af alkoholmisbrug.
 Stk. 2. Fondens midler anvendes til:
1) kommunale og amtskommunale samt konkrete lokale organisationers,  

 institutioners og personalegruppers aktiviteter med forebyggelse og  

 behandling, 2) årlige tilskud til de landsdækkende, alkoholmisbrugsbekæmpende  

 organisationer, 3) et eller flere centre for rusmiddelforskning samt til enkeltprojekter  

 ved universiteter og andre forskningsinstitutioner, 4) redegørelser, udredninger, oplysningsmateriale m.v. til brug for det  

 kommunale og amtskommunale arbejde, 5) etablering af en tværsektoriel og tværfaglig efteruddannelse af  

 undervisere, behandlere og konsulenter og 6) landsdækkende aktiviteter, herunder kampagner.
Stk. 3. Nærmere bestemmelser om fondens virke fastsættes af fonden  

 i en vedtægt.
Sundhedsministeren godkender fondens vedtægt og senere  

 ændringer heraf.
 § 13. Fonden ledes af en bestyrelse på 9 medlemmer, som udpeges  

 for 4 år ad gangen.
Stk. 2. Heraf udpeges 1) 3 medlemmer af Folketinget, 2) 4 medlemmer af henholdsvis sundhedsministeren, socialministeren,  

 justitsministeren og industriministeren og 3) 2 medlemmer af henholdsvis Kommunernes Landsforening og  

 Amtsrådsforeningen i Danmark.
 Stk. 3. Alkoholfonden er i sin virksomhed uafhængig af statslige  

 myndigheder og råd og har selvstændige sekretariatsfunktioner.
 Stk. 4. Bestyrelsen fastsætter selv sin forretningsorden.
Stk. 5. Fonden offentliggør hvert år en beretning om sin  

 virksomhed.
Beretningen afgives til Folketinget og sundhedsministeren.
 § 14. Til fondens varetagelse af sine opgaver bevilges 50 mio.kr.  

 på de årlige finanslove.
 § 15. Udgifterne til administration og drift af alkoholfonden,  

 herunder fondens sekretariat, afholdes af fondsmidlerne.
Kapitel 4 Andre bestemmelser § 16. Til dækning af de samlede årlige af kapitel 1-3 følgende  

 udgifter for statskassen opkræves en særlig afgift gennem salget af  

 alkoholholdige drikke.
Lovforslag herom fremsættes inden 1. november 1992.
 § 17. I folkeskoleloven, jf. lovbekendtgørelse nr. 519 af 3. juli  

 1991, affattes § 6, stk. 1, således:
 » § 6. I undervisningen i grundskolen indgår:
1) færdselslære, 2) seksualoplysning, 3) norsk og svensk, 4) fremmede religioner og andre livsanskuelser, 5) uddannelses- og erhvervsorientering, 6) sundhedslære, 7) oplysning om alkoholbrug og alkoholmisbrug, 8) oplysning om andre nydelses- og rusmidler, 9) edb.« Stk. 2. I samme lovs § 6, stk. 3, ændres: »nr. 1-7« til:  

 »nr. 1-9«.
 § 18. I lov nr. 314 af 16. maj 1990 om et forebyggelsespolitisk  

 råd og et tobaksskaderåd ophæves § 4, stk. 2.
 Stk. 2. I samme lovs § 4, stk. 3, der bliver stk. 2, ændres:  

 »andre permanente udvalg« til: »permanente udvalg under  

 rådet«.
Kapitel 5 Ikrafttrædelse m.v.
§ 19. Lovens ikrafttrædelsestidspunkt fastsættes ved særskilt  

 lovbestemmelse.
Forslag herom fremsættes i forbindelse med det i § 16 nævnte  

 lovforslag.
 § 20. Loven gælder ikke for Færøerne og Grønland.
Bemærkninger til lovforslaget Almindelige bemærkninger Beslutningsforslag nr.
B 49 om alkoholpolitik blev vedtaget i slutningen  

 af sidste Folketingssamling af et flertal bestående af Socialdemokratiet,  

 Socialistisk Folkeparti og Kristeligt Folkeparti.
Det foreliggende lovforslag  

 om foranstaltninger mod alkoholmisbrug er udtryk for en opfyldelse af den af  

 flertallet bag beslutningsforslaget udtalte opfordring og er i øvrigt i nøje  

 overensstemmelse med opfordringens indhold.
 Regeringen kunne ikke tilslutte sig vedtagelsen af beslutningsforslaget.
For det første er den kommunale og amtskommunale side af lovforslaget  

 præget af en helt unødvendig detailregulering af den kommunale og  

 amtskommunale virksomhed på alkoholområdet: Krav om ansættelse af et nærmere  

 bestemt antal alkoholkonsulenter i både kommuner og amtskommuner, krav om  

 jævnlig afholdelse af strategikonferencer med deltagelse af bestemte  

 politikere og ansatte, krav om nedsættelse af forebyggelses- og  

 bevillingsnævn med selvstændig kompetence i kommunerne, krav om at  

 kommunalbestyrelserne på deres årlige budgetter skal afsætte bestemte midler  

 til nævnenes arbejde, krav til nævnene om at sikre, at der i lokalsamfundet  

 findes rådgivningsmuligheder, behandlingsmuligheder samt muligheder for  

 efterbehandling, og krav til amtskommunerne om at tilbyde behandling for  

 alkoholmisbrug i misbrugerens eget hjem.
Denne del af forslaget står i et  

 skærende misforhold til den frihed, der i forebyggelsen må gives for at  

 kommunerne kan udføre en målrettet indsats baseret på lokale behov, og i  

 øvrigt til den frihed i det lokale selvstyre, som Folketinget har overladt  

 til de folkevalgte i kommuner og amtskommuner på en lang række andre,  

 lovregulerede driftsområder, eksempelvis den meget overordnede og  

 rammeprægede lovregulering af hele det amtskommunale sygehusvæsen.
Hertil  

 kommer, at amtskommunerne, i lighed med kommunerne, efter den sociale  

 styrelseslov har hjemmel til at etablere de mest hensigtsmæssige strukturer  

 for samarbejdet ud fra den pågældende amtskommunes og de tilhørende kommuners  

 lokale forhold.
Ligesom det er en forudsætning på det sociale område, at der  

 er et tæt samarbejde mellem amtskommune og kommune.
For det andet vil lovforslaget medføre, at kommuner og amtskommuner i  

 henhold til Det Udvidede Totalbalanceprincip over bloktilskuddene skal  

 kompenseres for kommunale og amtskommunale merudgifter ved forslaget.  

 Regeringen anslår, at de samlede, årlige merudgifter vil være henholdsvis 400  

 mio.kr. for kommunerne og 100 mio.kr. for amtskommunerne.
Regeringen har  

 fortsat ikke nogen som helst tiltro til, at den foreslåede, obligatoriske  

 bureaukratisering af indsatsen mod alkoholmisbruget i kommuner og  

 amtskommuner, vil have en virkning, som bare tilnærmelsesvis kan begrunde  

 offentlige merudgifter i den størrelsesorden.
For det tredie har flertallet - på trods af sundhedsministerens  

 udtrykkelige oplysninger under den afsluttende behandling af  

 beslutningsforslaget - efter alt at dømme ikke set i øjnene, at de offentlige  

 merudgifter ved en gennemførelse af forslaget vil løbe op i denne  

 størrelsesorden.
Flertallet har således øjensynlig på den ene side vedtaget,  

 at der skal iværksættes omfattende aktiviteter i både kommuner, amtskommuner  

 og en central fond, og på den anden side samtidig forudsat, at der herved  

 alene ville blive udløst offentlige merudgifter til den omhandlede fond.
For det fjerde har flertallet bag forslaget ikke nærmere kunnet anvise, på  

 hvilken måde de samlede offentlige merudgifter skal finansieres.
Flertallets  

 enighed har alene strakt til en tilkendegivelse om, at det på en eller anden  

 måde skal være gennem salget af alkoholholdige drikke, men uden om den  

 ordinære alkoholbeskatning.
For det femte lægges der med forslaget op til på alkoholområdet atter at  

 fjerne de udførende opgaver fra et helt sædvanligt ministeransvar og i stedet  

 placere dem hos en uafhængig alkoholfond - i øvrigt helt uden angivelse af  

 nogen begrundelse for denne omlægning.
Forslaget undsiger med andre ord den  

 fornuftige ansvarsfordeling, der så sent som sidste år blev fastlagt af  

 Folketinget med vedtagelsen af loven om et forebyggelsespolitisk råd, og som  

 betød, at det uafhængige Alkohol- og Narkotikaråd blev nedlagt, idet de  

 udførende opgaver og rådets sekretariat samtidig blev overført til de  

 centrale myndigheder.
 For det sjette kan det yderligere anføres, at forslaget om at oprette et  

 selvstændigt nævn vil betyde et radikalt brud med den udvikling, der har  

 været siden kommunalreformen, og som har bestået i nedlæggelsen af  

 kommissioner, nævn, udvalg m.v. med selvstændig myndighed og samling af  

 kompetencen hos kommunalbestyrelsen som det generelt kompetente organ på  

 kommunalt niveau.
Regeringens synspunkter er ikke udtryk for nogen undervurdering af det  

 alvorlige alkoholmisbrugsproblem.
Regeringen agter fortsat at fastholde den  

 store sundhedspolitiske og sundhedsfaglige opmærksomhed på alkoholsagen.
1. Beslutningsforslag nr.
B 49 som vedtaget den 28. maj 1991 Den 28. maj 1991 vedtog Folketinget beslutningsforslag nr.
B 49 om  

 alkoholpolitik, med følgende ordlyd:
»Folketinget opfordrer regeringen til inden den 1. december 1991 af  

 fremsætte forslag til lov om en alkoholpolitik, der indeholder bestemmelser,  

 som skal sikre en væsentlig begrænsning af de alkoholrelaterede skader.
Det  

 skal ske ud fra følgende forudsætninger:
- at indsatsen i kommunerne om forebyggelse, tidlig indsats mod misbrug og  

 støtte efter behandling styrkes ved i hver kommune at nedsætte et  

 forebyggelses- og bevillingsnævn, der får bistand fra kommunal(e)  

 alkoholkonsulent(er), - at indsatsen i amtskommunerne styrkes ved at udbygge det forebyggende og  

 koordinerende arbejde og ved at tilbyde brede og styrkede behandlingstilbud  

 med bistand fra de amtskommunale konsulenter, - at indsatsen fra statens side i Alkoholpolitisk Forum styrkes ved at  

 oprette en permanent alkoholfond, hvis aktiviteter finansieres gennem salget  

 af alkoholholdige drikke, men uden om den ordinære alkoholbeskatning.
Til  

 fonden skal indgå 50 mio. kr. om året.
Fra fonden uddeles efter ansøgning  

 midler til kommunal og amtskommunal virksomhed, landsdækkende aktiviteter,  

 forskning og efteruddannelse.
Til alkoholfonden knyttes et sekretariat, - at sundhedsministeren sikrer, at de opgaver, der indtil 1. august 1990  

 blev udført af Alkohol- og Narkotikarådet og efterfølgende i Alkoholpolitisk  

 Forum og Sundhedsstyrelsen fremover kan udføres fra alkoholfondens  

 sekretariat.« 2. Bemærkningerne til beslutningsforslag nr.
B 49 Den fulde ordlyd af bemærkningerne til beslutningsforslag nr.
B 49 er  

 optrykt som bilag til lovforslaget.
3. Behandlingen af beslutningsforslaget Om behandlingen af beslutningsforslag nr.
B 49 henvises til  

 Folketingstidende 1990-91, spalte 3196-3218 (1. behandling), betænkning  

 afgivet af Sundhedsudvalget den 23. maj 1991 og spalte 6770-6775 (2.  

 behandling).
Ved 2. behandlingen blev beslutningsforslagets ordlyd vedrørende  

 alkoholfondens årlige bevilling og finansieringen heraf ændret fra:  

 »ved, at en nærmere angivet procent eller mindst 75 mio.kr. fra  

 alkoholbeskatningen hvert år indgår i fonden.« til: »gennem salget  

 af alkoholholdige drikke, men uden om den ordinære alkoholbeskatning.
Til  

 fonden skal indgå 50 mio.kr. om året.« Endvidere blev der vedtaget en ændring af beslutningsforslagets tekst om  

 den fremtidige opgavefordeling på centralt hold derved, at de opgaver, der nu  

 udføres i Alkoholpolitisk Forum og Sundhedsstyrelsen fremover ikke skulle  

 udføres fra alkoholfondens og Alkoholpolitisk Forums sekretariat, men alene  

 fra alkoholfondens sekretariat.
 Endelig blev fristen for fremsættelse af lovforslag ved et ændringsforslag  

 stillet uden for betænkningen udskudt fra den 1. maj 1991 til den 1. december  

 1991 under hensyn til den sene vedtagelse af beslutningsforslaget.
4. Lovforslagets økonomiske og administrative konsekvenser Ifølge bemærkningerne til beslutningsforslaget henvises med hensyn til de  

 samlede anslåede samfundsøkonomiske omkostninger og de offentlige kassers  

 udgifter i forbindelse med alkoholforbruget i Danmark til sundhedsministerens  

 svar til Folketingets Sundhedsudvalg i forbindelse med udvalgets behandling  

 af beslutningsforslaget i folketingsåret 1989-90 (jfr.
B 79, bilag 3,  

 spørgsmål 1). Spørgsmålet og ministerens svar herpå er optrykt som bilag 4  

 til beslutningsforslag nr.
B 49. I henhold til beregningerne i dette svar kan  

 udgiftskonsekvenserne anslås til at udgøre ca. 1 pct. af følgevirkningerne af  

 alkoholforbruget.
Afgifterne på spiritus, vin og øl indbragte i 1989 6,562  

 mia. kr., jfr.
Statistisk Årbog 1990, s. 403, tabel 386. Udgifterne vil  

 således udgøre lidt mere end ti pct. af statens provenu på salg af den  

 registrerede alkoholmængde.
 Der er ikke i beslutningsforslaget eller i bemærkningerne hertil redegjort  

 nærmere for de kommunaløkonomiske konsekvenser af forslaget.
Kommunerne skal ifølge lovforslagets kapitel 1 forpligtes til hver at  

 nedsætte et forebyggelses- og bevillingsnævn med årligt af  

 kommunalbestyrelsen afsatte bevillinger til en forebyggelsesindsats og med  

 ansvar for, at der i lokalsamfundet findes muligheder for rådgivning,  

 behandling og efterbehandling, herunder ansættelse af een eller flere  

 alkoholkonsulenter.
Det skønnes, at den årlige gennemsnitsudgift for en  

 kommune vil andrage mindst 1,5 mio.kr. svarende til en samlet kommunal  

 merudgift på godt 400 mio.kr. årligt (ca. 70 kr. pr. indbygger.) Amtskommunerne forpligtes efter lovforslagets kapitel 2 til at udbygge det  

 forebyggende og koordinerende arbejde, herunder hver for sig regelmæssigt at  

 holde en konference samt tilbyde brede og styrkede behandlingstilbud,  

 herunder ansætte et nærmere bestemt antal konsulenter.
Det skønnes, at den  

 årlige gennemsnitsudgift for en amtskommune vil andrage 5-10 mio.kr. svarende  

 til en samlet amtskommunal merudgift på omkring 100 mio. kr. årligt.
 Størrelsen af de offentlige udgifter som følge af alkoholmisbrug kan der  

 kun foretages grove skøn over, jfr. bilag 4 til beslutningsforslaget.  

 Sammenhængen mellem forebyggelse af alkoholmisbrug og udgifterne i  

 forbindelse med alkoholrelaterede skader er det ikke muligt at gøre op  

 økonomisk på grund af usikkerheden om effekten af forebyggelsen.
På kort sigt vil forebyggelse kun få en marginal virkning på udgifterne.  

 De fleste udgifter på grund af alkoholmisbrug skyldes en længere  

 misbrugskarriere.
En mere intensiv forebyggelse vil ikke betyde lavere  

 udgifter til f.eks. hospitalvæsenet, førtidspension og sygedagpenge før  

 eventuelt efter en årrække.
Regeringen kan derfor ikke umiddelbart pege på  

 mindreudgifter for det offentlige, hvis lovforslaget gennemføres.
For så vidt angår de statslige midler til alkoholfonden var der i det  

 oprindelige beslutningsforslag regnet med 75 mio.kr., fordelt med 20 mio.kr.  

 til kommunale aktiviteter, 20 mio.kr. til amtskommunale aktiviteter, 10  

 mio.kr. til statslige aktiviteter, 10 mio.kr. til alkoholfondens virksomhed  

 og til landsdækkende organisationer, 7 mio.kr. til forskningscentre ved  

 universiteterne, 6 mio.kr. uddelt til forskning efter ansøgning samt 2  

 mio.kr. til et efteruddannelsescenter.
Beløbet blev ved 2. behandlingen af  

 beslutningforslaget ændret til 50 mio. kr. om året.
På grund af lovforslagets karakter med bredt formulerede forpligtelser for  

 kommuner og amter er det ikke muligt på nuværende tidspunkt nærmere at  

 dokumentere de anførte skøn.
Kommunernes Landsforening, Amtsrådsforeningen og  

 Københavns- og Frederiksberg kommuner har derfor taget forbehold over for de  

 økonomiske konsekvenser af forslaget.
 Ud over de statslige midler til alkoholfonden vil forslaget om at nedsætte  

 kommunale forebyggelses- og bevillingsnævn medføre et merforbrug af  

 ressourcer i politiet, hvis nærmere størrelse det dog ikke er muligt at  

 angive på det foreliggende grundlag.
Med hensyn til konkrete aktiviteter i lokale organisationer og  

 institutioner vedrørende forebyggelse og behandling kan det oplyses, at af  

 Socialministeriets Udviklingsmidler (SUM) er der for 1989/90 fordelt ca. 4  

 mio. kr. til projekter, der direkte har mennesker med alkoholproblemer som  

 målgruppe, og som har til formål at udvikle/afprøve metoder til behandling og  

 forebyggelse af alkoholmisbrug.
Herudover er der ydet støtte til talrige  

 lokalsamfundsprojekter, hvor forebyggelses- og omsorgstilbud for denne gruppe  

 indgår som et delmål.
Af de såkaldte »Fattigdomsmidler« (FAM), som  

 ydes til det frivillige sociale arbejde, der udføres for socialt truede  

 mennesker, er der i 1991 ydet ca. 5,4 mio. kr. til indsatser, hvor folk med  

 alkoholproblemer er en væsentlig del af målgruppen.
Til tilsvarende formål er  

 der af Tipsmidlerne i 1991 bevilget ca. 0,7 mio. kr.
Fra Sundhedspuljen er  

 der siden 1986 uddelt ialt 1,8 mio. kr. til alkoholrelaterede projekter.
I  

 1990 uddeltes 0,4 mio. kr.
Til projekter og oplysningsindsats mod  

 alkoholmisbrug er ydet 1,1 mio. kr.
I de senere år er der således årligt  

 fordelt statslige tilskud på omkring 11,8 mio. kr. til decentrale  

 aktiviteter.
Endvidere er der i 1991 ydet tilskud til de landsdækkende,  

 alkoholmisbrugsbekæmpende organisationer med i alt 8,9 mio. kr.
Hertil kommer  

 tilskud til Rusmiddelforskningsinitiativet på årligt 1,5 mio. kr.
Til  

 redegørelser, udredninger, oplysningsmateriale m.v. til brug for det  

 kommunale og amtskommunale arbejde har Sundhedsstyrelsen i 1991 afholdt 0,3  

 mio. kr.
Med hensyn til etablering af en tværsektoriel og tværfaglig  

 efteruddannelse af undervisere, behandlere og konsulenter er der hidtil kun  

 afholdt beskedne statslige udgifter til visse forsøgsprojekter.
Rådet for  

 Større Færdselssikkerhed vil i løbet af 1991 have afholdt 3,0 mio. kr. til  

 alkoholkampagner, herunder lokale aktiviteter.
Til landsdækkende aktiviteter,  

 herunder kampagner, har Sundhedsstyrelsen i 1991 afholdt direkte udgifter på  

 3,0 mio. kr.
Hertil kommer de personalemæssige og øvrige administrative  

 ressourcer, der idag i Sundhedsministeriets regi anvendes til udførende og  

 rådgivende opgaver som led i bekæmpelsen af alkoholmisbruget.
Det drejer sig  

 om lønudgifter i Sundhedsministeriets departement og Sundhedsstyrelsen i  

 størrelsesordenen 2,0 mio. kr. samt øvrige driftsudgifter på omkring 0,2 mio.  

 kr., ialt ca. 2,2 mio. kr.
 De samlede årlige udgifter ved statens indsats for bekæmpelse af  

 alkoholmisbrug andrager således på nuværende tidspunkt i alt godt 30 mio. kr.
5. Udtalelser over lovforslaget Kommunernes Landsforening har udtalt, at lovforslaget med nedsættelse af  

 selvstændigt bevillingsnævn m.v. er i modstrid med de sidste års udvikling  

 med øget kommunalt selvstyre - også i løsningen af sociale- og  

 sundhedsmæssige problemer.
Landsforeningen tilslutter sig, at indsatsen  

 overfor alkoholens skadevirkninger bør styrkes, bl.a. som foreslået gennem  

 øget oplysning i folkeskolen.
Forebyggelse af alkoholens skadevirkninger bør  

 ifølge Kommunernes Landsforening indgå i den samlede forebyggelsesindsats i  

 kommunerne, og ikke betragtes som et isoleret problem.
Sammenslutningen af  

 Sociale Udvalg har tilsluttet sig Kommunernes Landsforenings udtalelse.
Amtsrådsforeningen i Danmark har udtalt, at den er enig i, at  

 alkoholmisbruget er et alvorligt problem, som fortjener stor sundhedspolitisk  

 og sundhedsfaglig opmærksomhed, men peger på behovet for, at dette problem og  

 indsatsen med det afvejes i forhold til andre ligeledes væsentlige  

 problemområder.
Særligt peger Amtsrådsforeningen på, at lovforslaget  

 indebærer, at centrale organers virksomhed - og i et vist omfang også den  

 kommunale og amtskommunale virksomhed - vedrørende rusmiddelmisbrugsområdet  

 yderligere adskilles.
En sådan udvikling forekommer problematisk i en tid,  

 hvor blandingsmisbruget vinder frem.
Amtsrådsforeningen tilslutter sig regeringens bemærkninger til  

 lovforslaget, hvorefter forslaget er en helt unødvendig detailregulering af  

 den kommunale og amtskommunale virksomhed på alkoholområdet.
Det er  

 Amtsrådsforeningens opfattelse, at en detailregulering som foreslået vil  

 betyde et stift system, der vil umuliggøre den mest hensigtsmæssige og  

 fleksible udnyttelse af de til enhver tid værende ressourcer.
Den foreslåede,  

 obligatoriske bureaukratisering af indsatsen vil beslaglægge væsentlige  

 ressourcer, uden at forebyggelses- eller behandlingsindsatsen dermed fremmes.  

 Amtsrådsforeningen henviser endvidere til, at der i Amtsrådsforeningens regi  

 er iværksat et udvalgsarbejde med henblik på at kortlægge den igangværende og  

 forventede udvikling på såvel stofmisbrugsområdet som alkoholmisbrugsområdet  

 og drøfte organisatoriske og finansieringsmæssige problemstillinger omkring  

 indsatsen, herunder forhold imellem amts- og primærkommunale  

 foranstaltninger.
 Amtsrådsforeningen beklager, at forslag til lov om foranstaltninger mod  

 alkoholmisbrug fremsættes før dette udvalgs arbejde afsluttes og henstiller,  

 at lovforslagets færdigbehandling afventer og medinddrager udvalgets  

 konklusioner.
Til lovforslagets enkelte bestemmelser bemærker foreningen, at etablering  

 af forebyggelses- og bevillingsnævn i hver kommune forekomme stærkt  

 bureaukratisk og meget uhensigtsmæssigt.
Amtsrådsforeningen tager afstand  

 fra, at de omhandlede opgaver tænkes unddraget kommunalbestyrelsens  

 kompetence og ansvar, en sådan opsplitning af det nuværende kommunale ansvar  

 vil bl.a. komplicere samarbejdet og koordinationen mellem det primære og det  

 amtskommunale niveau om opgaverne.
Endvidere påpeges, at der er behov for afklaring af ansvaret for  

 behandling af misbrug.
Der henvises i denne forbindelse til, at de foreslåede  

 forebyggelses- og bevillingsnævn ifølge bestemmelsen bl.a. skal forestå  

 behandling af misbrug, mens det af lovforslagets § 6 fremgår, at også amterne  

 har ansvaret for behandlingen af alkoholmisbrug.
 Forslaget om, at der i hvert amt skal forefindes et fornødent antal  

 døgninstitutionspladser på mindst en af behandlingsinstitutionerne for  

 alkoholskadede indebærer en meget betydelig udvidelse i forhold til i dag,  

 hvor der er døgnbehandlingsinstitutioner i 6 af de 14 amter.
 Der foreslås, at amterne ansætter mindst tre alkoholkonsulenter mod i dag  

 typisk en alkohol- og narkotikakonsulent i hvert amt. (Antallet af  

 alkoholkonsulenter er efter følgende ændret til mindst 2). Amtsrådsforeningen  

 advarer imod eventuelle forventninger om, at de gode resultater med de  

 nuværende alkohol- og narkotikakonsulenter herved skulle tredobles.  

 Amtsrådsforeningen tager endvidere afstand fra lovmæssig fastlæggelse af,  

 hvilket personale amterne skal ansætte.
I forbindelse med udtalelse vedrørende udkast til lovforslag om et  

 forebyggelsespolitisk råd og et tobaksskaderåd gav Amtsrådsforeningen udtryk  

 for, at der til støtte for det lokale og regionale arbejde med sundhedsfremme  

 og forebyggelse og arbejdet på rusmiddelmisbrugsområdet var behov for en  

 central landsdækkende enhed - et videncenter - der kan varetage visse  

 udførende/producerende opgaver.
Amtsrådsforeningen fandt ikke på det  

 tidspunkt i bemærkningerne til lovforslaget tilstrækkelig garanti for, at  

 disse opgaver ville kunne varetages i fremtiden.
Amtsrådsforeningen ser på  

 den baggrund principielt positivt på, at sådanne opgaver nu foreslås  

 opprioriteret, men påpeger, at den foreslåede fonds opgaver synes at gå  

 væsentligt ud over de af Amtsrådsforeningen beskrevne.
Amtsrådsforeningen  

 finder det ikke problemfrit at udskille så væsentlige dele af den centrale  

 indsats på alkoholområdet fra det almindelige ministeransvar og dermed også  

 fra en afvejning i forhold til andre sundhedsmæssige og sociale  

 problemområder.
Københavns Kommune har udtalt, at den er enig i lovforslagets hovedsigte,  

 at indsatsen mod alkoholmisbruget skal styrkes - særligt i en situation hvor  

 alkohol som følge af afgiftsharmoniseringen inden for De Europæiske  

 Fællesskaber bliver billigere.
Kommunen finder imidlertid, at forslaget er  

 udtryk for en helt unødvendig detailregulering af den amtskommunale og  

 kommunale behandlings- og forebyggelsesindsats.
Vedtagelse af lovforslaget vil, efter Københavns Kommunes opfattelse,  

 indebære en uhensigtsmæssig adskillelse af forebyggelses- og  

 behandlingsindsatsen på rusmiddelområdet, i en alkoholrelateret del og en  

 narkokikarelateret del.
En sådan adskillelse vil vanskeliggøre indsatsen på  

 et område, hvor blandingsmisbruget er i vækst.
 Københavns Kommune henstiller, at lovforslagets færdigbehandling afventer  

 og medinddrager det af Amtsrådsforeningen igangsatte udvalgsarbejde, der  

 forventes afsluttet ultimo 1991 og hvor der vil foreligge en samlet  

 beskrivelse af udviklingen på området samt en beskrivelse af de  

 organisatoriske og finansielle problemstillinger på området.
 Københavns Kommune har sympati for forslaget om etablering af et  

 landsdækkende organ til fremme af initiativer vedrørende forebyggelse og  

 behandling af rusmiddelmisbrug, men finder, at kommunen bør være selvstændigt  

 repræsenteret i et landsdækkende organ.
 Etableringen af en alkoholfond, som beskrevet i lovforslagets kapitel 3,  

 finder Københavns Kommune er udtryk for en uheldig afgrænsning af  

 alkoholområdet fra det øvrige rusmiddelmisbrugsområde, en afgrænsning der kan  

 modvirke lovens sigte om en styrket indsats mod de sociale- og  

 sundhedsmæssige problemer, der følger af rusmiddelmisbrug.
Frederiksberg Kommune bemærker, at kommunen principielt er enig i, at der  

 er behov for en øget indsats mod alkoholmisbrug, herunder en øget  

 forebyggende indsats.
Det anføres, at lovforslaget meget detaljeret  

 beskriver, hvorledes den kommunale indsats på en bindende måde skal  

 organiseres.
Der udtrykkes betænkelighed ved, at den kommunale frihed til selv at  

 tilrettelægge en målrettet forebyggelsesindsats på området ved en vedtagelse  

 af lovforslaget vil blive meget begrænset.
Hertil kommer, at enkelte af  

 bestemmelserne for Frederiksberg Kommune virker overdimensionerede, f.eks. at  

 kommunen i sin egenskab af amtskommune skal ansætte mindst 3  

 alkoholkonsulenter. (Antallet af alkoholkonsulenter er efterfølgende ændret  

 til mindst 2). Endelig udtaler kommunen, at forslaget ikke forekommer at være  

 i overensstemmelse med det generelle ønske om en regelforenkling.
Kommunen  

 henviser til, at indenrigsministeren i skrivelse af 18. april 1991 på vegne  

 af regeringen har opfordret alle landets kommuner og amtskommuner til at  

 fremkomme med forslag til ophævelse eller ændring af regler, som enten er  

 overflødige eller generende for løsningen af de kommunale opgaver.
Bemærkninger til lovforslagets enkelte bestemmelser Til kapitel 1 Ifølge det vedtagne beslutningsforslag forudsættes det, at indsatsen i  

 kommunerne om forebyggelse, tidlig indsats mod misbrug og støtte efter  

 behandling styrkes ved i hver kommune at nedsætte et forebyggelses- og  

 bevillingsnævn, der får bistand fra kommunal(e) alkoholkonsulent(er).
 Forebyggelses- og bevillingsnævnet er i følge lovforslaget et selvstændigt  

 nævn, der skal forestå en række foranstaltninger vedrørende alkoholmisbrug.  

 Henlæggelsen af disse opgaver til et nævn, der er uafhængigt af  

 kommunalbestyrelsen, indebærer, at kommunalbestyrelsens kompetence og ansvar  

 på dette område tilsvarende begrænses.
Til § 1 Ifølge bemærkningerne til beslutningsforslaget skal den væsentligste  

 indsats ske på lokalt kommunalt plan, hvor et forebyggelses- og  

 bevillingsnævn (FBN) i hver enkelt kommune skal have lovfæstede forpligtelser  

 til at forestå en kulturpolitisk udvikling, hvor der satses på forebyggelse  

 ved forskellige tiltag.
Det vil være naturligt, at forebyggelses- og  

 bevillingsnævnet udfører sit arbejde i sammenhæng med lokale institutioner og  

 organisationer såsom skoler, ungdomsklubber, boligforeninger,  

 patientforeninger, afholdsforeninger, loger, idrætsforeninger,  

 (grund)ejerforeninger, vælgerforeninger m.fl.
De frivillige organisationer  

 har en særlig opgave at løse ved etablering af forskellige tilbud, der kan  

 være en støtte efter en behandling, hvad enten den er foregået ambulant eller  

 som døgnbehandling.
Der lægges vægt på, at der findes mangfoldige  

 foreningstilbud.
Findes sådanne ikke, tager forebyggelses- og  

 bevillingsnævnet initiativ til etablering af sådanne via den/de kommunale  

 konsulent(er). Desuden bør arbejdsmarkedets organisationer, det vil sige  

 fagforeninger og arbejdsgiverforeninger, inddrages i arbejdet for at  

 gennemføre en indsats på de enkelte arbejdspladser for forebyggelse af  

 alkoholproblemer og tidlig indsats i forhold til begyndende misbrug.
Som  

 eksempel på et kommunalt tiltag kan nævnes dannelse af alkoholfrie miljøer.  

 Forebyggelses- og bevillingsnævnet skal videre sikre, at der i lokalsamfundet  

 findes rådgivningsmuligheder, behandlingsmuligheder eller muligheder for  

 henvisning til behandling samt muligheder for efterbehandling.
Der bør  

 fastsættes retningslinier for målene med nævnenes arbejde, og vejledende  

 eksempler på arbejdsprogram bør udarbejdes.
Arbejdet med støtte af lokale  

 aktiviteter skal koordineres med og bygge på tværsektorielle erfaringer,  

 f.eks. fra det såkaldte SSP-samarbejde og de allerede eksisterende programmer  

 med forsøgs- og udviklingsmidler på de sundhedsmæssige, socialpolitiske og  

 kulturpolitiske områder.
Bortset fra, at nævnet i beslutningsforslaget kaldes for et forebyggelses-  

 og bevillingsnævn er der ikke i beslutningsforslaget noget holdepunkt for i  

 lovforslaget at medtage bestemmelser om nogen kompetence for nævnet til at  

 træffe beslutninger vedrørende bevilling til udskænkning af alkohol.  

 Bestemmelser om bevillingsnævn findes i dag i restaurationslovens § 11, stk.  

 2 og 3, jf.
Industriministeriets lovbekendtgørelse nr. 186 af 25. marts 1988  

 om lov om restaurations- og hotelvirksomhed m.v., som er ændret ved lov nr.  

 62 af 7. februar 1990. Efter denne bestemmelse vil afgørelser om  

 alkoholbevilling, der efter loven træffes af kommunalbestyrelsen, kunne  

 træffes af et af kommunalbestyrelsen i dette øjemed nedsat bevillingsnævn.
Et  

 bevillingsnævn består af politimesteren og indtil 6 andre medlemmer, som også  

 kan bestå af medlemmer, der ikke er medlemmer af kommunalbestyrelsen.
Der  

 gælder særlige regler for København.
Særligt for så vidt angår stk. 2, nr. 4, om behandling af alkoholmisbrug  

 bemærkes, at driften af behandlinginstitutioner for alkoholskadede i følge  

 sygehuslovens § 16 er et amtskommunalt ansvar.
Dette ansvar er i  

 overensstemmelse med beslutningsforslaget og bemærkningerne hertil foreslået  

 opretholdt, jf. lovforslagets kapitel 2. Det må herefter forudsættes, at der  

 mellem amtsrådet og forebyggelses- og bevillingsnævnet i de enkelte kommuner  

 træffes aftale om en nærmere fordeling af de behandlingstilbud, der skal  

 stilles til rådighed.
Forslaget betyder ikke en indskrænkning i  

 kommunalbestyrelsens og amtsrådets kompetence på det sociale område i henhold  

 til den sociale styrelseslov og lov om social bistand.
 Til stk. 4 bemærkes, at det foreslås, at de forudsatte retningslinier for  

 nævnets arbejde fastsættes af kommunalbestyrelsen, der i forvejen træffer  

 beslutning om den i § 4 nævnte årlige beløb til nævnets virksomhed.
Til § 2 Ifølge bilag 1 til beslutningsforslaget (Skitse til sammensætning af  

 forebyggelses- og bevillingsnævn) skal nævnet bestå af 11 medlemmer.
Fire  

 medlemmer vælges af og mellem kommunalbestyrelsens medlemmer.
Et medlem  

 udpeges som repræsentant for politiet, et medlem som repræsentant for  

 patientforeninger, afholdsforeninger, loger m.v. i forening, et medlem som  

 repræsentant for bolig-, grundejer- og idrætsforeninger i forening, et medlem  

 som repræsentant for restauratører, et medlem som repræsentant for den lokale  

 handelsstand, et medlem som repræsentant for Dansk Arbejdsgiverforening og et  

 medlem som repræsentant for fagbevægelsen.
Der er ikke i beslutningsforslaget fundet grundlag for at medtage en  

 bestemmelse om, at nævnet skal have en formand, herunder hvem der skal udpege  

 formanden.
Eventuel beslutning herom er dermed overladt til nævnet selv.
Der  

 er heller ikke i beslutningsforslaget fundet grundlag for at medtage en  

 bestemmelse om, at der for deltagelse i møder i nævnet kan ydes medlemmerne  

 diæter, erstatning for dokumenteret tabt arbejdsfortjeneste og  

 befordringsgodtgørelse m.v. i overensstemmelse med reglerne i lov om  

 kommunernes styrelse.
Til § 3 Ifølge bemærkningerne til beslutningsforslaget skal der til at igangsætte  

 og koordinere arbejdet i kommunen ansættes en eller flere konsulenter,  

 tilknyttet forebyggelses- og bevillingsnævnet.
Udgifterne hertil betales  

 fuldt ud af kommunen.
Til § 4 Ifølge bemærkningerne til beslutningsforslaget skal kommunen være  

 forpligtet til på de sociale og sundhedsmæssige budgetter at afsætte midler  

 til nævnets arbejde, således at det nødvendige niveau for arbejdet er sikret.  

 Der kan eksempelvis afsættes et kronebeløb pr. indbygger til arbejdet.
Der henvises til det under de almindelige bemærkninger vedrørende  

 lovforslagets økonomiske og administrative konsekvenser anførte.
Under hensyn  

 til, at de årlige udgifter til foranstaltninger mod alkoholmisbruget,  

 herunder udgifterne til nævnets virksomhed og de til nævnet knyttede  

 alkoholkonsulenter, er anslået til at udgøre i gennemsnit 1,5 mio. kr. pr.  

 kommune er det foreslået, at kommunen forpligtes til årligt at afsætte en  

 samlet bevilling svarende til mindst 70 kr. pr. indbygger.
Til kapitel 2 I det vedtagne beslutningsforslag forudsættes det, at indsatsen i  

 amtskommunerne styrkes ved at udbygge det forebyggende og koordinerende  

 arbejde og ved at tilbyde brede og styrkede behandlingstilbud med bistand fra  

 de amtskommunale konsulenter.
Amtskommunen kan selv afgøre, hvilket udvalg og  

 hvilken forvaltning, der skal have ansvaret for alkoholområdet.
Amtskommunerne er i følge sygehuslovens § 16 forpligtet til at drive  

 institutioner for alkoholskadede i det omfang, behandlingen ikke finder sted  

 på psykiatriske hospitaler eller afdelinger.
En amtskommune kan indgå aftale  

 med en privat institution eller forening om driften af  

 behandlingsinstitutioner for alkoholskadede.
Behandlingen er vederlagsfri,  

 uanset hvor patienten bor.
Til § 6 Ifølge bemærkningerne til beslutningsforslaget skal amtskommunerne  

 fortsat have ansvaret for den mere specialiserede behandling på ambulatorier,  

 behandlingshjem, somatiske og psykiatriske hospitaler.
Ambulatorier og  

 behandlingshjem skal også kunne etableres af organisationer.  

 Behandlingstilbudene skal udvides, så der er en bredere vifte at vælge  

 imellem end i dag.
Der kan oprettes nye tilbud, og tilbudene på den enkelte  

 institution skal gøres differentierede både med hensyn til form og indhold,  

 således at mange forskellige behov kan tilgodeses.
Der skal således være  

 mulighed for behandling hjemme, ambulant behandling, døgnophold og anonym  

 rådgivning.
Indholdsmæssigt bør tilbudene bl.a. omfatte sociale og kulturelle  

 elementer.
Det bør overvejes at flytte ressourcer fra behandling af  

 følgevirkninger af stort alkoholforbrug til tidlig behandling.
Den foreslåede bestemmelse indebærer visse udvidelser af den forpligtelse,  

 som amtskommunerne i forvejen har efter sygehuslovens § 16. Amtskommunerne  

 forpligtes således i stk. 1 til at sikre, at et fornødent antal  

 døgninstitutionspladser forefindes.
Efter sygehusloven vil en amtskommune i  

 dag i princippet kunne opfylde sin behandlingsforpligtelse ved udelukkende at  

 tilbyde ambulant behandling.
Bestemmelsen i stk. 2 om tilbud om  

 alkoholbehandling i den alkoholskadedes hjem er ny.
Det samme gælder  

 bestemmelsen i stk. 3 om anonymitet under behandling af rådgivning.
Det er i  

 dag sjældent, at alkoholskadede behandles anonymt, da såvel antabus som  

 abstinensmedicin er receptpligtigt og derfor ikke kan anvendes, hvis den  

 alkoholskadede ønsker at være anonym.
Den alkoholskadede kan dog opretholde  

 sin anonymitet, hvis antabus og abstinensmedicin indtages kontrolleret på et  

 ambulatorium.
Til § 7 Ifølge bemærkningerne til beslutningforslaget skal amtskommunens  

 alkoholkonsulenter især støtte ved etablering af efterbehandling, således at  

 behandling følges op i lokalsamfundet.
Til § 8 Ifølge bemærkningerne til beslutningsforslaget skal amtskommunerne tage  

 selvstændige initiativer på forebyggelsesområdet på tværs af kommunegrænser  

 ved kampagner f.eks. mod spirituskørsel, oplysningsindsats blandt unge og  

 lignende.
Til § 9 Ifølge bemærkningerne til beslutningsforslaget skal amtskommunen sammen  

 med arbejdsmarkedets parter søge at skabe rammer for, at såvel arbejdstagere  

 som arbejdsgivere ved eventuelle alkoholproblemer kan få tilbud om relevant  

 vejledning og behandling for at kunne forblive på arbejdsmarkedet.
 Efter lovforslaget gælder forpligtelsen alene i forhold til lokale  

 arbejdstagere og arbejdsgivere, dvs. inden for amtsrådskredsen.
Til § 10 Ifølge bemærkningerne til beslutningsforslaget bør det pålægges  

 amtskommunerne med jævne mellemrum at holde en konference med deltagelse af  

 bl.a. udvalgsmedlemmerne i de primærkommunale nævn og de primærkommunale  

 alkoholkonsulenter.
Formålet med disse møder bør være at inspirere hinanden,  

 udveksle erfaringer og lægge strategier for det videre arbejde i  

 lokalområdet.
Til § 11 Ifølge bemærkningerne til beslutningsforslaget ansættes et nærmere  

 bestemt antal konsulenter til at koordinere behandlingsarbejdet på  

 amtskommunalt plan og i forhold til kommunerne.
Udgifterne hertil betales af  

 amtskommunerne.
Alkoholkonsulenterne skal samtidig være koordinerende i  

 forhold til kommunernes og amtskommunernes eventuelle andre  

 sundhedsforebyggende aktiviteter.
 Med hensyn til alkoholkonsulenternes opgaver henvises tillige til  

 lovforslagets §§ 8 og 9 samt bemærkningerne hertil.
 Det er foreslået, at antallet af konsulenter fastsættes til mindst 2.
Til kapitel 3 Ifølge det vedtagne beslutningsforslag forudsættes det, at indsatsen fra  

 statens side i Alkoholpolitisk Forum styrkes ved at oprette en permanent  

 alkoholfond, hvis aktiviteter finansieres gennem salget af alkoholholdige  

 drikke, men uden om den ordinære alkoholbeskatning.
Til fonden skal indgå 50  

 mio. kr. om året.
Fra fonden uddeles efter ansøgning midler til kommunal og  

 amtskommunal virksomhed, landsdækkende aktiviteter, forskning og  

 efteruddannelse.
Til alkoholfonden knyttes et sekretariat.
Det forudsættes  

 endvidere, at sundhedsministeren sikrer, at de opgaver, der indtil 1. august  

 1990 blev udført af Alkohol- og Narkotikarådet og efterfølgende i  

 Alkoholpolitisk Forum og Sundhedsstyrelsen fremover kan udføres fra  

 alkoholfondens sekretariat.
Ifølge bemærkningerne til beslutningsforslaget skal der på det statslige  

 plan etableres en permanent alkoholfond.
Af fondens vedtægter skal fremgå, at  

 formålet er at støtte i forhold til ministerier, det i henhold til lov om et  

 forebyggelsespolitisk råd og et tobaksskaderåd nedsatte alkoholpolitiske  

 forum, amtskommuner, kommuner, private organisationer o.lign.
Med hensyn til den nuværende tilrettelæggelse af det udførende arbejde på  

 statsligt niveau kan det oplyses, at det overvejende varetages af  

 Sundhedsstyrelsen.
Styrelsen følger udviklingen med henblik på samlet at  

 kortlægge og vurdere aktuelle og fremtidige problemer.
Sundhedsstyrelsen yder  

 endvidere faglig rådgivning samt forestår og medvirker til at koordinere  

 forebyggelsesaktiviteter, herunder udvikling af materiale til brug for lokale  

 myndigheder, modelprojekter m.v. samt forestår bredere oplysning til den  

 samlede befolkning.
Oplysning om alkohol indgår bl.a. som element i bladet  

 VITAL og i ungdomsbladet »UNG«.
Sundhedstyrelsen yder tillige  

 støtte til lokale netværk, herunder decentrale myndigheder og alkohol- og  

 narkotikakonsulenter og forestår den faglige vurdering og indstilling  

 vedrørende de under Sundhedsministeriet hørende tilskudspuljer.
Alkoholpolitisk Forum er i medfør af § 4, stk. 2 i lov nr. 314 af 16. maj  

 1990 om et forebyggelsespolitisk råd og et tobaksskaderåd af  

 sundhedsministeren nedsat under Det Forebyggelsespolitiske Råd.
Udvalgets  

 opgaver er på alkoholområdet at følge udviklingen i indsatsen såvel i  

 sundhedssektoren som i andre samfundssektorer, at overvåge og vurdere  

 den offentlige indsats i forbindelse med bekæmpelse af alkoholmisbrug samt  

 stille forslag til initiativer, at danne forum for gensidig  

 orientering om offentlige og private initiativer og at medvirke til at  

 skabe debat om prioriteringer og metoder på alkoholmisbrugsområdet.
Med det foreliggende lovforslag er det på baggrund af ændringen af  

 beslutningsforslaget ved 2. behandlingen lagt til grund, at de opgaver, der  

 hidtil har været henlagt til Alkoholpolitisk Forum, frem over tænkes henlagt  

 til Alkoholfonden.
Der henvises i øvrigt herom til § 18 og bemærkningerne  

 hertil.
Til § 12 Ifølge bemærkningerne til beslutningsforslaget skal der kunne ydes støtte  

 til konkrete lokale aktiviteter udført af de mange forskellige  

 organisationer, institutioner og personalegrupper, der arbejder med  

 forebyggelse og behandling.
Af fondens midler bevilges årlige tilskud til de  

 landsdækkende organisationer, der p.t. støttes med årlige tilskud på  

 finansloven.
Det er tanken, at tilskuddene skal reguleres i takt med løn- og  

 prisudviklingen.
Videre skal der være sikret midler til støtte af  

 alkoholforskningen, således at der kan opbygges et eller flere centre for  

 rusmiddelforskning og løbende ydes støtte til en række enkeltprojekter ved  

 forskellige universiteter og forskningsinstitutioner.
I den nærmere  

 planlægning bør inddrages erfaringer fra det 5-årige  

 rusmiddelforskningsinitiativ, som er i gang.
Til brug for det kommunale og  

 amtskommunale arbejde skal alkoholfondens sekretariat udarbejde forskellige  

 former for materiale, redegørelser, udredninger, oplysningsmateriale m.v.  

 Fonden skal forestå eller uddelegere, at der bliver etableret en  

 tværsektoriel og tværfaglig efteruddannelse af undervisere, behandlere og  

 konsulenter.
Alkoholfonden kan iværksætte egne landsdækkende aktiviteter,  

 f.eks. kampagner, eller samarbejde med andre landsdækkende råd eller  

 foreninger om sådanne.
Fonden kan yde støtte med konsulentbistand og  

 økonomiske midler til andres landsomfattende arbejde.
Som eksempler på  

 aktiviteter kan nævnes aktiviteter til forebyggelse af gentagne  

 spirituskørsler og forbedring af detentionsordningen.
I samarbejde med  

 kriminalforsorgen og de lokale alkoholbehandlingstilbud bør nye  

 foranstaltninger overvejes over for spiritusbilister som alternativ til eller  

 i kombination med straf, f.eks. ved tilbud om behandling umiddelbart efter  

 politiets afsløring af spirituskørsel eller ved tilbud om kursus og/eller  

 behandling enten i fritiden eller over lidt længere tid som et alternativ til  

 afsoning.
En ændring af den nuværende ordning vedrørende  

 detentionsanbringelse bør overvejes, således at der sikres lægeundersøgelse  

 af alle og tilbud om relevant sociale og lægelig behandling til alle.
Det kan  

 f.eks. være ved øget samarbejde mellem politiet, eksisterende  

 afrusningsklinikker i socialt regi og hospitalerne eller ved oprettelse af  

 nye klinikker gennem omfordeling af ressourcer.
Det er uhyre vigtigt, at  

 alkoholfonden og dens sekretariat medvirker til, at de initiativer, som een  

 myndighed sætter i værk, bliver samordnet med andre myndigheders indsats.
Af  

 fondens vedtægter skal fremgå, at formålet er at støtte initiativer  

 vedrørende forebyggelse og behandling i forhold til eksempelvis ministerier,  

 Alkoholpolitisk Forum, private organisationer, amtskommuner og kommuner.
De  

 nærmere bestemmelser om fondens virke nedfældes i fundatsen.
Alkoholfonden vil være en selvejende institution, som ikke er en del af  

 den offentlige forvaltning.
Da fonden oprettes ved lov, vil den ikke være  

 omfattet af fondslovene, men den vil i sin virksomhed skulle overholde  

 almindelige fondsretlige grundsætninger, som gælder for alle fonde.  

 Alkoholfonden skal således aflægge årsregnskab, ligesom vedtægterne og senere  

 ændringer heri skal godkendes af sundhedsministeren, jf. stk. 3.
Til § 13 Ifølge bemærkningerne til beslutningsforslaget nedsætter  

 socialministeren, alternativt sundhedsministeren, en selvforvaltende  

 bestyrelse, hvis medlemmer udpeges for 4 år ad gangen til ledelse af  

 alkoholfonden.
Bestyrelsen kunne sammensættes således, at tre medlemmer  

 udpeges af Folketinget, et medlem af sundhedsministeren, et medlem af  

 socialministeren, et medlem af justitsministeren, et medlem af  

 industriministeren, et medlem af Kommunernes Landsforening og et medlem af  

 Amtsrådsforeningen i Danmark.
Alkoholfonden og den sekretariat arbejder  

 uafhængigt af Det Forebyggelsespolitiske Råd med selvstændige  

 sekretariatsfunktioner.
Arbejdet i alkoholfondens sekretariat skal udføres af  

 sagkyndige og må baseres på viden om og tæt samarbejde med dansk og  

 international forskning på området.
I denne sammenhæng vil en  

 biblioteksservice både for sekretariatet internt og dets eksterne  

 samarbejdspartnere være væsentlig.
Alkoholfonden fastsætter selv sin  

 forretningsorden.
Alkoholfonden offentliggør hvert år en beretning om sin  

 virksomhed.
Beretningen afgives til Folketinget og sundhedsministeren.
Der er ikke i beslutningsforslaget fundet grundlag for at medtage en  

 bestemmelse om, at fonden skal have en formand, herunder hvem der skal udpege  

 formanden.
Eventuel beslutning herom er dermed overladt til fonden selv.
Til § 14 Ifølge det vedtagne beslutningsforslag skal alkoholfondens aktiviteter  

 finansieres gennem salget af alkoholholdige drikke, men uden om den ordinære  

 alkoholbeskatning.
Til fonden skal indgå 50 mio.kr. om året.
Til § 15 Ifølge bemærkningerne til beslutningsforslaget afholdes drifts- og  

 adminstrationsudgifter til alkoholfonden og dens sekretariat af  

 fondsmidlerne.
Til kapitel 4 I forbindelse med fremsættelsen af forslag til en alkoholpolitisk lov kan  

 forskellige bestemmelser, som vedrører alkoholpolitik, men som er fastsat i  

 andre love, ifølge bemærkningerne til beslutningsforslaget overvejes med  

 henblik på eventuel ændring.
Der tænkes f.eks. på ændringer med henblik på at  

 styrke undervisning, oplysning og behandling ved at en grundviden om  

 alkoholbrug og alkoholmisbrug, forebyggelse og behandling indgår i  

 uddannelsen på seminarier og andre uddannelsesinstitutioner, som uddanner  

 undervisere, behandlere og konsulenter, der kan komme til at arbejde med  

 alkoholmisbrugsforebyggelse og alkoholbehandling.
Videre kunne det tænkes, at  

 man sænkede promillegrænsen i færdselsloven til 0.5 promille, øgede  

 kontrollen for at sikre, at der ikke føres bil i frakendelsesperioden, og  

 strammede reglerne om generhvervelse af førerbevis efter spirituskørsel.
Til § 16 Det er i lovforslaget forudsat, at samtlige udgifter for statskassen,  

 dvs. såvel de direkte udgifter til alkoholfondens virksomhed, som  

 kompensationen for de kommunale og amtskommunale merudgifter ved de nye eller  

 udvidede foranstaltninger mod alkoholmisbrug, finansieres gennem opkrævning  

 af en særlig afgift gennem salget af alkoholholdige drikke.
Der er ikke i dag nogen hjemmel til at opkræve en sådan særlig afgift af  

 salget af alkoholholdige drikke uden om den ordinære alkoholbeskatning.
Det  

 er derfor nødvendigt, at en sådan særskilt hjemmel tilvejebringes.
Det  

 skønnes imidlertid ikke hensigtsmæssigt at fremlægge lovforslag herom før  

 folketinget har taget endelig stilling til det foreliggende lovforslag om  

 foranstaltninger mod alkoholmisbrug.
Det foreslås derfor, at lovforslaget om  

 finansieringen fremsættes inden den 1. november 1992.
Til § 17 Ifølge bemærkningerne til beslutningsforslaget skal skolerne skal have en  

 central rolle i det forebyggende arbejde.
Oplysning om alkoholbrug og  

 alkoholmisbrug bør inddrages i undervisningen i folkeskolen fra 4. skoleår,  

 ungdomsuddannelserne m.v.
En nøjere præcisering af indholdet i  

 folkeskolelovens § 6, stk. 6, bør endvidere foretages.
 Der sigtes med bemærkningerne formentlig til folkeskolelovens § 6, stk. 1,  

 der bl.a. bestemmer, at der i undervisningen i grundskolen (1.-9. klassetrin)  

 skal indgå »6) sundhedslære og oplysning om udbredte nydelses- og  

 rusmidler«.
Til § 18 Ifølge det vedtagne beslutningsforslag er det forudsat, at  

 sundhedsministeren sikrer, at de opgaver, der indtil 1. august 1990 blev  

 udført af Alkohol- og Narkotikarådet og efterfølgende Alkoholpolitisk Forum  

 og Sundhedsstyrelsen fremover kan udføres fra alkoholfondens sekretariat.
 Som en konsekvens heraf foreslås det, at Alkoholpolitisk Forum, der blev  

 oprettet ved loven om et forebyggelsespolitisk råd og et tobaksskaderåd, og  

 som påbegyndte sin virksomhed i efteråret 1990, nedlægges, idet det herved er  

 forudsat, at opgaverne frem over varetages af Alkoholfonden.
Til kapitel 5 Til § 19 Det er med lovforslaget forudsat, at der inden ikrafttrædelsen  

 tilvejebringes lovhjemmel for opkrævning af den særlige afgift til  

 finansiering af de samlede af kapitel 1 - 3 følgende udgifter.
Det foreslås,  

 at ikrafttrædelsestidspunktet fastsættes i forbindelse med det i § 16 nævnte  

 lovforslag.
Der henvises til bemærkningerne til denne bestemmelse.
Bilag Bemærkninger til beslutningsforslag nr.
B 49 fremsat den 8. februar 1991 Beslutningsforslaget er en genfremsættelse af et i folketingsåret 1989-90  

 fremsat forslag (se B 79, folketingsåret 1989-90, jfr.
Folketingstidende  

 1989-90, forhandlingerne sp. 10293 og 10895 samt tillæg A sp. 5751).
Ved tilnærmelsen til EF's afgiftsniveau fratages Danmark delvis et af de  

 vigtigste alkoholpolitiske instrumenter, nemlig at kunne begrænse anvendelsen  

 af alkohol og dermed skaderne gennem høje afgifter.
Der brug for at sætte  

 noget nyt i stedet.
Derfor foreslås fremsættelse af forslag til en  

 alkoholpolitisk lov, hvis hovedformål skal være at begrænse og nedsætte de  

 alkoholrelaterede skader væsentligt.
Herved kan rammerne for, at Danmark kan  

 leve op til WHO's målsætning om Sundhed for Alle i år 2000, samtidig skabes.  

 Danmark har over for WHO forpligtet sig til bl.a. at virke for, at der sker  

 et betydeligt fald i den helbredsnedbrydende adfærd, som bl.a. overforbruget  

 af alkohol udgør.
Gennem en fornuftig kulturpolitisk indsats må der skabes en  

 holdningsændring i befolkningen, så der kan laves en forebyggelsespolitisk  

 indsats, hvor de gode sider ved omgang med øl, vin og spiritus bevares, men  

 hvor de negative reduceres mest muligt.
For at nå dette mål må der sættes ind  

 med en række aktiviteter, hvor der til trods for det forebyggende arbejde  

 forekommer misbrug.
Den væsentligste indsats skal ske på lokalt kommunalt plan, hvor et  

 forebyggelses- og bevillingsnævn (FBN) i hver enkelt kommune skal have  

 lovfæstede forpligtelser til at forestå en kulturpolitisk udvikling, hvor der  

 satses på forebyggelse ved forskellige tiltag. (En skitse til sammensætning  

 af FBN er optrykt som bilag 1). Der bør fastsættes retningslinier for målene  

 med nævnenes ar-bejde, og vejledende eksempler på arbejdsprogram bør  

 udarbejdes.
Kommunen er forpligtet til på de sociale og sundhedsmæssige  

 budgetter at afsætte midler til forebyggelses- og bevillingsnævnets arbejde,  

 således at det nødvendige niveau for arbejdet er sikret.
Der kan eksempelvis  

 afsættes et kronebeløb pr. indbygger til arbejdet.
Det vil være naturligt, at forebyggelses- og bevillingsnævnet udfører sit  

 arbejde i sammenhæng med lokale institutioner og organisationer såsom skoler,  

 ungdomsklubber, boligforeninger, patientforeninger, afholdsforeninger, loger,  

 idrætsforeninger, (grund) ejerforeninger, vælgerforeninger m.fl.
Desuden bør  

 arbejdsmarkedets organisationer, det vil sige fagforeninger og  

 arbejdsgiverforeninger, inddrages i arbejdet for at gennemføre en indsats på  

 de enkelte arbejdspladser for forebyggelse af alkoholproblemer og tidlig  

 indsats i forhold til begyndende misbrug.
Som eksempel på et kommunalt tiltag kan nævnes dannelse af alkoholfrie  

 miljøer.
Forebyggelses- og bevillingsnævnet skal videre sikre, at der i  

 lokalsamfundet findes rådgivningsmuligheder, behandlingsmuligheder eller  

 muligheder for henvisning til behandling samt muligheder for efterbehandling.
Skolerne skal have en central rolle i det forebyggende arbejde.
Oplysning  

 om alkoholbrug og alkoholmisbrug bør inddrages i undervisningen i folkeskolen  

 fra 4. skoleår, ungdomsuddannelserne m.v.
En nøjere præcisering af indholdet  

 i folkeskolelovens § 6, stk. 6, bør endvidere foretages.
De frivillige organisationer har en særlig opgave at løse ved etablering  

 af forskellige tilbud, der kan være en støtte efter en behandling, hvad enten  

 den er foregået ambulant eller som døgnbehandling.
Der lægges vægt på, at der  

 findes mangfoldige foreningstilbud.
Findes sådanne ikke, tager forebyggelses-  

 og bevillingsnævnet initiativ til etablering af sådanne via den/de kommunale  

 konsulent(er).
 Til at igangsætte og koordinere arbejdet i kommunen og tilknyttet  

 forebyggelses- og bevillingsnævnet skal ansættes en eller flere konsulenter.  

 Udgifterne hertil betales fuldt ud af kommunen.
 Arbejdet med støtte af lokale aktiviteter skal koordineres med og bygge på  

 tværsektorielle erfaringer f.eks. fra det såkaldte SSP-samarbejde og de  

 allerede eksisterende programmer med forsøgs- og udviklingsmidler på de  

 sundhedsmæssige, socialpolitiske og kulturpolitiske områder.
Amtskommunerne skal fortsat have ansvaret for den mere specialiserede  

 behandling på ambulatorier, behandlingshjem, somatiske og psykiatriske  

 hospitaler.
Ambulatorier og behandlingshjem kan også etableres af  

 organisationer.
Behandlingstilbudene skal udvides, så der er en bredere vifte  

 at vælge imellem end i dag.
Der kan oprettes nye tilbud, og tilbudene på den enkelte institution skal  

 gøres differentierede både med hensyn til form og indhold, således at mange  

 forskellige behov kan tilgodeses.
Der skal således være mulighed for  

 behandling hjemme, ambulant behandling, døgnophold og anonym  

 rådgivning/behandling.
Indholdsmæssigt bør tilbudene bl.a. omfatte sociale og  

 kulturelle elementer.
Det bør overvejes at flytte ressourcer fra behandling  

 af følgevirkninger af stort alkoholforbrug til tidlig behandling.
Videre skal  

 amtskommunen sammen med arbejdsmarkedets parter søge at skabe rammer for, at  

 såvel arbejdstagere som arbejdsgivere ved eventuelle alkoholproblemer kan få  

 tilbud om relevant vejledning og behandling for at kunne forblive på  

 arbejdsmarkedet.
 Amtskommunen kan selv afgøre, hvilket udvalg og hvilken forvaltning, der  

 skal have ansvaret for alkoholområdet.
Til at koordinere behandlingsarbejdet på amtskommunalt plan og i forhold  

 til kommunerne ansættes et nærmere bestemt antal konsulenter.
Udgifterne  

 hertil betales af amtskommunerne.
I forhold til kommunerne skal konsulenterne  

 især støtte ved etablering af efterbehandling, således at behandling følges  

 op i lokalsamfundet.
Amtskommunerne skal tage selvstændige initiativer på forebyggelsesområdet  

 på tværs af kommunegrænser ved kampagner f.eks. mod spirituskørsel,  

 oplysningsindsats blandt unge og lignende.
Disse opgaver varetages af de  

 nævnte konsulenter, som samtidig koordinerer sådanne og andre aktiviteter i  

 forhold til kommunernes og amtskommunernes eventuelle andre  

 sundhedsforebyggende aktiviteter.
Det bør pålægges amtskommunerne med jævne mellemrum at holde en konference  

 med deltagelse af bl.a. udvalgsmedlemmerne i de primærkommunale nævn og de  

 primærkommunale alkoholkonsulenter.
Formålet med disse møder bør være at  

 inspirere hinanden, udveksle erfaringer og lægge strategier for det videre  

 arbejde i lokalområdet.
På det statslige plan etableres en permanent alkoholfond.  

 Socialministeren, alternativt sundhedsministeren, nedsætter en  

 selvforvaltende bestyrelse, hvis medlemmer udpeges for 4 år ad gangen til  

 ledelse af alkoholfonden.
Bestyrelsen kunne sammensættes således, at tre  

 medlemmer udpeges af Folketinget, et medlem af sundhedsministeren, et medlem  

 af socialministeren, et medlem af justitsministeren, et medlem af  

 industriministeren, et medlem af Kommunernes Landsforening og et medlem af  

 Amtsrådsforeningen i Danmark.
Af fondens vedtægter skal fremgå, at formålet  

 er at støtte initiativer vedrørende forebyggelse og behandling i forhold til  

 eksempelvis ministerier, Alkoholpolitisk Forum, private organisationer,  

 amtskommuner og kommuner. (De nærmere bestemmelser om fondens virke nedfældes  

 i fundatsen.
En organisationsplan er skitseret i bilag 2).
 Der skal kunne ydes støtte til konkrete lokale aktiviteter udført af de  

 mange forskellige organisationer, institutioner og personalegrupper, der  

 arbejder med forebyggelse og behandling.
Af fondens midler bevilges årlige tilskud til de landsdækkende  

 organisationer, der p.t. støttes med årlige tilskud på finansloven.
Det er  

 tanken, at tilskuddene skal reguleres i takt med løn- og prisudviklingen.
Videre skal der være sikret midler til støtte af alkoholforskningen,  

 således at der kan opbygges et eller flere centre for rusmiddelforskning og  

 løbende ydes støtte til en række enkeltprojekter ved forskellige  

 universiteter og forskningsinstitutioner.
I den nærmere planlægning bør  

 inddrages erfaringer fra det 5-årige rusmiddelforskningsinitiativ, som er i  

 gang.
 Til brug for det kommunale og amtskommunale arbejde skal alkoholfondens  

 sekretariat udarbejde forskellige former for materiale, redegørelser,  

 udredninger, oplysningsmateriale m.v.
 Fonden skal forestå eller uddelegere, at der bliver etableret en  

 tværsektoriel og tværfaglig efteruddannelse af undervisere, behandlere og  

 konsulenter.
Alkoholfonden kan iværksætte egne landsdækkende aktiviteter, f.eks.  

 kampagner, eller samarbejde med andre landsdækkende råd eller foreninger om  

 sådanne.
Fonden kan yde støtte med konsulentbistand og økonomiske midler til  

 andres landsomfattende arbejde.
Som eksempler på aktiviteter kan nævnes  

 aktiviteter til forebyggelse af gentagne spirituskørsler og forbedring af  

 detentionsordningen.
I samarbejde med kriminalforsorgen og de lokale  

 alkoholbehandlingstilbud bør nye foranstaltninger overvejes over for  

 spiritusbilister som alternativ til eller i kombination med straf, f.eks. ved  

 tilbud om behandling umiddelbart efter politiets afsløring af spirituskørsel  

 eller ved tilbud om kursus og/eller behandling enten i fritiden eller over  

 lidt længere tid som et alternativ til afsoning.
En ændring af den nuværende  

 ordning vedrørende detentionsanbringelse bør overvejes, således at der sikres  

 lægeundersøgelse af alle og tilbud om relevant social og lægelig behandling  

 til alle.
Det kan f.eks. være ved øget samarbejde mellem politiet,  

 eksisterende afrusningsklinikker i socialt regi og hospitalerne eller ved  

 oprettelse af nye klinikker gennem omfordeling af ressourcer.
Arbejdet i alkoholfondens sekretariat skal udføres af sagkyndige og må  

 baseres på viden om og tæt samarbejde med dansk og international forskning på  

 området.
I denne sammenhæng vil en biblioteksservice både for sekretariatet  

 internt og dets eksterne samarbejdspartnere være væsentlig.
 Alkoholfondens aktiviteter skal finansieres ved, at en nærmere angivet  

 procent af alkoholbeskatningen eller mindst 75 mio. kr. hvert år går ind i  

 fonden. (En skitse til fordeling af de økonomiske midler er anført i bilag  

 3).
I forbindelse med fremsættelsen af forslag til en alkoholpolitisk lov kan  

 forskellige bestemmelser, som vedrører alkoholpolitik, men som er fastsat i  

 andre love, overvejes med henblik på eventuel ændring.
Der tænkes f.eks. på  

 ændringer med henblik på at styrke undervisning, oplysning og behandling ved,  

 at en grundviden om alkoholbrug og alkoholmisbrug, forebyggelse og behandling  

 indgår i uddannelsen på seminarier og andre uddannelsesinstitutioner, som  

 uddanner undervisere, behandlere og konsulenter, der kan komme til at arbejde  

 med alkoholmisbrugsforebyggelse og alkoholbehandling.
Videre kunne det  

 tænkes, at man sænkede promillegrænsen i færdselsloven til 0.5 promille,  

 øgede kontrollen for at sikre, at der ikke føres bil i frakendelsesperioden,  

 og strammede reglerne om generhvervelse af førerbevis efter spirituskørsel.
 Det er uhyre vigtigt, at alkoholfonden og dens sekretariat medvirker til,  

 at de initiativer, som een myndighed sætter i værk, bliver samordnet med  

 andre myndigheders indsats.
 Alkoholfonden og dens sekretariat arbejder uafhængigt af Det  

 Forebyggelsespolitiske Råd med selvstændige sekretariatsfunktioner.
 Alkoholfonden offentliggør hvert år en beretning om sin virksomhed.  

 Beretningen afgives til Folketinget og sundhedsministeren.
Alkoholfonden fastsætter selv sin forretningsorden.
Drifts- og  

 administrationsudgifter til alkoholfonden og dens sekretariat afholdes af  

 fondsmidlerne.
Med hensyn til de samlede anslåede samfundsøkonomiske omkostninger og de  

 offentlige kassers udgifter i forbindelse med alkoholforbruget i Danmark  

 henvises til sundhedsministerens svar til Folketingets Sundhedsudvalg i  

 forbindelse med udvalgets behandling af beslutningsforslaget i folketingsåret  

 1989-90 (jfr.
B 79, bilag 3, spørgsmål 1). Spørgsmålet og ministerens svar  

 herpå er optrykt som bilag 4 til dette beslutningsforslag.
I henhold til beregningerne i dette svar kan nærværende forslags  

 udgiftskonsekvenser anslås til at udgøre ca. 1 pct. af følgevirkningerne af  

 alkoholforbruget.
Afgifterne på spiritus, vin og øl indbragte i 1989 6,562  

 mia. kr., jfr.
Statistisk Årbog 1990, s. 403, tabel 386. Udgifterne til  

 nærværende forslag vil således udgøre lidt mere end ti pct. af statens  

 provenu på salg af den registrerede alkoholmængde.
Bilag 1 Skitse til sammensætning af forebyggelses- og bevillingsnævn Et forebyggelses- og bevillingsnævn (FBN) nedsættes af  

 kommunalbestyrelsen.
Det skal bestå af 11 medlemmer.
Fire medlemmer vælges af  

 og mellem kommunalbestyrelsens medlemmer.
Et medlem udpeges som repræsentant  

 for politiet, et medlem som repræsentant for patientforeninger,  

 afholdsforeninger, loger m.v. i forening, et medlem som repræsentant for  

 bolig-, grundejer- og idrætsforeninger i forening, et medlem som repræsentant  

 for den lokale handelsstand, et medlem som repræsentant for Dansk  

 Arbejdsgiverforening og et medlem som repræsentant for fagbevægelsen.
Bilag 2 Skitse til organisationsplan vedrørende en alkoholpolitisk lov Tildeling af økonomiske midler Rådgivning Tilbud om materialer Samarbejdsrelationer Bilag 3 Skitse til fordeling af alkoholfondens årlige pulje Det er intentionen, at der efter ansøgning i henhold til på forhånd  

 fastlagte prioriterede temaer kan uddeles 20 mio. kr. til aktiviteter på  

 kommunalt plan, 20 mio. kr. til aktiviteter på amtskommunalt plan og 10 mio.  

 kr. til landsdækkende aktiviteter.
 Til fondens egen virksomhed og til støtte til landsdækkende organisationer  

 m.v., der p.t. støttes med årlige tilskud på finansloven, afsættes 10 mio.  

 kr.
Til et eller flere af de forskningscentre, der er tilknyttet  

 universiteterne, afsættes 7 mio. kr.
Derudover afsættes beløb på 6 mio. kr.  

 til uddeling til forskning efter ansøgning.
Til efteruddannelsescentret, som  

 evt. kan tilknyttes et forskningscenter eller en behandlingsinstitution,  

 afsættes 2 mio. kr.
Bilag 4 Folketingets Sundhedsudvalgs spørgsmål nr. 1 til sundhedsministeren i  

 forbindelse med udvalgets behandling af beslutningsforslag nr.
B 79,  

 folketingsåret 1989-90, om alkoholpolitik, og sundhedsministerens besvarelse  

 heraf:
 Spørgsmål 1:
»Kan ministeren bekræfte, at de samfundsøkonomiske omkostninger i  

 forbindelse med alkoholmisbruget er fem-seks mia. kr. om året, som det  

 oplyses i et Ritzau-telegram, gengivet her fra Det Fri Aktuelt den 15. maj  

 1990?» Svar:
ved opgørelse af omkostninger eller udgifter ved alkoholmisbruget er det  

 nødvendigt at skelne mellem samfundsøkonomiske omkostninger - det vil  

 sige samfundets samlede omkostninger og tab i form af  

 behandlingsomkostninger, produktionstab og tab af velfærd - og offentlige  

 kassers udgifter.
En stor del af samfundets tab viser sig i det  

 offentliges udgifter.
Omvendt er indkomstoverførsler (f.eks. førtidspension  

 på grund af alkoholskader) en offentlig udgift, men ikke i sig selv en  

 samfundsøkonomisk omkostning, da der alene er udtryk for en omfordeling  

 mellem borgerne.
Den artikel, der omtales i spørgsmålet, indeholder et kortfattet referat  

 af overlæge Finn Hardts bog »Alkohol og jobbet«.
I bogen er søgt  

 foretaget en opgørelse af omkostningerne ved alkoholforbruget i Danmark.  

 Omkostningerne opgøres til ca. 5 mia. kr. og omfatter nanvlig skønnede  

 omkostninger til hospitalsindlæggelser, førtidspension m.m. - dvs. offentlige  

 kassers udgifter.
 Indenrigsministeriet, hvorunder spørgsmålet dengang henhørte, har i 1986  

 offentliggjort en undersøgelse med skøn over såvel de samfundsøkonomiske  

 omkostninger som de offentlige udgifter som følge af alkoholforbrug.
De offentlige udgifter i forbindelse med alkoholforbrug anslås i  

 ministeriets undersøgelse til 1,4 mia. kr., svarende til 1,8 mia. kr. i  

 1990-priser. beregningen omfatter navnlig behandlingsudgifter og sociale  

 pensioner.
På en række områder (alkoholbetingede færdselsudgifter,  

 kriminalitet m.m.) har det ikke været muligt at skønne over udgifterne, som i  

 det hele taget er usikre og antagelig undervurderede.
De samfundsøkonomiske omkostninger omfatter behandingsomkostninger  

 ved alkoholrelaterede sygdomme og ulykker samt produktions- og velfærdstab  

 som følge af sygdom, invaliditet og død.
De samlede omkostninger anslås i  

 undersøgelsen til ca. 4,5 mia. kr. i 1983 svarende til ca. 6 mia. kr. i  

 1990-priser.
Det skal understreges, at beregningen bygger på en række usikre  

 skøn.
Nogle af vanskelighederne ved sådanne beregninger er usikkerhed om, i  

 hvilket omfang alkoholmisbruget kan siges at være den egentlige årsag til  

 vold elleranden kriminalitet udført af berusede, i hvor høj grad sygdom og  

 sygefravær blandt alkoholmisbrugere kan tilskrives misbruget osv.
Der  

 eksisterer ikke et egentligt datamateriale, der kan belyse disse sammenhænge.  

 En vurdering af disse forhold må derfor i høj grad basere sig på skøn, som  

 der altid vil kunne sættes spørgsmålstegn ved.
Variationerne i sådanne  

 beregninger og skøn vil kunne andrage flre mia kr.
Navnlig vedrører en stor  

 del af de samfundsøkonomiske omkostninger - henved 4 af de 4,5 mia. kr. -  

 produktions- og velfærdstab, som der er særlig store teoretiske og praktiske  

 problemer vedat opgøre.
 På baggrund af Indenrigsministeriets undersøgelse kan Sundhedsministeriet  

 bekræfte, at de samfundsøkonomiske omkostninger ved alkoholforbruget i  

 Danmark under bestemte forudsætninger og betydelig usikkerhed kan opgøres til  

 ca. 6 mia. kr.
Den opgørelse, der er refereret i spørgsmålet, når til et resultat i samme  

 størrelsesorden, men er væsentligt anderledes sammensat.
Den omfatter i  

 hovedsagen offentlige udgifter, herunder indkomstoverførsler, der ikke er  

 udtryk for samfundsøkonomiske omkostninger.
Når de offentlige udgifter bliver flere gange større end efter  

 Indenrigsministeriets beregning, skyldes det navnlig, at de alkoholbetingede  

 behandlingsudgifter i sygehusvæsenet sættes til 3 mia. kr., hvilket er langt  

 højere end i ministeriets beregning, hvor disse udgifter skønnes til ca. 315  

 mio. kr.
Ministeriets beregninger bygger på sengedagstal m.m. for patienter  

 med forskellige alkoholrelaterede diagnoser.
Disse tal forhøjes skønsmæssigt,  

 fordi også andre diagnoser kan dække over alkoholbetingede lidelser.
Begge  

 beregninger må betragtes som meget usikre.
 Sundhedsministeriet kan således ikke bekræfte den konkrete opgørelse af  

 alkoholforbrugets omkostninger, der henvises i spørgsmålet.
