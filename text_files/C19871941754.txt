(Til kommuner og amtskommuner) Det er nødvendigt, at der NU sker en omlægning og rationalisering af  

 behandlingsindsatsen over for stofmisbrugerne.
De intravenøse stofmisbrugere  

 udgør en af de største risikogrupper i AIDS- sammenhæng.
Det ideale mål for behandlingen af stofmisbrugere er at gøre dem stoffrie,  

 men dette mål er for ambitiøst i lyset af AIDS- sygdommens udbredelse.  

 Omfanget af AIDS-smittede og -syge inden for stofmisbrugergruppen har nøje  

 sammenhæng med antallet af intravenøse stofmisbrugere, og det er derfor  

 afgørende, at der sættes ind med behandling, med det formål at begrænse det  

 intravenøse misbrug mest muligt.
Enhver form for behandling, som kan  

 fastholde stofmisbrugerne, er af stor smitteforebyggende virkning.
Stoffrihed og resocialisering kan derfor ikke være de eneste  

 behandlingsmål.
Det overordnede mål for behandlingen af stofmisbrugere må  

 realistisk være at begrænse skaderne ved misbruget mest muligt.
 Det er derfor vigtigt, at behandlingssystemet indrettes, så det  

 imødekommer misbrugernes ønsker og behov i så stor udstrækning som muligt.  

 Kun derigennem bliver det muligt at opnå den kontakt med stofmisbrugerne, som  

 er en forudsætning for at begrænse misbruget.
 Uden kontakt, ingen behandlings- og påvirkningsmuligheder - ingen mulighed  

 for personlig rådgivning og krisehjælp.
 Der må arbejdes med graduerede målsætninger, som lægger op til en  

 differentieret og omsorgspræget indsats for klienterne, bl.a. ved en mere  

 udstrakt anvendelse af ambulant behandling, herunder også længerevarende  

 metadonbehandling.
Det er nødvendigt at sikre stofmisbrugerne en ubesværet og hurtig adgang  

 til afgiftninger såvel ambulant som i døgninstitutionsregie.
Længerevarende  

 metadonbehandling og afgiftninger må være en selvfølgelig og integreret del  

 af behandlingsinstitutionernes virksomhed.
De stofmisbrugere, der i første omgang kun ønsker en afgiftning eller  

 vedligeholdelsesbehandling (forudsat indikationerne er opfyldt), skal hjælpes  

 hermed.
Hjælpen skal kunne tilbydes her og nu.
Der vil derfor være  

 situationer, hvor man som første led i behandlingen erstatter et intravenøst  

 misbrug med et andet, som ikke forudsætter indsprøjtninger, og først derefter  

 i et samarbejde med klienten lægger den egentlige behandlingsplan.
Det anbefales, at der sker en oprustning af de ambulante behandlingstilbud  

 til stofmisbrugerne som supplement til de ambulante og institutionelle  

 tilbud, som findes i dag.
F.eks. vil det være hensigtsmæssigt at oprette  

 ambulante distriktscentre med koordinerende, visiterende og selvstændigt  

 behandlende funktioner, herunder rådgivning, afgiftning og længerevarende  

 metadonbehandling, som samtidig kan have en støttende funktion over for de  

 praktiserende læger.
Det understreges samtidig, at metadon kan være et middel i behandlingen,  

 men det må aldrig blive et mål i sig selv.
Det er derfor vigtigt, at  

 længerevarende metadonbehandling foregår i tæt kontakt med det sociale  

 system, således at behandlingen følges op med intensiv rådgivning og anden  

 form for social støtte.
Foruden den omlægning af behandlingsindsatsen, hvis hovedretningslinier er  

 skitseret oven for, understreges betydningen af, at den forebyggende indsats  

 fortsat prioriteres højt i kommuner og amtskommuner.
Dette gælder både de  

 generelle foranstaltninger rettet mod hele befolkningen, som de  

 foranstaltninger, der er rettet mod risikogrupperne.
Socialministeriet skal  

 også pege på behovet for efteruddannelse af personale, så de får forudsætning  

 for at varetage den nødvendige krisebehandling og smitteforebyggende  

 virksomhed.
 Alkohol- og Narkotikarådet har i sine to publikationer »At møde  

 mennesket hvor det er ...« fra 1984 og »AIDS og stofmisbrug«  

 fra 1986 mere detaljeret redegjort for, hvorledes behandlingsindsatsen over  

 for stofmisbrugerne kan intensiveres.
 De to publikationer udleveres gratis fra Alkohol- og Narkotikarådets  

 sekretariat, tlf. 01 13 44 00.
 Amtsrådforeningen i Danmark og Alkohol- og Narkotikarådet har i fællesskab  

 udarbejdet en publikation »Rapport fra konferencen om Stofmisbrugere og  

 AIDS den 13. marts 1987«, som vil blive udsendt i løbet af denne sommer.  

 Rapporten vil kunne rekvireres ved henvendelse til Amtsrådsforeningen i  

 Danmark, tlf. 01 91 21 61.
 Risikoen for, at den enkelte stofmisbruger pådrager sig HIV-smitte,  

 afhænger af sammenhængen mellem, hvor mange man deler sprøjter/kanyler med,  

 hvor tit man gør det og hyppigheden af smitte i omgangskredsen.
At injicere udgør ikke i sig selv nogen risiko for smitte.
Kun hvis der  

 bruges fælles injektionssprøjter, er der risiko, og denne er større jo større  

 smittehyppigheden er i omgangskredsen.
Den mest effektive foranstaltning mod smitte er at inddrage  

 stofmisbrugerne i behandling, men det er ikke praktisk muligt at inddrage  

 alle stofmisbrugere i behandling her og nu.
Derfor må der i den aktuelle  

 situation satses på både behandling og på, at der i det sprøjtebrug, som  

 finder sted, anvendes egne og rene sprøjter.
Dette kan ske gennem oplysning  

 om risikoen ved at benytte fælles sprøjter/kanyler og ved at sikre  

 misbrugerne en let adgang til rene sprøjter/kanyler.
 I Danmark har stofmisbrugerne i lighed med den øvrige befolkning fri  

 adgang til at købe sprøjter og kanyler på apotekerne.
I 1987 etablerede Københavns kommune en ordning, hvor stofmisbrugerne i  

 den normale åbningstid vederlagsfrit kan afhente sprøjter/kanyler på de  

 københavnske apoteker.
Uden for åbningstiden kan de for 10 kr. pakningen  

 trække sprøjter i en automat.
Den københavnske ordning er endnu på forsøgsstadiet.
Apotekerpersonalet  

 har imidlertid givet udtryk for, at ordningen fungerer gnidningsfrit, og  

 stofmisbrugerne er tilfredse med ordningen og ser den som et udtryk for  

 omsorg og en vilje fra myndighedernes side til at gøre en relevant indsats  

 for dem.
 Enkelte kommuner og amtskommuner påtænker at etablere eller har iværksat  

 lignende ordninger, og Socialministeriet kan anbefale, at sådanne ordninger  

 etableres rundt om i landet.
Det understreges, at en virkelig effektiv reduktion af smitterisikoen  

 forudsætter, at der gribes ind, inden smitten får fodfæste og når at brede  

 sig.
Fravær af smitte i et lokalområde må derfor ikke være en sovepude, men  

 snarere anspore til den størst mulige indsats, idet der på dette tidspunkt er  

 den største mulighed for at begrænse smitten.
Indenrigsministeriet vil i indeværende år oprette en projektpulje på 2,5  

 mio.kr. til konkrete AIDS-projekter og forsøg.
Puljen vil i 1988 blive øget  

 til 7 mio.kr.
 Projekter, der har til formål at afprøve og evaluere nye ideer af relevans  

 for den HIV-smitteforebyggende indsats, blandt andet inden for behandlingen  

 af stofmisbrugere, vil helt eller delvis kunne søges finansieret af puljen.
 Eksempelvis vil projektpuljen kunne bidrage til finansiering af projekter  

 af følgende karakter:
 - Projekter, der har til formål at introducere og fremme samarbejdet inden  

 for det offentlige og over for de frivillige organisationer, specielt i  

 relation til rådgivningsvirksomheden og omsorgs- og plejefunktionen.
 - Projekter, der har til formål at afprøve og evaluere nye ideer med  

 relevans til den smitteforebyggende indsats, specielt inden for  

 narkobehandlingen.
 - Konkrete AIDS-aktiviteter i relation til bl.a. de frivillige  

 organisationer.
 I løbet af sommeren vil Indenrigsministeriet melde ud om, hvorledes der  

 skal forholdes for at komme i betragtning ved midlernes fordeling.
