Partistøttenævnets brev til et  

 partis amtsorganisation v/formanden I brev af 4. april 2000 har De på vegne af Y-partiet  

 i F Amt klaget til Partistøttenævnet over X Kommunalbestyrelses  

 afgørelse om ikke at imødekomme en ansøgning af 28.  

 februar 2000 om udbetaling af partistøtte til Y-partiets  

 amtsorganisation i F.
Vedlagt Deres brev var en kopi af ansøgningen af  

 28. februar 2000 med bilag, herunder en kopi af en fuldmagt dateret 29.  

 februar 2000 fra Y-partiets landsorganisation v/landsformand YN til  

 amtsorganisationen v/amtsformand NN til at kunne modtage partistøtte  

 fra de kommuner i F Amt, hvor Y-partiet ikke har nogen lokal  

 partiforening.
Ifølge den officielle statistik over valgene til  

 kommunalbestyrelserne og amtsrådene den 18. november 1997 (Statistiske  

 Efterretninger, serien Befolkning og valg 1998:8) opstillede Y-partiets  

 lokale partiforening en kandidatliste til kommunalbestyrelsesvalget den 18.  

 november 1997 i X Kommune.
Kandidatlisten opnåede 231 stemmer og blev  

 repræsenteret i kommunalbestyrelsen med et mandat.
Det fremgår af sagen, herunder af de oplysninger,  

 som X Kommunalbestyrelse har meddelt i sin udtalelse af 21. juni 2000 i  

 anledning af klagen, jf. nedenfor, at Y-partiets lokalafdeling i X Kommune  

 indsendte rettidig, dvs. senest 2 måneder efter valgdagen,  

 ansøgning om partistøtte for 1998 og derfor fik udbetalt  

 partistøtte for 1998 på grund af det antal stemmer,  

 kandidatlisten opnåede ved valget.
Den lokale partiorganisation  

 indsendte ikke inden den 1. marts 1999 eller senere erklæring som  

 krævet i henhold til partistøttelovens § 10, stk. 2.  

 Den lokale partiforening indsendte ikke inden den 1. marts 1999 og heller  

 ikke senere ansøgning om partistøtte for 1999, jf.  

 partistøttelovens § 9, stk. 1.
 Inden den 1. marts 2000 indgav amtsorganisationen  

 ansøgning om kommunal partistøtte for 2000, jf.  

 ansøgning af 28. februar 2000.
 Det fremgår af klagen af 4. april 2000 med bilag, at  

 Y-partiets amtsorganisation indgav ansøgning på en fortrykt  

 blanket bestemt til samtidig indgivelse af ansøgning for det aktuelle  

 kalenderår og afgivelse af erklæring for anvendelse af  

 tilskudsbeløbet for det foregående kalenderår m.v.
 Blanketten indeholder bl.a. følgende fortrykte  

 tekster med tilhørende rubrikker:
 »På grundlag af deltagelse i det senest afholdte  

 kommunalbestyrelsesvalg/amtsrådsvalg ansøges om tilskud til  

 politisk arbejde i kommunen/amtskommunen.
Kandidatlistens betegnelse på stemmesedlen ved sidste valg [her anføres kandidatlistens  

 listebetegnelse] Erklæring om tilskudsbeløbets anvendelse Det erklæres, at det udbetalte tilskudsbeløb for det  

 foregående kalenderår er anvendt til politisk arbejde i  

 kommunen/amtskommunen.
Dette arbejde agtes videreført.
Kommunens/amtskommunens navn [her anføres kommunens navn] Kandidatliste [her anføres kandidatlistens  

 listebetegnelse] « De nævnte rubrikker var med håndskrift udfyldt  

 med henholdsvis «Y-partiet«, »X Kommune« og «Y-partiet«.
Blanketten indeholder endvidere en rubrik for dato og  

 underskrift af henholdsvis tegningsberettiget stiller eller en  

 repræsentant for partiorganisation/-forening.
Denne rubrik, der  

 indeholder en fortrykt tekst, hvori det er anført, at  

 ovenstående oplysninger (dvs. de oplysninger, der fremgår af  

 ovennævnte tekster og rubrikker) afgives under strafansvar efter  

 borgerlig straffelov § 163, var dateret den 28/2-2000 og underskrevet af  

 NN, Amtsformand.
 Da der ikke blev udbetalt tilskud for det foregående  

 kalenderår, dvs. 1999, kan udfyldelsen af rubrikken for erklæring  

 om tilskudsbeløbets anvendelse eventuelt betragtes som en  

 erklæring om anvendelse af tilskudsbeløbet for 1998 indsendt med  

 et års forsinkelse.
Det fremgår videre af sagen, herunder af X  

 Kommunalbestyrelses afgørelse af 3. april 2000, at kommunalbestyrelsen  

 har afslået amtsorganisationens ansøgning med henvisning til  

 partistøttelovens § 10, stk. 2, hvorefter en modtager af  

 kommunal partistøtte hvert år inden den 1. marts skal indsende  

 en erklæring til kommunalbestyrelsen om, at tilskudsbeløbet for  

 det foregående kalenderår er anvendt til politisk arbejde i  

 kommunen, samt at dette agtes videreført.
Erklæringen skal  

 endvidere indeholde oplysninger om eventuelle modtagne bidrag fra private  

 tilskudsydere på mere end 20.000 kr. m.v.
 Såfremt fyldestgørende erklæring ikke  

 indsendes, kan kommunalbestyrelsen bestemme, at kommende udbetalinger af  

 tilskud skal udsættes eller bortfalde, jf. partistøttelovens  

 § 11, stk. 2, jf. § 10, stk. 4.
 Kommunalbestyrelsen har herudover henvist til, at  

 Y-partiets lokalafdeling heller ikke indgav ansøgning om  

 partistøtte i 1999 for 1999.
 I begrundelsen for afgørelsen er endvidere  

 nævnt, at bestyrelsen for Y-partiets lokalafdeling i X-by ifølge  

 en artikel i F Tidende den 21. maj 1999 besluttede at nedlægge sig selv  

 den 20. maj 1999.
I klagen af 4. april 2000 har Y-partiet i F Amt gjort  

 gældende, at det forhold, at den lokale partiforening ifølge en  

 avisartikel har opløst sig selv, ikke kan begrunde, at Y-partiet  

 dermed ikke er berettiget til via amtsorganisationen at stå som  

 bidragsmodtager i henhold til partistøtteloven.
Amtsorganisationen  

 finder heller ikke, at det forhold, at Y-partiets lokale partiorganisation  

 ikke ansøgte om partistøtte i 1999, kan begrunde, at der ikke  

 skal udbetales partistøtte til partiet for 2000, hvor der er indgivet  

 rettidig ansøgning.
Partistøttenævnet har forelagt sagen for X  

 Kommunalbestyrelse, der i brev af 21. juni 2000 har givet supplerende  

 oplysninger vedrørende omstændighederne i forbindelse med  

 nedlæggelsen af Y-partiets lokale partiforening i X-by.  

 Kommunalbestyrelsen har tillige redegjort for administrationen af den  

 kommunale partistøtte siden sidste kommunalvalg.
Herudover har  

 kommunalbestyrelsen henvist til afgørelsen af 3. april 2000.
 X Kommunalbestyrelses udtalelse af 21. juni 2000 har ved  

 brev af 27. juni 2000 været forelagt for Y-partiet i F Amt, men  

 kommunalbestyrelsens udtalelse har ikke givet Y-partiet anledning til  

 yderligere bemærkninger.
 I den anledning skal Partistøttenævnet udtale  

 følgende:
 Indledningsvis bemærkes, at ansøgning om  

 tilskud til kandidatlister for partier, der pr. 1. august i valgåret, i  

 dette tilfælde i 1997, var opstillingsberettiget til folketingsvalg,  

 herunder Y-partiet, skal indgives af vedkommende partiorganisation, ligesom  

 tilskud tilsvarende også skal udbetales til denne, jf. § 11,  

 stk. 2, jf. § 8, stk. 2 i partistøtteloven  

 (lovbekendtgørelse nr. 704 af 21. august 1995 om økonomisk  

 støtte til politiske partier m.v.).
I bemærkningerne til partistøttelovens  

 § 8 er det bl.a. anført, at vedkommende partiorganisation normalt  

 vil være den lokale partiforening/organisation.
Hvis en sådan  

 ikke findes, kan landsorganisationen indtræde som ansøger og  

 modtager af tilskud.
 Der henvises herved til Folketingstidende 1986-87,  

 tillæg A, sp. 1522.
 Efter Partistøttenævnets opfattelse er der  

 således efter partistøtteloven ikke er noget til hinder for, at  

 en amtsorganisation for et parti, der pr. 1. august i valgåret var  

 opstillingsberettiget til Folketinget, herunder Y-partiet, indtræder  

 som tilskudsansøger for og tilskudsmodtager af kommunal  

 partistøtte til kandidatlister for partiet i kommuner, hvor der ikke  

 mere er en lokal partiorganisation.
 En amtsorganisation, der indtræder som  

 tilskudsansøger og tilskudsmodtager i stedet for en lokal  

 partiorganisation, kan imidlertid ikke opnå en bedre retsstilling end  

 den lokale partiorganisation, såfremt denne fortsat havde  

 eksisteret.
 Spørgsmålet om, hvorvidt amtsorganisationen  

 er berettiget til partistøtte for 2000 på grundlag af rettidig  

 indgivet ansøgning, skal derfor bedømmes på samme  

 måde, som hvis den lokale partiorganisation fortsat havde eksisteret og  

 efter en pause i 1999 på ny havde indgivet ansøgning i 2000, men  

 fortsat ikke havde indsendt erklæring om anvendelse af  

 partistøtten for 1998 eller først indsendte denne  

 erklæring i forbindelse med ansøgning om partistøtte for  

 2000.
 Partistøttelovens § 10, stk. 2, der  

 direkte vedrører partistøtte fra amtskommunen på grundlag  

 af deltagelse i valg til amtsrådet, men som i henhold til § 11,  

 stk. 2, finder tilsvarende anvendelse på partistøtte fra  

 kommunen på grundlag af deltagelse i valg til kommunalbestyrelsen,  

 indeholder en bestemmelse om, at en tilskudsmodtager hvert år inden den  

 1. marts skal indsende en erklæring til tilskudsyderen bl.a. om, at  

 tilskudsbeløbet for det foregående kalenderår er anvendt  

 til politisk arbejde i kommunen, samt at dette agtes videreført.
 Partistøttelovens § 10, stk. 4,  

 indeholder endvidere en bestemmelse om, at tilskudsyderen kan bestemme, at  

 kommende udbetalinger af tilskud skal udsættes eller bortfalde,  

 såfremt fyldestgørende erklæring som nævnt i  

 stk. 2 ikke indsendes.
 I det foreliggende tilfælde var der ikke anledning  

 for kommunalbestyrelsen til i 1999 at træffe beslutning om eventuelle  

 konsekvenser af manglende indsendelse af erklæring om anvendelse af  

 tilskudsbeløbet for 1998. Det skyldes, at tilskudsmodtageren af  

 tilskud for 1998, dvs. den lokale partiorganisation, ikke indsendte  

 ansøgning om tilskud for 1999 og dermed allerede som følge  

 heraf ikke var berettiget til tilskud for 1999, jf. lovens § 9,  

 stk. 1, hvorefter der hvert år inden den 1. marts skal indgives  

 ansøgning om tilskud.
 Da amtsorganisationen indgav ansøgning om  

 partistøtte for 2000, var der derimod anledning for  

 kommunalbestyrelsen til at træffe beslutning om konsekvenserne af, at  

 der ikke var indsendt erklæring om anvendelse af partistøtten  

 for 1998, eller at denne erklæring først blev indsendt i  

 forbindelse med ansøgning om partistøtte for 2000.
 Partistøttenævnet finder ikke, at det  

 forhold, at Y-partiets amtsorganisation i forbindelse med ansøgningen  

 om partistøtte for 2000 har udfyldt rubrikken for erklæring om  

 anvendelse af tilskudsbeløbet for det foregående  

 kalenderår, dvs. 1999, hvor der ikke blev udbetalt tilskud til hverken  

 den lokale partiorganisation eller amtsorganisationen, kan betragtes som en  

 erklæring om anvendelse af tilskudsbeløbet for 1998 indsendt med  

 et års forsinkelse.
 Nævnet lægger således til grund, at  

 Y-partiet ikke har indsendt erklæring om anvendelse af  

 tilskudsbeløbet for kalenderåret 1998 og er samtidig enig med  

 kommunalbestyrelsen i, at dette skal medføre, at der ikke kan  

 udbetales partistøtte for 2000.
 X kommune har i sin begrundelse for afgørelsen  

 endvidere henvist til, at Y-partiets lokalafdeling ikke indgav  

 ansøgning om partistøtte i 1999.
 Partistøttelovens § 9, stk. 1, om  

 ansøgning om tilskud fra amtskommunen, der tilsvarende finder  

 anvendelse ved ansøgning om tilskud fra kommunen, jf. § 11,  

 stk. 2, har følgende ordlyd:
»§ 9. Ansøgning om tilskud skal  

 indgives inden 2 måneder efter, at der har været afholdt valg til  

 amtsrådet, og herefter hvert år inden den 1. marts.
Indgives  

 ansøgning som nævnt i 1. pkt., ydes tilskud herefter med  

 virkning for amtsrådets valgperiode, jf. dog § 10,  

 stk. 4.« Efter Partistøttenævnets opfattelse skal  

 bestemmelsen efter sin ordlyd forstås således, at manglende  

 indgivelse af årlig ansøgning kan indebære, at tilskuddet  

 bortfalder for resten af valgperioden.
 At manglende ansøgning kan have en sådan  

 konsekvens, understøttes endvidere af lovens forarbejder.  

 Således blev der i forbindelse med ændringen af  

 partistøtteloven i 1995 (lov nr. 383 af 14. juni 1995), hvorved  

 partistøttelovens § 9, stk. 1, fik sin nuværende  

 affattelse, under udvalgsbehandlingen stillet følgende  

 spørgsmål af Udvalget for Forretningsordenen  

 spørgsmål 43   til indenrigsministeren:
»Hvorledes er den retlige situation for en liste, en  

 amtsorganisation eller et partis landsorganisation, hvis det kompetente organ  

 har besluttet at søge om tilskud, men den person, som skal indsende  

 ansøgningen, glemmer dette, bliver syg eller på anden måde  

 forhindres inden for ansøgningsfristen?« Dette spørgsmål besvarede indenrigsministeren  

 således:
»En overskridelse af fristen for at indsende  

 ansøgning vil kunne indebære, at retten til at få udbetalt  

 partistøtte i (den resterende del af) valgperioden bortfalder.
Som det  

 mindre vil en fristoverskridelse kunne medføre, at tilskuddet ikke  

 udbetales til den normale termin (1. april).
Ved den hidtidige administration af  

 partistøtteloven har Indenrigsministeriet for sit vedkommende fulgt  

 den praksis, at en mindre væsentlig overskridelse af  

 ansøgningsfristen ikke har medført bortfald af retten til  

 statstilskud.
Herudover har man i enkelte tilfælde set bort fra en  

 noget længere overskridelse af fristen ud fra en konkret vurdering af  

 årsagerne hertil.
Når det drejer sig om tilskud fra kommunen  

 eller amtskommunen, er det kommunalbestyrelsen henholdsvis amtsrådet,  

 der træffer afgørelse om, hvilken betydning det skal  

 tillægges, at ansøgningsfristen overskrides.  

 Kommunalbestyrelsens henholdsvis amtsrådets afgørelse vil kunne  

 indbringes for Partistøttenævnet, der er nedsat i henhold til  

 partistøttelovens § 12.« Spørgsmålet og svaret er optrykt i bilaget  

 til Betænkning over Forslag til lov om ændring af lov om private  

 bidrag til politiske partier og offentliggørelse af politiske partiers  

 regnskaber. (Åbne partiregnskaber m.v.), afgivet af Udvalget for  

 Forretningsordenen den 24. maj 1995, jf.
Folketingstidende 1994-95,  

 tillæg B side 900.
 X Kommunalbestyrelse har således også haft  

 hjemmel til at træffe afgørelse om, at der ikke skal udbetales  

 partistøtte for 2000 under henvisning til, at Y-partiets lokalafdeling  

 ikke indgav ansøgning om partistøtte i 1999.
 Partistøttenævnet fastholder på denne  

 baggrund kommunalbestyrelsens afgørelse om, at der ikke udbetales  

 tilskud til Y-partiets amtsorganisation for 2000.
 Partistøttenævnets afgørelse kan ikke  

 indbringes for anden administrativ myndighed, jf. partistøttelovens  

 § 12, stk. 2, 2. pkt.
