Konkrete afgørelser vedr. § 13 fra ÅB 2003 III I (N.j.nr. 659/2003) blev ansøger den 15-12-2000 overfaldet af en ukendt gerningsmand.
Ansøger anmeldte forholdet til politiet dagen efter.
Nævnet modtog ansøgning om erstatning den 24-03-2003. Det vedlagte ansøgningsskema var dateret den 14-01-2001, men havde ikke tidligere været fremsendt til hverken nævnet eller politiet.
Ansøger havde den 08-01-2001 fået beskikket en advokat, og denne havde fået tilsendt sagens akter fra politiet.
Derudover fremgik det af sagen, at de seneste lægelige oplysninger var en tandlægeerklæring fra den 08-05-2001. Nævnet besluttede i medfør af § 13 i offererstatningsloven at afslå ansøgningen, idet den var indgivet over 2 år efter, at lovovertrædelsen var begået.
Nævnet lagde vægt på ovennævnte oplysninger og lagde derfor til grund, at kravet kunne være opgjort inden udløbet af 2-års fristen.
Nævnet bemærkede, at nævnet ikke havde taget stilling til, om tilskadekomsten i øvrigt kunne anses for omfattet af offererstatningsloven.
