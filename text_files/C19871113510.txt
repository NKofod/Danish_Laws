 Spørgsmålet om kørsel med skikasser på turistbusser, således at den størst  

 tilladte køretøjslængde på 12 m overskrides, er blevet rejst over for  

 Justitsministeriet.
 I den anledning skal man meddele, at Justitsministeriet har besluttet at  

 etablere en forsøgsordning i perioden frem til den 1. maj 1988.
 I denne forsøgsperiode kan kørsel med turistbus, der bagpå er monteret med  

 en skikasse, finde sted, uanset at køretøjets samlede længde derved  

 overskrider den grænse på 12 m, som er fastsat i § 6, stk. 1, i  

 Justitsministeriets bekendtgørelse nr. 330 af 21. juni 1977 om køretøjers  

 største bredde, længde, højde, vægt og akseltryk (med senere ændringer).
 Sådan kørsel må dog kun finde sted, såfremt følgende betingelser er  

 overholdt:
 1. Skikassen må højst rage 60 cm ud fra selve bussens  

 karosseri.
 2. Skikassen skal være så meget smallere end  

 karosseriet, at bussen ved den skarpest mulige svingning ikke vil beskrive en  

 større bue end karosseriets bageste hjørne.
 På grundlag af erfaringerne fra forsøgsperioden vil Justitsministeriet  

 senere overveje, hvorvidt ordningen kan fortsætte efter den 1. maj 1988.
 P.M.V.
 E.B.
Walsted Hansen Til politiet og Statens Bilinspektion.
