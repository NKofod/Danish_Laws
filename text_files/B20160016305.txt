Bekendtgørelse om binding af afsætningsbeløb i Grundejernes Investeringsfond, om indberetning af vedligeholdelsesregnskab og om administrationsgebyr I medfør af § 22 a og § 60, stk. 3, i lov om midlertidig regulering af boligforholdene, jf. lovbekendtgørelse nr. 810 af 1. juli 2015, fastsættes:
Kapitel 1 Bindingspligt for afsætningsbeløb efter § 18 b i lov om midlertidig regulering af boligforholdene og indberetning af vedligeholdelsesregnskab § 1. Ejere af ejendomme, der er omfattet af lovens § 18 b, skal inden en frist på 3 måneder fra ibrugtagning eller ejerskifte give Grundejernes Investeringsfond de seneste oplysninger om følgende:
 1) Ejendommens ejerforhold og dokumentation herfor.
 2) Samtlige ejendommens ejeres CPR-numre og eventuelle CVR-numre samt dokumentation herfor.
 3) Samtlige ejeres bopæl.
 4) Det samlede bruttoetageareal for beboelse, det samlede bruttoetageareal for erhverv og antallet af beboelses- og erhvervslejligheder samt dokumentation herfor.
 § 2. Ejeren skal inden en frist på 3 måneder give Grundejernes Investeringsfond oplysning om en eventuel beslutning fra huslejenævnet efter lovens § 18 b, stk. 7, om nedsættelse af afsætningsbeløbet efter lovens § 18 b, stk. 1.
 § 3. Ejeren skal give investeringsfonden oplysning om, i hvilket omfang afsætningsbeløbet efter tidligere gældende § 18 b, stk. 1, 1. pkt., jf. lovbekendtgørelse nr. 962 af 11. august 2010, forhøjes med henholdsvis 1,50 kr. i 1995, 1,00 kr. i 1996 og 1,00 kr. i 1997 pr. m2 bruttoetageareal i henhold til tidligere gældende § 18 b, stk. 1, 3. pkt., jf. lovbekendtgørelse nr. 962 af 11. august 2010. Bruttoetagearealet for de berørte beboelseslejemål oplyses.
 § 4. Ejeren skal give investeringsfonden oplysning om størrelsen af det beløb, der ved udgangen af 1994 henlagdes eller kunne være henlagt pr. m2 bruttoetageareal for ejendommen til fornyelse af tekniske installationer, og hvoraf 1/3 overføres til kontoen efter lovens § 18, og 1/3 overføres til kontoen efter lovens § 18 b pr. 1. januar 1995 i henhold til tidligere gældende § 18, stk. 1, 3. pkt., og § 18 b, stk. 1, 4. pkt., jf. lovbekendtgørelse nr. 962 af 11. august 2010.
 Stk. 2. Ejeren af en såkaldt blandet ejendom, jf. lovens § 11, skal ud over oplysningerne som nævnt i stk. 1 oplyse, om og i givet fald hvordan beboelseslejlighederne er omfattet af reglerne i lov nr. 419 af 1. juni 1994, § 4, stk. 6, 3. og 4. pkt., om overførsel af lavere henlæggelsesbeløb i en periode for beboelseslejlighederne til kontiene efter lovens §§ 18 og 18 b.
 § 5. Indberetning af de i § 3 og § 4 nævnte oplysninger skal ske samtidig med indberetning efter § 6, stk. 1, jf. § 6, stk. 5.
 Stk. 2. Ved manglende indberetning efter stk. 1 kan Grundejernes Investeringsfond indbringe sagen for huslejenævnet, jf. lovens § 22 f.
§ 6. For hvert kalenderår skal ejeren til Grundejernes Investeringsfond fremsende en opgørelse over hensættelser, jf. lovens §§ 18 og 18 b, samt et særskilt årsregnskab for vedligeholdelsesudgifterne, jf. lovens § 18, stk. 3, og § 22 a, stk. 3, i det omfang, de kan debiteres kontoen, jf. lovens § 19. Investeringsfonden kan dog tillade, at opgørelsen sker for en 12 måneders periode, der afviger fra kalenderåret.
Ejere af ejendomme, der omfattet af lovens § 18 b, skal indberette opgørelsen og årsregnskabet på et til formålet oprettet skema på Grundejernes Investeringsfonds hjemmeside www.gi.dk (digital selvbetjening). Indberetninger, der ikke indgives digitalt, kan afvises af Grundejernes Investeringsfond.
Ejere af ejendomme, der ikke er omfattet af § 18 b, kan indberette årsregnskabet på et til formålet oprettet skema på Grundejernes Investeringsfonds hjemmeside www.gi.dk eller indsende det til Grundejernes Investeringsfond på anden måde.
Opgørelsen og årsregnskabet offentliggøres på ejendommens side på www.gi.dk.
Hvis Grundejernes Investeringsfond finder, at der foreligger særlige forhold, der gør, at ejeren ikke må forventes at kunne anvende digital selvbetjening, skal Grundejernes Investeringsfond tilbyde, at oplysningerne kan indgives på anden måde end ved digital selvbetjening.
Stk. 2. Udgifter, som dækkes, f.eks. af en forbedringsforhøjelse, af erstatning fra forsikring eller af tilskud fra anden lovgivning, kan ikke medtages ved opgørelsen af udgifterne.
Ejeren skal opdele udgifterne på følgende måde:
 1) Vedligeholdelsesudgifter, jf. lovens § 19, stk. 1, 1. pkt., og § 19, stk. 2.
 2) Udgifter til forbedringer, isolering eller lignende, hvor beboerrepræsentanterne eller et flertal af lejerne har accepteret, at beløbet afholdes over vedligeholdelseskontoen, jf. lovens § 19, stk. 1, 2. pkt., og § 19, stk. 2.
 Stk. 3. Opgørelsen skal være underskrevet af ejendommens ejer.
Stk. 4. Ved ejerskifte og ved frigivelse efter § 9 kan opgørelsen jf. stk. 1, omfatte en kortere periode end 12 måneder.
I tilfælde af tvangsauktion over ejendommen opgøres det bindingspligtige beløb i hele måneder.
 Stk. 5. Indberetning efter stk. 1 skal ske inden 6 måneder efter udgangen af det år, som indberetningen vedrører.
 § 7. Indbetaling til Grundejernes Investeringsfond skal ske af hele det beløb, der er nævnt i lovens § 18 b, stk. 1. Indbetalingen skal ske samtidig med indberetning efter § 6.
 Stk. 2. Er der inden den årlige indbetaling afholdt beløb til vedligeholdelse, brandsikring, opretning, forbedring eller energibesparende foranstaltninger efter § 18 b, stk. 3, eller § 19, som ikke kan dækkes af beløbet efter § 18, kan beløbet fradrages i den årlige indbetaling, jf. lovens § 22 a, stk. 2.
 § 8. Har en ejendoms ejer i et år afholdt større udgifter til vedligeholdelse m.v., jf. lovens § 19, end hensættelsesbeløbene efter lovens §§ 18 og 18 b, kan der ske frigivelse af midler fra bindingskontoen i Grundejernes Investeringsfond, jf. lovens § 22 b, stk.1. Det er dog en betingelse for udbetaling, at udlejeren dokumenterer, at indestående beløb på ejendommens konto efter § 18 er opbrugt, jf. lovens § 22 b, stk. 4.
Stk. 2. Udbetaling efter stk. 1 kan tidligst ske 6 uger efter, at ejeren har underrettet beboerrepræsentanterne eller lejerne om, hvilke udgifter der er afholdt, og hvilke beløb der kræves udbetalt.
Har beboerrepræsentanterne eller et flertal af lejerne protesteret mod udbetalingen, og ejeren har indbragt sagen for huslejenævnet, vil frigivelse dog først kunne finde sted, når huslejenævnet har truffet afgørelse herom, jf. lovens § 22 b, stk. 3.
Stk. 3. Er der afholdt større beløb, end der indestår på bindingskontoen, kan det overskydende beløb modregnes i fremtidige indbetalinger.
Det er dog en forudsætning, at betingelserne for modregning efter § 7, stk. 2, er opfyldt i den pågældende regnskabsperiode.
§ 9. Har en ejendoms ejer inden årets udløb afholdt vedligeholdelsesudgifter m.v., jf. lovens § 19, der overstiger den forholdsmæssige andel af den årlige afsætning til ejendommens vedligeholdelse, kan eventuelt indestående beløb på bindingskontoen kræves frigivet.
Det er dog en betingelse, at midlerne på ejendommens konto efter § 18 er opbrugt.
De betingelser, der er nævnt i § 8, stk. 2 og 3, skal iagttages.
 Stk. 2. Der kan ske frigivelse efter stk. 1 to gange årligt.
§ 10. Har ejeren af en ejendom, der pr. 1. januar 1995 ikke længere er omfattet af reglerne i lovens kapitel II-IV, jf. lovens § 4, stk. 5, afholdt vedligeholdelsesudgifter m.v., jf. lovens § 19, kan der ske frigivelse af indestående bindingsbeløb.
Frigivelse kan ske fire gange årligt. § 8, stk. 2, finder tilsvarende anvendelse.
Kapitel 2 Stikprøvekontrol og inddrivelse mv § 11. Grundejernes Investeringsfond foretager stikprøvekontrol af de skete indberetninger efter § 6 og kan til brug herfor forlange indsendelse af dokumentation for de afholdte udgifter.
 § 12. I de tilfælde, hvor pligtig indbetaling vedrørende et år ikke har fundet sted inden det i § 7 nævnte tidspunkt, og betaling ikke sker efter påkrav, påhviler det Grundejernes Investeringsfond at rette henvendelse til den restanceinddrivelsesmyndighed, der er nævnt i § 22 a, stk. 6, i lov om midlertidig regulering af boligforholdene, med begæring om, at restanceinddrivelsesmyndighed inddriver det skyldige beløb.
 § 13. Ved udbetaling efter § 22 e i lov om midlertidig regulering af boligforholdene kan Grundejernes Investeringsfond kræve den dokumentation, der efter fondens skøn er fornøden.
 § 14. Vedrørende Grundejernes Investeringsfonds senest afsluttede regnskabsår skal investeringsfonden hvert år senest den 30. juni give Udlændinge-, Integrations- og Boligministeriet meddelelse om:
 1) Antal ejendomme, som er omfattet af bindingsordningen.
 2) Størrelsen af det bindingspligtige areal.
 3) Størrelsen af det samlede bindingspligtige beløb.
 4) Antal tilfælde, hvor inddrivelse ved restanceinddrivelsesmyndighedens foranstaltning har været nødvendig i det senest forløbne regnskabsår samt størrelsen af det inddrevne beløb.
 5) Antal tilfælde, hvor udbetaling er sket i medfør af § 22 a, stk. 5, i lov om midlertidig regulering af boligforholdene.
 6) Antal tilfælde, hvor udbetaling er sket i medfør af § 22 e, stk. 1 og 2, i lov om midlertidig regulering af boligforholdene samt størrelsen af de udbetalte beløb.
 7) Antal tilfælde, hvor udbetaling er sket eller nægtet efter huslejenævns afgørelse herom, jf. § 22 b, stk. 3, i lov om midlertidig regulering af boligforholdene.
 8) Antal tvister om beløb, der fradrages på kontoen for udvendig vedligeholdelse efter § 22, i lov om midlertidig regulering af boligforholdene.
 9) Antal tvister mellem ejere og Grundejernes Investeringsfond, der er afgjort af huslejenævn/domstole.
 § 15. Grundejernes Investeringsfond kan fra ejere af ejendomme, der er omfattet af denne bekendtgørelse, kræve de efter fondens skøn fornødne oplysninger til varetagelse af fondens opgaver efter denne bekendtgørelse.
Kapitel 3 Gebyr for administration ved Grundejernes Investeringsfonds udførelse af arbejder for ejerens regning § 16. Grundejernes Investeringsfond kan som gebyr for administration ved investeringsfondens udførelse af arbejder efter § 60 i lov om midlertidig regulering af boligforholdene, opkræve et beløb, der udgør 4,5 pct. af det beløb, som investeringsfonden har lagt ud til arbejdernes udførelse, jf. dog stk. 2.
 Stk. 2. Overstiger det af investeringsfonden udlagte beløb 100.000 kr., kan der som gebyr opkræves et beløb, der udgør 4,5 pct. af de første 100.000 kr. og 3 pct. af den del af det udlagte beløb, der ligger herudover.
 Stk. 3. Grundejernes Investeringsfond kan uanset det udlagte beløbs størrelse som mindste gebyr opkræve 1.500 kr.
Kapitel 4 Ikrafttrædelse § 17. Bekendtgørelsen træder i kraft den 1. marts 2016.
 Stk. 2. Bekendtgørelsens § 6 har virkning for opgørelser over hensættelser samt særskilte årsregnskaber for vedligeholdelsesudgifter, hvis opgørelsen og årsregnskabet alene omfatter en regnskabsperiode, der påbegyndes efter den 31. december 2014.
Stk. 3. Bekendtgørelse nr. 632 af 15. juni 2006 om binding af afsætningsbeløb i Grundejernes Investeringsfond, om gebyr ved inddrivelse af disse og om administrationsgebyr ophæves.
Kapitel 2 og 3 har dog fortsat virkning for ejendomme omfattet af overgangsordningen i § 5, stk. 3, i lov nr. 310 af 30. marts 2015.
