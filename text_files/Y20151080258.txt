Udtalelse afgivet af Klagekomitéen for Etnisk Ligebehandling J.nr. 860.4 Klagekomitéen fandt, at Københavns Kommunes praksis ved tildeling af hjemmehjælp, ikke var i strid med forbudet mod direkte forskelsbehandling på grund af race eller etnisk oprindelse.
 Klagekomitéen for Etnisk Ligebehandlings udtalelse:
 "Klagekomitéen for Etnisk Ligebehandling har ved breve af 14. december 2005, 1. marts 2006, 15. marts 2006 og 26. maj af 20. marts 2006 anmodet Københavns Kommune om en udtalelse i forbindelse med Klagekomitéens overvejelser om at indlede en sag på eget initiativ om kommunens praksis ved tildeling af hjemmehjælp.
Københavns Kommune har fremsendt sine bemærkninger ved e-mail af 31. maj 2006 vedhæftet brev dateret 1. februar 2006, der desværre ikke oprindeligt er blevet modtaget af Klagekomitéen.
Kommunen har i den forbindelse anført, at kommunen finder det uacceptabelt, såfremt modtagere af hjemmehjælp har mulighed for at bestille hjælpere af en bestemt etnisk oprindelse.
 Københavns Kommune har i forlængelse hertil oplyst, at kommunen på baggrund af sagen har gentaget sin instruktion til samtlige Pensions- og Omsorgskontorer, &Aelig; ldrekontorer og hjemmeplejeenheder i Københavns Kommune om, at der under ingen omstændigheder må tages hensyn til medarbejdernes etniske oprindelse ved planlægning og udførelsen af hjemmehjælpen hos borgerne.
 Københavns Kommune har endelig oplyst, at kommunen, i oktober måned 2005 har indgået nye kontrakter med alle private leverandører af hjemmehjælp, og at standardkontrakten i den forbindelse indeholder krav om, at leverandøren skal garantere, at der sker overholdelse af lov om etnisk ligebehandling og lov om forbud mod forskelsbehandling på arbejdsmarkedet m.v., når der leveres hjemmehjælp.
Klagekomitéen har i forlængelse hertil noteret sig, at Mangfoldighedsnetværket både har rettet henvendelse til hjemmeplejen i Vanløse og til hjemmeplejen på Østerbro, og at hjemmeplejen i Østerbro umiddelbart klart tilkendegav, at det ikke var muligt at sikre modtagelse af en hjemmehjælper med etnisk dansk oprindelse.
Komitéen har endvidere noteret sig, at det af en transskription af samtalen mellem Mangfoldighedsnetværket og en sagsbehandlere ved hjemmeplejen i Vanløse ikke klart fremgår, hvorvidt der gives udtryk for, at et ønske om alene at modtage en etnisk dansk hjemmehjælper kan imødekommes.
 Klagekomitéen finder på baggrund af de i sagen fremkomne oplysninger, at der ikke er grundlag for at antage, at Københavns Kommune har en generel praksis ved tildeling af hjemmehjælp, der indebærer, at kommunen imødekommer anmodninger fra borgere om at modtage en hjemmehjælper med en bestemt etnisk oprindelse.
 Klagekomitéen finder endvidere, at der ikke foreligger tilstrækkelige oplysninger, der giver grundlag for at antage, at der ved henvendelsen til hjemmeplejen i Vanløse er sket overtrædelse af forbudet mod forskelsbehandling på grund af race eller etnisk oprindelse i lov om forbud mod forskelsbehandling på arbejdsmarkedet m.v.
Det er Klagekomitéens erfaring i lyset af en række andre sager, at der i det daglige arbejde kan opstå tvivl om den rette behandling af anmodninger om skifte af hjemmehjælper navnlig i tilfælde, hvor borgeren anfører flere eller uklare begrundelser til støtte for ønsket om at skifte hjemmehjælper.
Det er desuden komitéens erfaring, at det vil styrke bekæmpelsen af forskelsbehandling på grund af race eller etnisk oprindelse, såfremt det tydeligt tilkendegives, at forskelsbehandlingen ikke er acceptabel.
 - Københavns Kommune bør udarbejde skriftlige retningslinjer for, hvordan kommunens personale skal håndtere de situationer, hvor en borger retter henvendelse til kommunen med et ønske om at skifte hjemmehjælper helt eller delvist på grund af hjemmehjælperens race eller etniske oprindelse, således at kommunen sikrer sig, at der ikke udøves direkte eller indirekte forskelsbehandling af ansatte i kommunen.
 - Københavns Kommune bør informere borgerne om, at det hverken er muligt at imødekomme ønsker om at modtage en hjemmehjælper med en bestemt race eller etnisk oprindelse eller skifte til en hjemmehjælper med en bestemt race eller etnisk oprindelse.
- Københavns Kommunen bør i de tilfælde, hvor der er indgået aftaler med private leverandører om levering af hjemmepleje, sikre sig, at heller ikke leverandørerne imødekommer hverken ønsker om at modtage en hjemmehjælper med en bestemt race eller etnisk oprindelse eller skifte til en hjemmehjælper med en bestemt race eller etnisk oprindelse - Københavns Kommune bør i hvert enkelt tilfælde, hvor en borger fremsætter ønske om at modtage en hjemmehjælper med en bestemt race eller etnisk oprindelse eller skifte til en hjemmehjælper med en bestemt race eller etnisk oprindelse, konkret vurdere, om kommunen kan undlade at servicere borgeren i lyset af kommunens omsorgsforpligtelse.
