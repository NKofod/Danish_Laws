Tilføjelse til betænkning afgivet af Udlændinge- og Integrationsudvalget den 22. maj 2018 Tilføjelse til betænkning over Forslag til lov om ændring af udlændingeloven (Smidigere regler for bibeskæftigelse og frivilligt arbejde for udenlandske arbejdstagere m.v.) [af udlændinge- og integrationsministeren (Inger Støjberg)]:
1. Ændringsforslag Der er i udvalgets betænkning over lovforslaget stillet 6 ændringsforslag.
Udlændinge- og integrationsministeren har stillet ændringsforslag nr. 1-3 og 6. Socialdemokratiets, Dansk Folkepartis og Socialistisk Folkepartis medlemmer af udvalget har stillet ændringsforslag nr. 4, der tages tilbage.
Enhedslistens medlemmer af udvalget har stillet ændringsforslag nr. 5, der tages tilbage.
 Socialdemokratiets, Dansk Folkepartis, Enhedslistens og Socialistisk Folkepartis medlemmer af udvalget har i tilføjelsen til betænkning stillet 1 ændringsforslag.
2. Udvalgsarbejdet Lovforslaget blev fremsat den 7. februar 2018 og var til 1. behandling den 1. marts 2018. Lovforslaget blev efter 1. behandling henvist til behandling i Udlændinge- og Integrationsudvalget.
Udvalget afgav betænkning den 10. april 2018. Lovforslaget var til 2. behandling den 17. maj 2018, hvorunder behandlingen blev afbrudt og lovforslaget henvist til fornyet behandling i Udlændinge- og Integrationsudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Henvendelser Udvalget har efter afgivelsen af betænkning modtaget 2 skriftlige henvendelser fra 3F og Landbrug & Fødevarer.
 Udlændinge- og integrationsministeren har over for udvalget kommenteret de skriftlige henvendelser til udvalget.
Spørgsmål Udvalget har efter afgivelsen af betænkning stillet 10 spørgsmål til udlændinge- og integrationsministeren til skriftlig besvarelse, som denne har besvaret, og 1 spørgsmål til beskæftigelsesministeren til skriftlig besvarelse, som forventes besvaret inden 2. behandling.
3. Indstillinger og politiske bemærkninger Et mindretal i udvalget (V, LA og KF) indstiller lovforslaget til vedtagelse med de af ministeren stillede ændringsforslag.
Mindretallet vil stemme imod ændringsforslag nr. 7.
 Et andet mindretal i udvalget (S og SF) indstiller lovforslaget til vedtagelse med de under nr. 1-3 og 6-7 stillede ændringsforslag.
Socialdemokratiets medlemmer af udvalget er enige i, at forskere og gæsteforskere frit skal kunne holde foredrag, undervise og dele deres viden i et bijob uden på forhånd at skulle ansøge herom.
Det er i alles interesse.
Socialdemokratiet er samtidig indstillet på at drøfte mulighederne for at give andre grupper af udlændinge mere fleksible muligheder for at arbejde hos andre virksomheder end der, hvor de har deres hovedbeskæftigelse.
Forudsætningen herfor er imidlertid, at de nye regler ikke underminerer de ordnede løn- og arbejdsvilkår på det danske arbejdsmarked.
Det er på nuværende tidspunkt ikke lykkedes at finde en model, som inden for rammerne af Danmarks internationale forpligtelser giver mere fleksible regler for bibeskæftigelse uden samtidig at skabe risiko for nye muligheder for social dumping.
Socialdemokratiet kan derfor ikke støtte forslaget om at fritage alle øvrige udenlandske arbejdstagere for arbejdstilladelse i den nuværende form.
 Endelig er Socialdemokratiet enig i, at udlændinge skal kunne være frivillige i den lokale fodboldklub eller spejderforening uden at indgive ansøgning herom, ligesom Socialdemokratiet er enig i, at førstegangsovertrædelser ikke skal medføre meget lange udskydelser af muligheden for permanent ophold i Danmark.
Et tredje mindretal i udvalget (DF) vil ved 3. behandling stemme hverken for eller imod lovforslaget.
Mindretallet vil stemme for ændringsforslag nr. 1, 2 og 7. Mindretallet vil stemme imod ændringsforslag nr. 3 og 6.
Dansk Folkepartis medlemmer af udvalget anser grundlæggende lovforslaget for at være unødvendigt.
Det er en uskik, at regeringen og et flertal i Folketinget lemper udlændingereglerne, fordi der er såkaldt velkvalificerede udlændinge, som enten ikke magter eller ikke ønsker at overholde reglerne og lovgivningen på udlændingeområdet.
DF kan støtte, at udlændinge får lettere ved at lave frivilligt arbejde, men de øvrige lempelser i lovforslaget anser vi for at være unødvendige og i værste fald skadelige.
Derfor er vi tilfredse med, at en række partier uden om regeringen i løbet af udvalgsbehandlingen har ændret opfattelse af lovforslaget.
 DF bemærker i øvrigt, at de sager, der har været fremme i pressen, om sanktioner og bøder over for såkaldt velkvalificerede udlændinge ikke har været fuldt belyst, da udstedte bøder m.v. har skyldtes, at de omtalte udlændinge ikke har ønsket at orientere og spørge myndighederne om lov til at udøve bibeskæftigelse.
DF har i udvalgsbehandlingen forsøgt at stramme op på udlændinge- og integrationsministerens oprindelige lovforslag.
Det er sket via dialog med andre partier såvel som med regeringen.
Det er langt hen ad vejen lykkedes, hvilket det seneste ændringsforslag er udtryk for.
Det foreslåede ændringsforslag forbedrer mærkbart lovforslaget.
Men det ændrer grundlæggende ikke ved Dansk Folkepartis holdning.
Derfor stemmer DF hverken for eller imod lovforslaget ved 3. behandling.
Der henvises i øvrigt til DF´s politiske bemærkninger i udvalgets betænkning og til DF´s ordførertale ved 1. behandling.
Et fjerde mindretal i udvalget (ALT og RV) indstiller lovforslaget til vedtagelse med de under nr. 1, 3 og 6 stillede ændringsforslag.
Mindretallet vil stemme imod ændringsforslag nr. 2 og 7.
Et femte mindretal i udvalget (EL) indstiller lovforslaget til vedtagelse med de under nr. 1, 3, 6 og 7 stillede ændringsforslag.
Mindretallet vil stemme imod ændringsforslag nr. 2.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for tilføjelsen til betænknings afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tilføjelsen til betænkning.
En oversigt over Folketingets sammensætning er optrykt i tilføjelsen til betænkning.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til § 1 Af et flertal (S, DF, EL og SF):
 7) I det under nr. 3 foreslåede § 14, stk. 2, udgår 2. pkt.
[Fjernelse af adgang til 12 timers bibeskæftigelse] Bemærkninger Til nr. 7 Med ændringsforslaget fastholdes, at forskere får adgang til bibeskæftigelse, hvis bibeskæftigelsen har sammenhæng med den beskæftigelse, som danner grundlag for udlændingens opholdstilladelse. Ændringsforslaget fjerner den foreslåede mulighed for, at andre faggrupper kan have bibeskæftigelse i op til 12 timer om ugen i gennemsnit uden fornyet arbejdstilladelse.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Pernille Bendixen (DF) Marcus Knuth (V) Britt Bager (V) Preben Bang Henriksen (V) Martin Geertsen (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Thomas Jensen (S) Karen J.
Klint (S) Astrid Krag (S) nfmd.
Mattias Tesfaye (S) Stine Brix (EL) Nikolaj Villumsen (EL) Carolina Magdalene Maier (ALT) Josephine Fock (ALT) Marlene Borst Hansen (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
