6-måneders kursus på privat Fachschule fur Mode und Schnittechnik ikke  

 godkendt som uddannelsesstøtteberettigende Undervisnings- og Forskningsministeriets skrivelse af 6. juni 1990  

 (afkortet):
 Ved brev af 10. december 1989 har De klaget over Styrelsen for Statens  

 Uddannelsesstøttes afgørelse om uddannelsesstøtte til Deres 6 måneders kursus  

 på Fachschule fur Mode und Schnittechnik, /.../ i Tyskland.
De har telefonisk og senest ved brev af 24. maj 1990 rykket for svar i  

 sagen.
Undervisningsministeriet har i anledning af Deres klage indhentet den  

 i kopi vedlagte udtalelse af 8. maj 1990 fra Styrelsen for Statens  

 Uddannelsesstøtte.
Udtalelsen var vedlagt kopi af styrelsens akter i sagen.
Ved skrivelse af 17. november 1989 afslog styrelsen at imødekomme Deres  

 ansøgning om uddannelsesstøtte til kurset.
Afslaget begrundedes med, at der  

 ikke er tale om en offentlig anerkendt uddannelse og uddannelsesinstitution.
I sin udtalelse af 8. maj 1990 fastholder styrelsen sin tidligere  

 afgørelse.
Styrelsen finder det fortsat ikke godtgjort, at der er tale om en  

 offentlig anerkendt uddannelse og uddannelsesinstitution.
 I forbindelse med Deres klage, har De indsendt en erklæring af 28.  

 november 1989 fra skolen, hvoraf det fremgår, at skolen er en privat skole,  

 der ikke er statslig anerkendt.
 I denne anledning skal man meddele, at Undervisningsministeriet er enigt i  

 den af Styrelsen for Statens Uddannelsesstøtte trufne afgørelse.
En uddannelse skal opfylde en række betingelser for at kunne godkendes som  

 uddannelsesstøtteberettigende, herunder de samme betingelser, som gælder for  

 godkendelse af uddannelser i Danmark.
Uddannelsen skal være offentlig  

 anerkendt i uddannelseslandet og være af en sådan art, at den ville kunne  

 offentlig anerkendes i Danmark.
Der henvises til § 3, stk. 4, jf. stk. 1, i  

 bekendtgørelse nr. 178 af 20. marts 1989 om uddannelsesstøtte, som ændret ved  

 bekendtgørelse nr. 406 af 8. juni 1989.
Deres kursus foregår efter det oplyste ikke ved en offentlig anerkendt  

 uddannelsesinstitution.
Et sådant kursus ved en privat skole ville ikke kunne  

 offentlig anerkendes i Danmark.
