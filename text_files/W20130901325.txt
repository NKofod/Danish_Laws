Pressenævnets kendelse i sag nr. 12-70-00379 Resumé Klagerne mener, at de har sendt en mail til Lolland-Falsters Folketidende med overskriften Dementi NU eller Pressenævnet ind i sagen.
Dog er det ikke dokumenteret, og Lolland-Falsters Folketidende kan ikke finde den i it-systemet.
 Pressenævnets formand udtaler:
Klager over tilsidesættelse af god presseskik kan rettes til det pågældende massemedie selv eller direkte til Pressenævnet.
Fristen for at klage til Pressenævnet er fire uger efter offentliggørelsen i mediet eller fire uger efter mediets afgørelse, jf. medieansvarsloven § 34, stk. 2.
 En anmodning om genmæle skal fremsættes til mediet senest fire uger efter 
offentliggørelsen
 af de faktiske oplysninger, der ønskes imødegået, jf. medieansvarslovens § 36, stk. 3. Afslag på genmæle kan indbringes for Pressenævnet senest fire uger efter, at afslaget er kommet frem til den, der har anmodet herom, jf. medieansvarslovens § 40, stk. 1.
Da klagen vedrører artikler bragt på folketidende.dk i september og oktober 2012, og der ikke foreligger dokumentation for en henvendelse til Lolland-Falsters Folketidende før klagen til Pressenævnet i december 2012, er klagen over artiklerne på folketidende.dk indgivet efter klagefristens udløb.
Klagen afvises derfor som åbenbar grundløs i relation til anmodning om genmæle, jf. medieansvarslovens § 43, stk. 2, nr. 1, og som for sen for så vidt angår spørgsmålet om god presseskik, jf. medieansvarslovens § 43, stk. 3.
 Klagen afvises uden realitetsbehandling.
[Klager 1] og [Klager 2] har klaget til Pressenævnet over en række mediers omtale af Garagedrengen i september og oktober 2012, herunder en række artikler på folketidende.dk den 21. september  2. oktober 2012, idet klagerne mener, at god presseskik er tilsidesat.
Klagen omfatter endvidere klagernes anmodning om genmæle.
 Klagen over artiklerne er modtaget i Pressenævnet den 6. december 2012 (ved e-mail af 5. december 2012 kl. 16.59).
1 Sagsfremstilling Folketidende.dk bragte i perioden 21. september  2. oktober 2012 følgende artikler Forældre skjulte dreng i garage, Kommunaldirektør: Vi skulle have grebet ind, Ankestyrelsen: Helsingør har misforstået svar og Minister vil til bunds i sag om garagebarn af 21. september 2012, artiklerne Ekspert: Isolation er også vanrøgt af børn og Nabo til garagebarn følte sig truet af 22. september 2012, artiklen Forældre til garagebarn skjulte to børn mere af 23. september 2012, artiklen Garagebarn: Kommunen frikender sig selv af 29. september 2012 og artiklen Hækkerup: Loven beskytter ikke garagebørn godt nok af 2. oktober 2012.
Der er over for Pressenævnet fremlagt dokumentation for, at klagerne ved e-mail af 17. oktober 2012 sendte en e-mail med emnet PRESSEMEDDELELSE: Dementi NU eller Pressenævnet ind i sagen til en række medier.
Af denne dokumentation ses e-mailen ikke at være sendt til Lolland-Falsters Folketidende.
Pressenævnet anmodede derfor ved e-mail af 21. december 2012 [Klager 1] og [Klager 2] om at dokumentere, at pressemeddelelsen også er sendt til Lolland-Falsters Folketidende.
Denne anmodning henstår ubesvaret.
2 Parternes synspunkter 2.1 [Klager 1]s og [Klager 2]s synspunkter [Klager 1] og [Klager 2] har til støtte for klagen bl.a. anført, at de ved e-mail af 17. oktober 2012 under emnet PRESSEMEDDELELSE: Dementi NU eller Pressenævnet ind i sagen klagede til de medier, som havde omtalt Garagedrengen og ved e-mail af 26. oktober 2012 rykkede for svar fra de medier, der ikke havde reageret på klagen.
2.2 Lolland-Falsters Folketidendes synspunkter Lolland-Falsters Folketidende har anført, at mediet ikke er bekendt med at have modtaget pressemeddelelsen.
Det kan dog ikke afvises, at den kan være tilgået en af mediets e-mailadresser.
 Lolland-Falsters Folketidende er derudover heller ikke bekendt med, at klagerne efterfølgende skal have kontaktet mediet.
 Mediet kan heller ikke af det af Pressenævnet fremsendte materiale se, om klagernes e-mails af 17. og 26. oktober 2012 er fremsendt direkte til Lolland-Falsters Folketidende.
 På denne baggrund forekommer det ifølge Lolland-Falsters Folketidende svært at udtale sig om klagens rettidighed.
 Mediet har endvidere oplyst, at sagen er blevet omtalt i artiklen Skjulte to børn mere i Lolland-Falsters Folketidende den 24. september 2012.
 Pressenævnets formand udtaler:
Klager over tilsidesættelse af god presseskik kan rettes til det pågældende massemedie selv eller direkte til Pressenævnet.
Fristen for at klage til Pressenævnet er fire uger efter offentliggørelsen i mediet eller fire uger efter mediets afgørelse, jf. medieansvarsloven § 34, stk. 2.
 En anmodning om genmæle skal fremsættes til mediet senest fire uger efter offentliggørelsen af de faktiske oplysninger, der ønskes imødegået, jf. medieansvarslovens § 36, stk. 3. Afslag på genmæle kan indbringes for Pressenævnet senest fire uger efter, at afslaget er kommet frem til den, der har anmodet herom, jf. medieansvarslovens § 40, stk. 1.
Da klagen vedrører artikler bragt på folketidende.dk i september og oktober 2012, og der ikke foreligger dokumentation for en henvendelse til Lolland-Falsters Folketidende før klagen til Pressenævnet i december 2012, er klagen over artiklerne på folketidende.dk indgivet efter klagefristens udløb.
Klagen afvises derfor som åbenbar grundløs i relation til anmodning om genmæle, jf. medieansvarslovens § 43, stk. 2, nr. 1, og som for sen for så vidt angår spørgsmålet om god presseskik, jf. medieansvarslovens § 43, stk. 3.
 Klagen afvises uden realitetsbehandling.
