Nr BTB 72 Betænkning over Forslag til folketingsbeslutning om ændring af  

 forretningsorden for Folketinget   

 Nr B 72 1988-89, 1. samling Afgivet af Udvalget for Forretningsordenen Afgivet: 19890503 Udvalget har behandlet forslaget til folketingsbeslutning i en række møder siden forslagets 1. behandling den 5. april 1989.
 På baggrund af udvalgets gennemgang af forslagets enkelte punkter skal  

 udvalget særligt fremhæve følgende:
 I tilknytning til den foreslåede bestemmelse i forretningsordenens § 8 om  

 høringer i udvalgene skal udvalget bemærke, at man tilslutter sig, at  

 præsidiet fortsætter overvejelserne om indførelse i Folketinget af den type  

 høringer, som har til formål at klarlægge en sags forløb og politikeres og  

 embedsmænds medvirken herved.
For så vidt angår den foreslåede ændring af forretningsordenens § 35 om  

 formandens ret til at erklære et procedurespørgsmål for afgjort eller et  

 ændringsforslag for vedtaget eller forkastet uden afstemning, medmindre 17  

 medlemmer anmoder om en sådan, skal udvalget bemærke, at det - som det  

 fortsat er anført i bestemmelsen - kun kan ske, når udfaldet af en afstemning  

 kan anses for givet på forhånd.
Udvalget skal endvidere henvise til  

 bemærkningerne til forslaget, hvorefter kravet om, at der skal være 17  

 medlemmer bag en anmodning om afstemning, alene tænkes brugt i tilfælde, hvor  

 en anmodning om afstemning klart misbruges til at chikanere arbejdet i  

 Folketinget.
Udvalget finder, at der ikke med den nye formulering bør ske en  

 begrænsning i forhold til i dag af det enkelte medlems eller partis adgang  

 til gennem en afstemning at få mulighed for at fremkomme med eller aftvinge  

 andre partier en politisk tilkendegivelse om ændringsforslag eller  

 procedurespørgsmål.
 Der er af udvalget og 2 mindretal stillet ændringsforslag, hvorom henvises  

 til de ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) beslutningsforslaget til vedtagelse  

 med det under nr. 3 stillede ændringsforslag.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller beslutningsforslaget til vedtagelse  

 med de under nr. 3 og 4 stillede ændringsforslag.
 Et tredje mindretal (Fremskridtspartiets medlemmer af udvalget)  

 indstiller beslutningsforslaget til vedtagelse med de under nr. 1-3  

 stillede ændringsforslag og vil redegøre for sin stilling til det under nr. 4  

 stillede ændringsforslag ved 2. (sidste) behandling af beslutningsforslaget.
Ændringsforslag Af et mindretal (FP):
 1) I den under nr. 3 foreslåede nye affattelse af § 7, stk.  

 1, udgår nr. 8 (Forskningsudvalget), og i nr. 23  

 (Uddannelsesudvalget) indsættes som nye punktummer:
»Til dette udvalgs opgaver hører endvidere at gennemgå den årlige  

 beretning fra Planlægningsrådet for Forskningen12), om hvilken udvalget kan  

 gøre indstilling, og at søge tilvejebragt en nærmere kontakt mellem  

 Folketingets medlemmer og repræsentanter for den videnskabelige forskning.  

 Udvalget udpeger blandt sine medlemmer en repræsentant for hvert af de i  

 udvalget repræsenterede partier samt mindst fem og højst et tilsvarende antal  

 repræsentanter for den videnskabelige forskning til at udgøre et  

arbejdsudvalg med den opgave at formidle og tilrettelægge  

 kontaktvirksomheden.« 2) I den under nr. 3 foreslåede nye affattelse af § 7, stk.  

 1, udgår i nr. 12 (Kommunaludvalget) », kommunale person- og  

 ejendomsskatter«, og i nr. 19 (Skatteudvalget) indsættes efter  

 »til staten«: », kommunale person- og ejendomsskatter«.
 Af udvalget:
 3) I den under nr. 3 foreslåede nye affattelse af § 7, stk.  

 1, udgår i nr. 14 (Landbrugs- og Fiskeriudvalget)  

 »jagt,», og i nr. 16 (Miljø- og Planlægningsudvalget)  

 indsættes i sidste pkt. efter »sager om«: »jagt,  

 vildtforvaltning,».
 Af et mindretal (S og SF):
 4) Nr. 19 affattes således:
 »19. I § 26 affattes 3. og 4. pkt. således:
»Medlemmerne (bortset fra ministrene) benævnes med navn (fornavn og  

 efternavn eller alene efternavn) uden titel.
Ministre benævnes med den  

 officielle ministertitel.« Bemærkninger Til nr. 1 Ved ændringsforslaget nedlægges Udvalget angående Videnskabelig Forskning,  

 og dets opgaver overføres til Uddannelsesudvalget.
Til nr. 2 Ved ændringsforslaget overføres sager om kommunale person- og  

 ejendomsskatter fra Kommunaludvalget til Skatteudvalget, idet  

 Fremskridtspartiet mener, at der i Skatteudvalget findes en større  

 skatteekspertise end i Kommunaludvalget.
Til nr. 3 Ved ændringsforslaget overføres sager om jagt og vildtforvaltning fra  

 Landbrugs- og Fiskeriudvalget til Miljø- og Planlægningsudvalget.
Til nr. 4 Ændringsforslaget indebærer, at medlemmerne benævnes med navn, dvs.  

 fornavn og efternavn eller alene efternavn, uden titel og uden den hidtil  

 anvendte benævnelse hr. eller fru.
