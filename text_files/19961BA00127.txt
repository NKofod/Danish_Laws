Nr BSF 127 Forslag til folketingsbeslutning om regelforenkling og reduktion af  

 administrative byrder Fremsat af Pernille Sams (KF) Niels Jørgen Langkilde (KF) Svend Erik  

 Hovmand (V) Hans Christian Schmidt (V) den 22. april 1997 Med henblik på at nedbringe og forenkle regelmængden samt lette de administrative byrder for virksomhederne pålægges regeringen at tage de nødvendige initiativer for at sikre, - at de regler, indberetninger og indbetalinger, som enten er overflødige,  

 eller som begrænser virksomhederne og borgerne unødigt i hverdagen,  

 afskaffes, - at nye lovforslag og andre forslag gennemarbejdes grundigt med henblik  

 på at klarlægge de administrative konsekvenser for erhvervsliv og borgere,  

 herunder også de økonomiske og administrative konsekvenser af den  

 efterfølgende regeludstedelse, inden forelæggelse for Folketinget, - at love og andre regler formuleres i et forståeligt sprog, - at love og andre regler gøres tilgængelige for virksomheder og borgere  

 på en sådan måde, at man lettest muligt kan orientere sig og skabe sig et  

 overblik over, hvilke regler man er underlagt, - at erhvervslivet og borgerne får den nødvendige tid til at forberede sig  

 på nye regler, - at nye lovforslag forelægges Folketinget i så god tid, at der er den  

 fornødne tid forinden 1. behandling af lovforslagene til at høre borgere og  

 relevante interesseorganisationer med henblik på at sikre kvaliteten i  

 lovgivningen, - at nye lovforslag indeholder en udtømmende liste over eventuelle  

 bemyndigelser til den pågældende minister samt en redegørelse for, hvordan  

 sådanne bemyndigelser vil blive brugt, og - at samtlige offentlige instanser forpligtes til løbende at oplyse om  

 sagsbehandlingstider og ventetider over for borgere og virksomheder.
Bemærkninger til forslaget  Under henvisning til bl.a. den af  

 regeringen udarbejdede rapport »Kortlægning af danske virksomheders  

 indberetninger og indbetalinger til det offentlige«  

 (Erhvervsministeriet, december 1996) må det stå klart, at der påhviler  

 Folketinget et stort ansvar for, at reglerne forenkles og de administrative  

 byrder lettes.
Det fremgår af rapporten, at virksomhederne belastes med ca.  

 4.000 indberetninger om året, hvilket svarer til en årlig udgift på mindst 22  

 mia. kr.
Venstre og Det Konservative Folkeparti har ved flere lejligheder påpeget  

 behovet for regelforenkling og lettelse af de administrative byrder.
Uanset  

 at regeringen er blevet tvunget til adskillige indrømmelser på området, må  

 det konstateres, at udviklingen samlet set er gået i den modsatte retning.
I  

 dag har vi således mere end 18.000 love, bekendtgørelser og cirkulærer, og  

 hvert år kommer der 250-300 nye love, som nødvendiggør udstedelse af endnu  

 flere bekendtgørelser, cirkulærer m.v.
Alene de nye love, som blev gennemført  

 i folketingsåret 1995-96, har medført, at virksomhedernes omkostninger er  

 steget med 400 mio. kr.
Statsministeren har ved adskillige lejligheder, herunder i åbningstaler i  

 Folketinget, fremhævet behovet for regelforenkling og afbureaukratisering.  

 Det samme har skiftende erhvervsministre.
Dette har dog ikke ført til  

 effektive handlinger.
Det er på høje tid, at Folketinget tager denne sag og de afledede effekter  

 heraf alvorligt.
Konkurrenceevnen, som er faldet 6 pct., siden den nuværende  

 regering tiltrådte i 1992, forringes, hver gang de administrative byrder  

 forøges.
I gennemsnit bruger virksomhederne i dag en fuldtidsmedarbejder til  

 administration for hver 5 ansatte.
Hertil kommer, at de administrative byrder  

 reducerer lysten til overhovedet at starte selvstændig virksomhed.
Danmark er  

 i dag det land i Europa, hvor færrest starter egen virksomhed.
Også borgerne oplever begrænsninger i handlefriheden.
Hver dag er der  

 folk, som må give op over for systemet og bureaukratiet.
Derfor skal den  

 statslige styring og regulering fjernes de steder, hvor den er overflødig, og  

 i øvrigt tilrettelægges under behørig hensyntagen til borgernes behov for  

 handlefrihed.
 Inspireret af bl.a. regeringens egen rapport om »Kortlægning af  

 danske virksomheders indberetninger og indbetalinger til det offentlige«  

 foreslås iværksat tiltag, der fører til effektiv regelforenkling og  

 afbureaukratisering, først og fremmest inden for følgende ressortområder:
1. Skatteministeriet, 2. Erhvervsministeriet, 3. Arbejdsministeriet, 4. Økonomiministeriet, 5. Miljø- og Energiministeriet og 6. Ministeriet for Fødevarer, Landbrug og Fiskeri.
 Disse seks ministerier har tilsammen ansvaret for 90 pct. af den samlede  

 administrative belastning af erhvervslivet.
Skriftlig fremsættelse Pernille Sams (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om regelforenkling og reduktion af  

 administrative byrder.
(Beslutningsforslag nr.
B 127).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
