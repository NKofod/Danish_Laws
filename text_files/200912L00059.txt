Fremsat den 11. november 2009 af undervisningsministeren (Bertel Haarder) Forslag til Lov om ændring af lov om statens uddannelsesstøtte (SU-loven) (Stipendium til visse uddannelsessøgende under 18 år, automatisk bopælskontrol m.v.) § 1 I lov om statens uddannelsesstøtte (SU-loven), jf. lovbekendtgørelse nr. 661 af 29. juni 2009, foretages følgende ændringer:
 1. I § 2, stk. 1, nr. 3, indsættes efter »18 år,«: »jf. dog stk. 3,«.
 2. I § 2, stk. 2, indsættes efter »18 år«: », jf. dog stk. 3«.
 3. I § 2 indsættes efter stk. 2 som nyt stykke:
»Stk. 3. Bestemmelserne i stk. 1, nr. 3, og stk. 2, finder ikke anvendelse for uddannelsessøgende, der søger stipendium, jf. § 7, stk. 1, nr. 1, til uddannelse, der giver ret til uddannelsesstøtte inden for klippekortet, jf. § 15.« 4. I § 2, stk. 6 , der bliver stk. 7, ændres »jf. stk. 4, eller straffuldbyrdelse, jf. stk. 5« til: »jf. stk. 5, eller straffuldbyrdelse, jf. stk. 6«.
 5. I § 2, stk. 7, der bliver stk. 8, ændres »jf. stk. 4« til: »jf. stk. 5«.
 6. I § 2, stk. 8, der bliver stk. 9, indsættes efter »andre særlige forhold«: », og, hvis uddannelsesinstitutionen har tilrettelagt en længerevarende ferieperiode i et støtteberettigende uddannelsesforløb, at den uddannelsessøgende ikke opfylder betingelserne i stk. 1, nr. 2, i denne ferieperiode«.
 7. I § 24, stk. 3, nr. 6, ændres »§ 2, stk. 4 og 5« til: »§ 2, stk. 5 og 6«.
 8. I § 30, stk. 2, indsættes efter »det laveste«: »fribeløb, jf. § 24, stk. 1, nr. 1,«.
 9. § 38 c, stk. 3, ophæves og i stedet indsættes:
»Stk. 3. Den uddannelsessøgende har ikke adgang til at anmode om udbetaling af beløb efter stk. 1, der er frigivet til disposition, i perioder, hvor den uddannelsessøgende 1) er indskrevet ved en uddannelse, der giver ret til uddannelsesstøtte, men har orlov fra uddannelsen, 2) er indskrevet ved en uddannelse, der giver ret til uddannelsesstøtte, men ikke er studieaktiv, eller 3) ikke er indskrevet på og gennemgår en uddannelse, der giver ret til uddannelsesstøtte.
Stk. 4. Beløb efter stk. 1, der er til disposition, men ikke udbetalt, bortfalder ved støtteårets udgang.« 10. I § 38 c, stk. 4, der bliver stk. 5, indsættes som 2. pkt. :
 11. § 38 d, stk. 2, ophæves og i stedet indsættes:
»Stk. 2. Den uddannelsessøgende har dog ikke adgang til at anmode om udbetaling af beløb efter stk. 1, der er frigivet til disposition, i perioder, hvor den uddannelsessøgende 1) er indskrevet ved en uddannelse, der giver ret til uddannelsesstøtte, men har orlov fra uddannelsen, 2) er indskrevet ved en uddannelse, der giver ret til uddannelsesstøtte, men ikke er studieaktiv, eller 3) ikke er indskrevet på og gennemgår en uddannelse, der giver ret til uddannelsesstøtte.
Stk. 3. Beløb efter stk. 1, der er til disposition, men ikke udbetalt, bortfalder ved støtteårets udgang.« 12. I § 38 d, stk. 3, der bliver stk. 4, indsættes som 2. pkt. :
 13. I § 39 indsættes efter stk. 1 som nyt stykke:
»Stk. 2. Styrelsen kan uden samtykke til brug for kontrol af, om den uddannelsessøgende er udeboende, jf. § 8, stk. 3, og regler fastsat i medfør af § 8, stk. 4, nr. 1, indhente oplysninger fra Det Centrale Personregister om den uddannelsessøgendes og dennes forældres registrering af bopæl.
Oplysningerne kan samkøres og sammenstilles med styrelsens oplysninger om tildeling af støtte med det formål at kontrollere, om støtten er tildelt med korrekt sats.« 14. I § 39, stk. 5, der bliver stk. 6, ændres »§ 2, stk. 4 og 5« til: »§ 2, stk. 5 og 6«.
 15. I § 39, stk. 9, der bliver stk. 10, ændres »stk. 1-4« til: »stk. 1-5«.
 16. I § 42, stk. 1, ændres »§ 39, stk. 1-3, jf. stk. 9« til: »§ 39, stk. 1-4, jf. stk. 10«.
§ 2 Stk. 1. Loven træder i kraft den 1. januar 2010.
Stk. 2. § 30, stk. 2, 2. pkt., i lov om statens uddannelsesstøtte (SU-loven), som ændret ved § 1, nr. 8, i denne lov, finder anvendelse for den endelige tildeling af støtte, jf.
SU-lovens §§ 20 og 20 a, fra og med støtteåret 2009.
Bemærkninger til lovforslaget Almindelige bemærkninger Indholdsfortegnelse 1. Lovforslagets baggrund 2. Lovforslagets indhold 2.1. Stipendium til visse uddannelsessøgende under 18 år 2.1.1. Gældende ret 2.1.2. Den foreslåede ordning 2.2. Hjemmel til elektronisk bopælskontrol 2.2.1. Gældende ret 2.2.2. Den foreslåede ordning 2.3. Tilbagebetaling af for meget modtaget SU 2.3.1. Gældende ret 2.3.2. Den foreslåede ordning 2.4. Udbetaling af studielån og slutlån 2.4.1. Gældende ret 2.4.2. Den foreslåede ordning 2.5. Ikke støtteberettigende ferieperioder 2.5.1. Gældende ret 2.5.2. Den foreslåede ordning 3. Økonomiske og administrative konsekvenser for stat, regioner og kommuner 4. Økonomiske og administrative konsekvenser for erhvervslivet 5. Administrative konsekvenser for borgerne 6. Miljømæssige konsekvenser 7. Forholdet til EU-retten 8. Høring 9. Sammenfattende skema 1. Lovforslagets baggrund Regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti og Det Radikale Venstre indgik den 29. maj 2008 en aftale om en række omlægninger på SU-området.
Forligsaftalen blev udmøntet ved lov nr. 1408 af 27. december 2008 om ændring af lov om statens uddannelsesstøtte (SU-loven) (Forhøjelse af fribeløb, forsørgertillæg og handicaptillæg, ophør af dobbeltklipordningen, obligatorisk digital ansøgning, fleksibel låneordning m.v.). De forbedringer, som forligsaftalen omfattede, blev finansieret ved ophør af dobbeltklipordningen og indførelsen af obligatorisk digital ansøgning.
Herved opstod der også et overskydende provenu, som kan anvendes til yderligere forbedringer fra 2011. Forligspartierne har imidlertid aftalt med virkning allerede fra den 1. januar 2010 at gøre det muligt for uddannelsessøgende under 18 år at få stipendium efter lov om statens uddannelsesstøtte (SU-loven), hvis de går på en videregående uddannelse eller en privat udannelse.
Det foreslås derfor, at SU-loven ændres, så dette bliver muligt, jf. afsnit 2.1.
 Blandt andet som opfølgning på indførelsen af obligatorisk digital ansøgning og forhøjelsen af det laveste fribeløb, jf. lov nr. 1408 af 27. december 2008, foreslås endvidere følgende ændringer af SU-loven:
  Ny hjemmel til at samkøre oplysninger om tildeling af statens uddannelsesstøtte (SU) med oplysninger om, hvorvidt den uddannelsessøgende deler folkeregisteradresse med en eller begge sine forældre, så Styrelsen for Statens Uddannelsesstøtte (styrelsen) han foretage en automatisk kontrol af, om den uddannelsessøgende reelt var udeboende i den periode, hvor den pågældende har fået stipendium med udeboendesats, jf. afsnit 2.2.
  Præcisering af, hvilket af de laveste fribeløb der skal anvendes i forbindelse med beregning efter SU-lovens § 30, stk. 2, af størrelsen på krav om tilbagebetaling af for meget modtaget SU, jf. afsnit 2.3.
  Justering af bestemmelserne om udbetaling af studielån og slutlån, jf. afsnit. 2.4.
 På baggrund af konkrete tilfælde, hvor sommerferien i et SU-berettigende uddannelsesforløb med enkeltfagsundervisning som fjernundervisning er tilrettelagt, så den kan strække sig fra maj til oktober, foreslås det endelig at give mulighed for, at undervisningsministeren kan fastsætte regler, hvorefter de uddannelsessøgende  på grund af feriens længde  kan udelukkes fra at modtage SU under perioden i en ellers støtteberettigende uddannelse, jf. afsnit 2.5.
2. Lovforslagets indhold 2.1. Stipendium til visse uddannelsessøgende under 18 år 2.1.1. Gældende ret Det følger af SU-loven, at uddannelsessøgende kan få SU, når de er danske statsborgere eller kan ligestilles hermed, er indskrevet på og gennemgår en uddannelse, der giver ret til SU, er fyldt 18, er studieaktive og ikke får anden offentlig støtte, der tilsigter at dække leveomkostningerne.
SU kan dog tidligst gives fra begyndelsen af det kvartal, som følger efter den dato, hvor den uddannelsessøgende er fyldt 18 år.
Dette gælder, uanset om det drejer sig om en ungdomsuddannelse, en videregående uddannelse eller en privat uddannelse.
Aldersbetingelsen hænger sammen med, at unge under 18 år er omfattet af forældrenes forsørgelsespligt.
 SU gives uden for klippekortet til uddannelsessøgende, der gennemgår en ungdomsuddannelse, og inden for klippekortet til uddannelsessøgende, der gennemgår en videregående uddannelse eller en privat uddannelse.
2.1.2. Den foreslåede ordning Det foreslås, at aldersbetingelsen ikke skal gælde for uddannelsessøgende, der søger om stipendium til uddannelse, der giver ret til uddannelsesstøtte inden for klippekortet.
De uddannelsessøgende vil således, uanset om de er fyldt 18 år, kunne få stipendium fra den måned, hvor de starter på en videregående eller privat uddannelse og ellers opfylder de generelle støttebetingelser.
Når aldersbetingelsen ikke gælder, vil bestemmelsen om, at der først gives SU fra det kvartal, som følger efter den dato, hvor den uddannelsessøgende er fyldt 18 år, heller ikke gælde for uddannelsessøgende, der søger stipendium til en uddannelse, der giver ret til uddannelsesstøtte inden for klippekortet.
Efter værgemålslovens § 1 er børn og unge under 18 år, der ikke har indgået ægteskab, mindreårige og dermed umyndige.
Det betyder, at de ikke selv kan forpligte sig ved retshandler eller råde over deres formue, medmindre andet er bestemt, og at det er forældrene (værgerne), der handler på den mindreåriges vegne i økonomiske anliggender.
Aldersbetingelsen ophæves derfor udelukkende for så vidt angår retten til stipendium.
Da uddannelsessøgende under 18 år som ovenfor nævnt er umyndige og ikke selv kan underskrive en låneaftale, forudsættes det, at de uddannelsessøgende, der er omfattet af forslaget, lige som alle andre uddannelsessøgende først kan optage lån fra begyndelsen af det kvartal, som følger efter den dato, hvor den pågældende er fyldt 18 år.
Uddannelsessøgende, der er omfattet af forslaget om ophævelsen af aldersbetingelsen, vil modtage stipendium efter de samme regler, som gælder for alle uddannelsessøgende, der får SU inden for klippekortet.
Det betyder blandt andet, at de  i modsætning til 18-19-årige uddannelsessøgende ved ungdomsuddannelser  ikke får stipendium afhængigt af forældrenes indkomst, og at de modtager SU med satsen for udeboende, hvis de er udeboende.
Reglerne om ret til SU med udeboendesats er beskrevet nærmere under afsnit 2.2.
 Uddannelsessøgende, der søger om SU uden for klippekortet, vil lige som efter de gældende regler først kunne modtage stipendium fra begyndelsen af det kvartal, som følger efter den dato, hvor den uddannelsessøgende er fyldt 18 år.
 Der henvises i øvrigt til lovforslagets § 1, nr. 3, og bemærkningerne hertil.
2.2. Hjemmel til elektronisk bopælskontrol 2.2.1. Gældende ret Det følger af SU-loven, at stipendium gives med enten hjemmeboendesats eller udeboendesats.
Satsen for udeboende gives til uddannelsessøgende, der kan dokumentere at være udeboende, og som er indskrevet på og gennemgår en videregående eller privat uddannelse.
Satsen for udeboende gives endvidere til uddannelsessøgende, der kan dokumentere at være udeboende, fyldt 20 år og er indskrevet på og gennemgår en ungdomsuddannelse.
Det er fastsat i § 8, stk. 1, i bekendtgørelse nr. 455 af 6. juni 2009 om statens uddannelsesstøtte (SU-bekendtgørelsen), at uddannelsessøgende betragtes som hjemmeboende, hvis de bor hos en eller begge forældre og er registreret i CPR med bopæl på samme adresse som den ene eller begge forældre, eller hvis den uddannelsessøgende uanset folkeregisteradressen jævnligt bor hos forældrene eller den ene af dem.
Det er den uddannelsessøgendes bopælsstatus den 1. i måneden, der er afgørende for, om den uddannelsessøgende betragtes som ude- eller hjemmeboende i den pågældende måned.
Uddannelsessøgende, der i en periode har modtaget stipendium med udeboendesats, skal kunne dokumentere at være udeboende i perioden.
I SU-bekendtgørelsens § 9 er der fastsat regler om, at udeboende 18-19-årige uddannelsessøgende i ungdomsuddannelser kun gives SU med udeboendesats, hvis de opfylder de betingelser, der fremgår af SU-bekendtgørelsens § 9, stk. 1, herunder f.eks. at den normale transportvej er 20 km eller derover mellem uddannelsesinstitutionen og forældrenes bopæl.
Uddannelsesinstitutionen træffer den endelige administrative afgørelse om, hvorvidt 18-19-årige uddannelsessøgende opfylder betingelserne for at få stipendium med udeboendesats.
I forbindelse med ansøgning om SU angiver den uddannelsessøgende selv, om vedkommende er udeboende eller hjemmeboende, og stipendium tildeles på den baggrund med satsen for ude- eller hjemmeboende.
De 18-19-årige uddannelsessøgende skal aflevere en selvstændig ansøgning for at få vurderet, om de opfylder en af de betingelser, der er opstillet i SU-bekendtgørelsens § 9, stk. 1.
 Med indførelsen af obligatorisk digital ansøgning om SU og afskaffelsen af ansøgninger i papirform vil der fremover ikke være en SU-medarbejder, der har mulighed for at kontrollere, at den uddannelsessøgendes oplysninger er korrekte, i forbindelse med, at papiransøgningen afleveres på uddannelsesstedet.
2.2.2. Den foreslåede ordning Det foreslås, at der skabes hjemmel til, at styrelsen uden samtykke til brug for kontrol af, om den uddannelsessøgende er udeboende, kan indhente oplysninger fra CPR om den uddannelsessøgendes og forældrenes registrering af bopæl i CPR og samkøre og sammenstille oplysningerne med styrelsens oplysninger om tildeling af SU.
 Der vil således være tale om at samkøre oplysninger om den uddannelsessøgendes SU med oplysninger om, hvorvidt den uddannelsessøgende deler folkeregisteradresse med en eller begge sine forældre.
 Stipendium vil fortsat blive tildelt med satsen for ude- eller hjemmeboende på baggrund af den uddannelsessøgendes egne oplysninger i ansøgningen, men forslaget giver mulighed for, at styrelsen efterfølgende automatisk kan kontrollere, om den uddannelsessøgende reelt var udeboende i den periode, hvor den pågældende har fået stipendium med udeboendesats.
Efter persondatalovens § 29 skal den dataansvarlige give meddelelse om, at videregivelse af oplysninger finder sted, hvis oplysninger om den registrerede ikke er indsamlet hos den registrerede selv.
Efter persondatalovens § 29, stk. 3, gælder oplysningspligten dog ikke, hvis underretningen af den registrerede viser sig umulig eller uforholdsmæssigt vanskelig.
Der er ca. 223.000 støttemodtagere, der modtager stipendium med udeboendesats.
For at opfylde oplysningspligten er det nødvendigt at give meddelelse om indhentelse af oplysninger til personer, der er forældre til støttemodtagere, samt eventuelt også til personer, som den uddannelsessøgende deler husstand med.
Da det ikke er muligt at opfylde oplysningspligten ved at sende en elektronisk meddelelse til de pågældende, kan oplysningspligten kun opfyldes ved at sende meddelelsen pr. brev.
 I forbindelse med ansøgning om SU vil de uddannelsessøgende i overensstemmelse med persondatalovens § 5, stk. 1, blive informeret om, at styrelsen foretager samkøring af oplysninger fra CPR om den uddannelsessøgendes og forældrenes registrering af bopæl i CPR med styrelsens oplysninger om tildeling af SU med henblik på kontrol af, om den uddannelsessøgende reelt var udeboende i den periode, hvor den pågældende har fået stipendium med udeboendesats.
 Der henvises i øvrigt til lovforslagets § 1, nr. 13, og bemærkningerne hertil.
2.3. Tilbagebetaling af for meget modtaget SU 2.3.1. Gældende ret Efter bestemmelsen i SU-lovens § 30, stk. 2, skal foreløbige beløb, der i forbindelse med den endelige støttetildeling ved indkomstkontrollen ikke kan tildeles endeligt, kun betales tilbage med halvdelen i det omfang de udgør op til forskellen mellem det laveste og det mellemste månedlige fribeløb, og fuldt ud med beløb derover.
 Med § 1, nr. 18, i lov nr. 1408 af 27. december 2008 om ændring af lov om statens uddannelsesstøtte (SU-loven) (Forhøjelse af fribeløb, forsørgertillæg og handicaptillæg, ophør af dobbeltklipordningen, obligatorisk digital ansøgning, fleksibel låneordning m.v.) blev det laveste fribeløb forhøjet for uddannelsessøgende i videregående uddannelser og private uddannelser med virkning fra den 1. januar 2009. Fribeløbet blev dog ikke forhøjet for uddannelsessøgende i ungdomsuddannelser, hvorfor der fra den 1. januar 2009 gælder to forskellige laveste fribeløb på henholdsvis 6.587 kr. og 8.138 kr. (2009-niveau) alt efter, om den uddannelsessøgende får SU til en ungdomsuddannelse eller til en videregående eller privat uddannelse.
2.3.2. Den foreslåede ordning Det har med lov nr. 1408 af 27. december 2008 ikke været hensigten at ændre den retsstilling, der følger af SU-lovens § 30, stk. 2. Det foreslås derfor, at det præciseres, at det er det laveste af de to lave månedlige fribeløb, der gælder for uddannelsessøgende i ungdomsuddannelser, der lægges til grund for beregningen af, hvilket beløb der skal betales tilbage i forbindelse med den endelige tildeling ved indkomstkontrollen.
Uddannelsessøgende, der ved indkomstkontrollen i 2009 bliver mødt med et krav om tilbagebetaling af for meget modtaget støtte i støtteåret 2009, skal således fortsat kun betale halvdelen tilbage af de første 9.862 kr. (2009-niveau) (det mellemste fribeløb på 16.449 kr. minus det mindste laveste fribeløb på 6.587 kr.).
 Der henvises i øvrigt til lovforslagets § 1, nr. 8, og bemærkningerne hertil.
2.4. Udbetaling af studielån og slutlån 2.4.1. Gældende ret SU-lovens § 38 c indeholder særlige bestemmelser om ansøgning om og udbetaling af studielån, herunder supplerende studielån til enlige forsørgere, mens SU-lovens § 38 d indeholder bestemmelser om udbetaling af slutlån.
Bestemmelserne er indført ved lov nr. 1408 af 27. december 2008, der blandt andet etablerer en mere fleksibel låneordning end den hidtil gældende, hvor studielån altid udbetales med et fast månedligt beløb.
Bestemmelserne om en mere fleksibel låneordning træder i kraft med virkning for støtteåret 2010.
Efter SU-lovens § 38 c frigives studielån, herunder supplerende studielån, hver måned til disposition med de beløb, der fremgår af SU-lovens §§ 9 og 10 b, stk. 3, men udbetales først, når den uddannelsessøgende gennem styrelsens selvbetjeningssystem (minSU) har indgivet en anmodning om udbetaling.
Den uddannelsessøgende kan selv vælge, hvor stor en del af det frigivne studielån, der skal udbetales, og får også mulighed for selv at fastsætte en udbetalingsplan, hvor lån, der er frigivet til disposition, kan udbetales med selvvalgte rater og tidspunkter i løbet af støtteåret.
Tilsvarende gælder efter SU-lovens § 38 d for udbetaling af slutlån.
Her har de uddannelsessøgende dog kun mulighed for at få slutlånet udbetalt med det faste månedlige beløb, der fremgår af SU-lovens § 10. Efter SU-lovens § 38 c, stk. 3, og § 38 d, stk. 2, bortfalder henholdsvis studielån og slutlån, der er frigivet til disposition, men ikke er udbetalt, ved støtteårets udgang og i forbindelse med afslutning/afbrud af uddannelse, orlov fra uddannelsen og inaktivitet.
De gældende regler, som træder i kraft med virkning for støtteåret 2010, indebærer en skærpelse i forhold til de til og med støtteåret 2009 gældende regler, hvorefter studielån og slutlån udbetales for måneder, hvor den uddannelsessøgende har søgt om lån, når styrelsen har modtaget et underskrevet lånebevis fra den uddannelsessøgende.
Lånebeviset for et støtteår skal blot være modtaget senest den 20. december i støtteåret.
Den uddannelsessøgendes uddannelsesmæssige status på det tidspunkt, hvor lånebeviset modtages i styrelsen, har således ikke betydning for udbetalingen.
2.4.2. Den foreslåede ordning I forbindelse med tilrettelæggelse af administrationen og den systemtekniske understøttelse af den nye ordning har det imidlertid vist sig uhensigtsmæssigt, at studielånet bortfalder helt i forbindelse med orlov og inaktivitet og i forbindelse med afslutning/afbrud af uddannelsen.
Særlig opfattes overgangen mellem en bacheloruddannelse og en kandidatuddannelse af de uddannelsessøgende ikke som et studieskift, og det forekommer derfor betænkeligt at afskære muligheden for at få studielån, der er frigivet til disposition, de sidste måneder i bacheloruddannelsen udbetalt i starten af kandidatuddannelsen.
For så vidt angår orlov og inaktivitet kan det virke urimeligt, at ikke udbetalt lån bortfalder, hvis den uddannelsessøgende f.eks. fortryder sin orlov eller hurtigt består eksaminer nok til at blive studieaktiv igen.
Det foreslås derfor, at studielån og slutlån, der er frigivet til disposition, men endnu ikke udbetalt, ikke kan udbetales i perioder, hvor den uddannelsessøgende er uden for uddannelse, har orlov fra uddannelsen eller er inaktiv.
Såfremt den uddannelsessøgende inden for samme støtteår starter på ny SU-berettigende uddannelse, vender tilbage til uddannelsen efter orlov eller igen bliver studieaktiv, kan den uddannelsessøgende gennem minSU anmode om at få lånene udbetalt.
Studielån og slutlån, der er frigivet til disposition, men endnu ikke udbetalt, bortfalder ved støtteårets udgang, hvilket er parallelt med de hidtil gældende regler.
Endelig foreslås det, at undervisningsministeren kan fastsætte regler om, i hvilke tilfælde uddannelsessøgende kan indgive anmodning om udbetaling af studielån og slutlån i papirform.
Baggrunden herfor er, at enkelte uddannelsessøgende ikke har mulighed for at benytte minSU.
Der er i forvejen hjemmel til, at disse uddannelsessøgende kan søge om tildeling af studielån og slutlån i papirform.
 Der henvises i øvrigt til lovforslagets § 1, nr. 9-12, og bemærkningerne hertil.
2.5. Ikke støtteberettigende ferieperioder 2.5.1. Gældende ret Uddannelsesstøtte gives efter SU-loven til hele uddannelsesperioden, herunder også til ferieperioder, der ligger midt i en støtteberettigende uddannelse, hvis den uddannelsessøgende opfylder de grundlæggende støttebetingelser.
For videregående uddannelser og private uddannelser, hvor der gives SU inden for klippekortet, gælder det, at der tildeles et antal klip, der svarer til den samlede normerede uddannelsestid inklusive eventuelle feriemåneder i løbet af uddannelsen plus 12 klip.
2.5.2. Den foreslåede ordning Det foreslås, at undervisningsministeren får hjemmel til at fastsætte regler om, at støttebetingelsen om, at den uddannelsessøgende er indskrevet på og gennemgår en støtteberettigende uddannelse, ikke er opfyldt, hvis uddannelsesinstitutionen konkret har tilrettelagt uddannelsen, så f.eks. sommerferieperioden er af længere varighed.
Den uddannelsessøgende vil således blive betragtet som værende uden for uddannelse i ferieperioden og vil derfor ikke kunne modtage SU, men vil til gengæld have ret til det højeste månedlige fribeløb på 31.660 kr. i ferien.
Den foreslåede bestemmelse omfatter efter sin ordlyd uddannelsessøgende ved alle støtteberettigede uddannelser.
Det er dog ikke hensigten, at bestemmelsen skal omfatte uddannelsessøgende, som går på uddannelser, der har sommerferie eller anden ferie af normal varighed, herunder også universitetsuddannelserne, hvor sommerferien  alt efter tidspunktet for sidste eksamen før ferien  kan vare over 2 måneder.
Det er hensigten at fastsætte regler om uddannelsessøgende, der deltager i enkeltfagsundervisning, hvor uddannelsesinstitutionerne i forbindelse med enkeltfagsundervisning som fjernundervisning har tilrettelagt sommerferieperioder, der har en længde, der væsentligt overstiger normen.
 Selv om det indtil videre kun er relevant at fastsætte regler, der knytter sig til enkeltfagsundervisning, kan det på længere sigt vise sig relevant at fastsætte regler, der omfatter uddannelsessøgende ved andre uddannelser, hvis uddannelsesforløbene tilrettelægges med ferieperioder, der er væsentligt længere end normen.
 Det bemærkes, at uddannelsessøgende ikke har ret til kontanthjælp og starthjælp i ferieperioder under uddannelsen, medmindre de er omfattet af bekendtgørelse nr. 1282 af 14. december 2004 om uddannelsessøgendes ret til kontanthjælp og starthjælp efter lov om aktiv socialpolitik i særlige tilfælde.
 Der henvises i øvrigt til forslagets § 1, nr. 6, og bemærkningerne hertil.
3. Økonomiske og administrative konsekvenser for stat, regioner og kommuner For så vidt angår forslaget om at ophæve aldersbetingelsen for uddannelsessøgende ved videregående uddannelser udgjorde omfanget af 17-årige uddannelsessøgende på videregående uddannelse i 2007 16 personer (ca. 4 helårspersoner). Hertil kommer skønsmæssigst 50 uddannelsessøgende på 18 år, som i gennemsnit ikke får støtte i 1½ måned på grund af den gældende bestemmelse om, at der først gives SU fra kvartalet efter, at den uddannelsessøgende er fyldt 18 år.
På denne baggrund skønnes forslaget at medføre en merudgift til stipendier på ca. 0,5 mio. kr. fra 2010.
4. Økonomiske og administrative konsekvenser for erhvervslivet Lovforslaget har ingen administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ingen EU-retlige aspekter.
8. Høring Lovforslaget har været i høring hos følgende myndigheder og organisationer: Akademikernes Centralorganisation, Ankenævnet for Uddannelsesstøtten, Børne- og ungdomspædagogernes Landsforbund (BUPL), C3, CIRIUS, Danmarks Erhvervsskoleforening, Danmarks Erhvervsskoler, Danmarks Evalueringsinstitut, Danmarks Konservative Studerende, Danmarks Liberale Studerende, Danmarks Lærerforening, Danmarks Medie- og Journalisthøjskole, Danmarks Skolelederforening, Dansk Arbejdsgiverforening, Dansk Byggeri, Dansk Erhverv, Dansk Handel og Service (DHS), Dansk Industri, Dansk Magisterforening, Dansk Metal, Dansk Skoleforening for Sydslesvig, Dansk Teknisk Lærerforbund, Dansk Ungdoms Fællesråd, Danske Gymnasieelevers Sammenslutning, Danske Handicaporganisationer (DH), Danske Landbrugsskoler, Danske Regioner, Danske Studerendes Fællesråd, Danske Universiteter, Datatilsynet, Erhvervsakademirådet, Erhvervsskolernes Bestyrelsesforening, Erhvervsskolernes Elevorganisation, Forbundet af Offentlige Ansatte (FOA), Foreningen af private, selvejende gymnasier, studenter- og hf-kurser, Foreningen af Skoleledere ved de tekniske skoler, Foreningen af Uddannelses- og Erhvervsvejledere ved Tekniske Skoler, Foreningen for Danske Landbrugsskoler, Frit Forum  Socialdemokratiske Studerende, Funktionærernes og Tjenestemændenes Fællesråd (FTF), Fællesrådet for Foreninger for Uddannelses- og Erhvervsvejledning (FUE), Gymnasieelevernes Landsorganisation, Gymnasiernes Bestyrelsesforening, Gymnasieskolernes Lærerforening, Gymnasieskolernes Rektorforening, Handel, Transport og Serviceerhvervene (HTS-A), Handelsskolernes Forstander- og inspektørforening, Handelsskolernes Lærerforening, HK/Kommunal, HK/Stat, Håndværksrådet, Interesseorganisationen for handelsskolernes ledelser (HFI), Kommunernes Landsforening, Konkurrencestyrelsen, Kulturministeriets Rektorer, Københavns Kommune, Landsforbundet af Voksen- og Ungdomsundervisere, Landsorganisationen i Danmark (LO), Landssammenslutningen af Handelsskoleelever, Landssammenslutningen af Kursusstuderende, Lederforeningen (VUC), Lederforsamlingen, Ungdommens Uddannelsesvejledning, Lærernes Centralorganisation, Lærerstuderendes Landskreds, Nævnet om Støtteberettigende Uddannelser i Udlandet, Professionshøjskolernes Rektorkollegium, Pædagogstuderendes Landssammenslutning, Rigsrevisionen, Rådet for Voksen- og Efteruddannelse (VEU-rådet), Rådet for større IT-sikkerhed, Sammenslutningen af ledere ved skolerne for de grundlæggende sosu-uddannelser, Socialpædagogernes Landsforbund, Studenterrådgivningen, Studierådet for Ingeniørstuderende i Danmark, Studievejlederforeningen for gymnasiet og hf, SU-rådet, Sygeplejestuderendes Landssammenslutning og VUC Bestyrelsesforening.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1, 2, 4, 5, 7 og 14 (§ 2, stk. 1, nr. 3, stk. 2 og 7 og stk. 8, 1. pkt., § 24, stk. 3, nr. 6, og § 39, stk. 6) Der er tale om konsekvensændringer som følge af lovforslagets § 1, nr. 3.
Til nr. 3 (§ 2, stk. 3) Med forslaget gives der mulighed for uanset den uddannelsessøgendes alder at tildele stipendium til uddannelsessøgende, som er indskrevet på og gennemgår en uddannelse, der giver ret til SU inden for klippekortet.
Hermed ophæves aldersbetingelsen i lovens § 2, stk. 1, nr. 3, for uddannelsessøgende ved videregående uddannelser og private uddannelser, hvilket betyder, at reglen i § 2, stk. 2, om, at der tidligst kan gives støtte fra det kvartal, der følger efter den dato, hvor den uddannelsessøgende fylder 18 år, heller ikke gælder for uddannelsessøgende, der søger stipendium til videregående uddannelse eller privat uddannelse.
Det er fortsat en betingelse, at de uddannelsessøgende opfylder de almindelige støttebetingelser, jf.
SU-lovens §§ 2 og 2 a, herunder kravet om, at den uddannelsessøgende er dansk statsborger eller kan ligestilles hermed, er studieaktiv og ikke får anden offentlig støtte, der tilsigter at dække leveomkostningerne.
Forslaget giver kun mulighed for at få stipendium efter SU-lovens § 7, stk. 1, nr. 1. Retten til stipendium som tillæg til uddannelsessøgende, der på grund af varig fysisk eller psykisk funktionsnedsættelse har meget betydelige begrænsninger i evnen til at påtage sig erhvervsarbejde (handicaptillæg), jf.
SU-lovens § 7, stk. 3, stipendium som tillæg til enlige forsørgere og forsørgere, der bor sammen med en anden SU-modtager (forsørgertillæg), jf.
SU-lovens § 7, stk. 4, og supplerende stipendium til dækning af undervisningsafgift, jf.
SU-lovens § 7, stk. 6, knytter sig til retten til stipendium efter SU-lovens § 7, stk. 1, nr. 1. Uddannelsessøgende, der har ret til stipendium efter § 7, stk. 1, nr. 1, vil således også få ret til de ovennævnte supplerende stipendier.
 Aldersbetingelsen fastholdes for så vidt angår retten til lån efter SU-lovens § 7, stk. 1, nr. 2 og 3. De uddannelsessøgende vil således tidligst kunne optage lån fra begyndelsen af det kvartal, som følger efter den dato, hvor den uddannelsessøgende er fyldt 18 år, jf. lovens § 2, stk. 1, nr. 3, og stk. 2.
 Der henvises i øvrigt til afsnit 2.1. i lovforslagets almindelige bemærkninger.
Til nr. 6 (§ 2, stk. 9, 2. pkt.) Med forslaget bemyndiges undervisningsministeren til at fastsætte regler om, at der ikke kan gives SU i en ferieperiode til en ellers støtteberettigende uddannelse, hvis ferien er tilrettelagt, så den har en længere varighed end normalt for uddannelsen.
Det er på nuværende tidspunkt hensigten at fastsætte regler, der specifikt retter sig mod uddannelsessøgende, der deltager i enkeltfagsundervisning, jf.
SU-bekendtgørelsens § 11, hvor sommerferieperioden i forbindelse med fjernundervisning kan være tilrettelagt, så den strækker sig fra maj til oktober.
Sommerferieperioden vil således være på mere end 3 måneder.
 Der henvises i øvrigt til afsnit 2.5. i lovforslagets almindelige bemærkninger.
Til nr. 8 (§ 30, stk. 2, 2. pkt.) Efter bestemmelsen i SU-lovens § 30, stk. 2, skal foreløbige beløb, der i forbindelse med den endelige støttetildeling ved indkomstkontrollen ikke kan tildeles endeligt, kun betales tilbage med halvdelen, i det omfang det udgør op til forskellen mellem det laveste og det mellemste fribeløb.
 Det foreslås, at det præciseres, at det er det laveste fribeløb, der gælder for uddannelsessøgende i ungdomsuddannelser, der lægges til grund for beregningen, uanset om den uddannelsessøgende har fået SU til en ungdomsuddannelse eller en videregående uddannelse i det pågældende støtteår.
 Der henvises i øvrigt til afsnit 2.3. i lovforslagets almindelige bemærkninger.
Til nr. 9 og 11 (§ 38 c, stk. 3, og § 38 d, stk. 2) Efter bestemmelserne i SU-lovens § 38 c, stk. 3, og § 38 d, stk. 2, bortfalder studielån efter SU-lovens § 7, stk. 1, nr. 2, slutlån efter SU-lovens § 7, stk. 1, nr. 3, og supplerende studielån til forsørgere efter SU-lovens § 7, stk. 5, der er frigivet til disposition, men ikke er udbetalt ved støtteårets udgang, ved ophør/afbrud af uddannelsen, i forbindelse med orlov og ved inaktivitet.
Det foreslås, at studielån, herunder supplerende studielån, og slutlån, der er frigivet til disposition, men ikke er udbetalt, ikke bortfalder ved ophør/afbrud af uddannelsen, orlov eller inaktivitet.
I stedet foreslås det, at studielån og slutlån, der er frigivet til disposition, men endnu ikke udbetalt, ikke kan udbetales i perioder, hvor den uddannelsessøgende er uden for uddannelse, har orlov fra uddannelsen eller er inaktiv.
Såfremt den uddannelsessøgende inden for samme støtteår starter på en ny SU-berettigende uddannelse, vender tilbage til uddannelsen efter orlov eller igen bliver studieaktiv, kan den uddannelsessøgende gennem minSU anmode om at få lånene udbetalt.
Efter de gældende bestemmelser i henholdsvis SU-lovens § 38 c, stk. 4, og § 38 d, stk. 3, kan undervisningsministeren fastsætte regler om frister for så vidt angår ansøgning om og udbetaling af studielån og slutlån.
 Der henvises i øvrigt til afsnit 2.4. i lovforslagets almindelige bemærkninger.
Til nr. 10 og 12 (§ 38 c, stk. 4, og § 38 d, stk. 3) Det foreslås, at undervisningsministeren kan fastsætte regler om, i hvilke tilfælde uddannelsessøgende kan indgive anmodning om udbetaling af studielån, herunder supplerende studielån, og slutlån i papirform.
Baggrunden herfor er, at enkelte uddannelsessøgende ikke har mulighed for at benytte minSU.
Der er i forvejen hjemmel til, at disse uddannelsessøgende kan søge om tildeling af studielån og slutlån i papirform.
 Der henvises i øvrigt til afsnit 2.4. i lovforslagets almindelige bemærkninger.
Til nr. 13 (§ 39, stk. 2) Det følger af SU-lovens § 8, stk. 1, at stipendium gives med enten hjemmeboendesats eller udeboendesats.
Af SU-lovens § 8, stk. 3, fremgår det, at udeboendesatsen gives til uddannelsessøgende, der kan dokumentere at være udeboende, og som har ret til SU inden for klippekortet, eller er fyldt 20 år og har ret til SU uden for klippekortet.
SU tildeles med ude- eller hjemmeboendesats på baggrund af den uddannelsessøgendes egne oplysninger i ansøgningen.
 For 18-19-årige uddannelsessøgende, der får SU uden for klippekortet, gælder særlige regler, hvorefter der kun gives SU med udeboendesats til udeboende uddannelsessøgende, hvis de opfylder de betingelser, der fremgår af SU-bekendtgørelsens § 9, stk. 1. Uddannelsesinstitutionen træffer efter SU-bekendtgørelsens § 9, stk. 5, den endelige administrative afgørelse om, hvorvidt den 18-19-årige uddannelsessøgende opfylder betingelserne i bekendtgørelsens § 9, stk. 1.
 Det foreslås derfor, at der skabes hjemmel til, at styrelsen uden samtykke til brug for kontrol af, om den uddannelsessøgende er udeboende, kan indhente oplysninger fra CPR om den uddannelsessøgendes og forældrenes registrering af bopæl i CPR og samkøre og sammenstille oplysningerne med styrelsens oplysninger om tildeling af SU.
Herved kan styrelsen automatisk kontrollere, om den uddannelsessøgende reelt var udeboende i den periode, hvor den pågældende har fået stipendium med udeboendesats.
Er støtten ikke tildelt med korrekt sats, har styrelsen hjemmel i SU-lovens § 29, stk. 3, til at rejse krav om tilbagebetaling af differencen mellem satsen for udeboende og satsen for hjemmeboende.
Idet registreringen i CPR af oplysningerne om den uddannelsessøgendes og dennes forældres bopæl ikke er indsamlet hos den registrerede selv, følger det af persondatalovens § 29, at den dataansvarlige skal give meddelelse om, at videregivelsen af oplysningerne finder sted.
Efter persondatalovens § 29, stk. 3, gælder oplysningspligten ikke, hvis underretningen af den registrerede viser sig umulig eller uforholdsmæssigt vanskelig.
Der er ca. 223.000 støttemodtagere, der modtager stipendium med udeboendesats.
For at opfylde oplysningspligten er det nødvendigt at give meddelelse om indhentelse af oplysninger til personer, der er forældre til støttemodtagere, samt eventuelt også til personer, som den uddannelsessøgende deler husstand med.
Da det ikke er muligt at opfylde oplysningspligten ved at sende en elektronisk meddelelse til de pågældende, kan oplysningspligten kun opfyldes ved at sende meddelelsen pr. brev.
 I forbindelse med ansøgning om SU vil de uddannelsessøgende i overensstemmelse med persondatalovens § 5, stk. 1, blive informeret om, at styrelsen foretager samkøring af oplysninger fra CPR om den uddannelsessøgendes og forældrenes registrering af bopæl i CPR med styrelsens oplysninger om tildeling af SU med henblik på kontrol af, om den uddannelsessøgende reelt var udeboende i den periode, hvor den pågældende har fået stipendium med udeboendesats.
 Der henvises i øvrigt til afsnit 2.2. i lovforslagets almindelige bemærkninger.
Til nr. 15 og 16 (§ 39, stk. 10, og § 42, stk. 1, 3. pkt.) Der er tale om konsekvensændringer som følge af lovforslagets § 1, nr. 9.
Til § 2 Det foreslås, at loven træder i kraft den 1. januar 2010.
Uanset alder vil uddannelsessøgende med virkning fra den 1. januar 2010 kunne søge om og få stipendium, hvis de er indskrevet på og gennemgår en uddannelse, der giver ret til SU inden for klippekortet, og opfylder de generelle støttebetingelser i SU-lovens §§ 2 og 2 a.
Det er ikke afgørende for retten til stipendium, hvornår den uddannelsessøgende er påbegyndt uddannelsen, når blot den uddannelsessøgende opfylder betingelsen den 1. januar 2010 eller senere.
Fra den 1. januar 2010 vil det være muligt at foretage automatisk elektronisk kontrol af den uddannelsessøgendes bopælsstatus.
Det er dog ikke hensigten at foretage automatisk elektronisk kontrol af støtte tildelt for støtteår, der ligger forud for den 1. januar 2010.
 Det foreslås, at SU-lovens § 30, stk. 2, 2. pkt., som ændret ved lovforslagets § 1, nr. 8, hvorved det præciseres, at det er det laveste af de to lave månedlige fribeløb, der gælder ved beregning af, hvilket beløb der skal tilbagebetales i forbindelse med den endelige tildeling ved indkomstkontrollen, finder anvendelse fra og med støtteåret 2009. I forhold til de gældende regler, hvor det ikke er specificeret, hvilket af de to laveste månedlige fribeløb, der skal anvendes, vil de uddannelsessøgende med forslaget enten stilles på samme måde som gældende ret eller bedre, alt efter hvilket af de to laveste fribeløb, der ville have været valgt efter gældende ret.
