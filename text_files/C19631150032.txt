 I cirkulæreskrivelse af 4.3.1963 (se nu kørekortbkg. § 43) har  

 justitsministeriet fastsat regler om behandlingen af sager vedrørende  

 bestemmelsen i færdselslovens § 18, stk. 5 (færdselsloven af 1976 § 58),  

 hvorefter førerbevis til erhvervsmæssig personbefordring kan nægtes den, der  

 er dømt for et strafbart forhold, som begrunder en nærliggende fare for  

 misbrug af førerbeviset (jfr. straffelovens § 78, stk. 2). I tilslutning  

 hertil meddeles nedenstående oversigt over praksis med hensyn til anvendelsen  

 af dette kriterium, der også gælder ved frakendelse af retten til  

 erhvervsmæssig personbefordring, og med hensyn til virksomhed som kørelærer.
Overtrædelser af færdselsloven vil kun sjældent begrunde nægtelse eller  

 frakendelse efter denne regel, men alene frakendelse af det almindelige  

 førerbevis efter reglerne i færdselslovens § 70. Den ledende afgørelse på  

 dette område er U 55.513 H: 50-årig lillebilvognmand, der i 1953 var idømt 2  

 bøder efter motor- og færdselslov for uforsigtig kørsel med materiel skade  

 til følge, havde kørt passagerkørsel med lillebil i spirituspåvirket tilstand  

 og herunder foretaget forskellige uforsvarlige manøvrer for at hindre  

 politiet i at indhente ham.
Han idømtes 30 dages hæfte og fik frakendt sit  

 førerbevis for 2 år.
Retten til erhvervsmæssig personbefordring frakendtes  

 ikke.
På linie hermed er justitsministeriets afgørelse af 30.4.1962 (j.nr.  

 3.k. 1962-2-146): 39-årig mand havde i årene fra 1957 til 1961 6 gange fået  

 bøder for overtrædelse af færdselsloven, bl.a. for hastighedsovertrædelser.  

 Ikke grund for at nægte ham godkendelse som kørelærer.
Domme for gadeuorden, værtshusuorden og deslige vil som regel heller ikke  

 begrunde nægtelse eller frakendelse efter denne regel: 33-årig  

 lastbilvognmand, der igennem årene indtil 1960 havde talrige politisager for  

 beruselse, gadeuorden, værtshusuorden m.v., idømtes den 1.3.1961 3 måneders  

 fængsel for vold og hærværk.
Efter justitsministeriets skrivelse af 2.4.1962  

 (j.nr. 3.k. 1962-2-112) kunne hans straffesager ikke begrunde nægtelse af  

 førerbevis til erhvervsmæssig personbefordring.
Men oplysninger om manglende  

 ædruelighed vil derimod kunne medføre nægtelse af almindeligt førerbevis  

 efter færdselslovens § 18, stk. 2, eller fratagelse efter § 18, stk. 7.
Berigelsesforbrydelser opfylder kriteriet, når den strafbare handling er  

 begået under udførelse af erhvervsmæssig personbefordring eller under  

 lignende omstændigheder: 33-årig taxachauffør, der i 1946 var straffet med 8  

 måneders fængsel for berigelsesforbrydelser, bestjal sammen med 2 bekendte en  

 person, medens denne kørte fra Dyrehavsbakken i hans taxa.
Ved Københavns  

 Byrets dom af 9.8.1954 anset med 5 måneders fængsel og frakendt retten til  

 erhvervsmæssig personbefordring indtil videre. 49-årig lastvognmand, der  

 igennem årene indtil 1951 havde talrige betydelige straffe for tyveri,  

 underslæb og bedrageri, og som derefter i 1958 var idømt en bøde på 500 kr.  

 efter færdselsloven for at lade en medhjælter køre med overlæsset og defekt  

 lastmotorvogn vidende om, at medhjælperen ikke havde førerbevis og i 1959 var  

 idømt 3 måneders fængsel for i 1957 at have begået tyveri af en pakke  

 damesko, som han skulle have kørt til godsbanegården, og endelig 1962 var  

 anset med en bøde på 250 kr. for køb af ubanderolerede cigaretter, kunne  

 efter Højesterets kendelse af 17.6.1963 ikke få førerbevis til erhvervsmæssig  

 personbefordring. (Ra.j.nr. 302/62).
Kan der ikke i den kriminalitet, der foreligger oplyst, påvises nogen  

 forbindelse mellem udførelsesmåden og tiltaltes virksomhed som chauffør, kan  

 frakendelse ikke ventes at ville ske, og nægtelse ikke ventes at ville få  

 medhold ved domstolene, medmindre det drejer sig om noget grovere  

 berigelsekriminalitet.
Til illustration heraf henvises til følgende  

 afgørelser:
 26-årig chauffør var i 1952 idømt betinget fængsel for  

 berigelsesforbrydelser, i 1953 i anledning af tyveri en fællesstraf på 6  

 måneders fængsel, i 1954 30 dages hæfte for brugstyveri og overtrædelse af  

 færdselsloven og ved dom af 2.10.1957 60 dages fængsel for tyveri (medvirken  

 til bestjæling af utugtskunde).
Efter Københavns Byrets kendelse af 8.8.1958 kunne førerbevis til  

 erhvervsmæssig personbefordring ikke nægtes. 22-årig arbejdsmand var den  

 7.1.1960 idømt 4 måneders betinget fængsel for overtrædelse af straffelovens  

 § 225 ved at have ladet en 14-årig dreng onanere sig på et toiletrum efter at  

 have overrasket drengen i at onanere sig selv.
Den 16.5.1960 idømtes han en  

 fællesstraf på 1 års fængsel for ovenstående og for underslæb i arbejdsplads.  

 Efter Østre Landsrets kendelse U 60.989 kunne disse domme ikke udelukke ham  

 fra førerbevis til erhvervsmæssig personbefordring. 37-årig mand var i  

 1943-1945 straffet med 3 kortere frihedsstraffe for berigelsesforbrydelser og  

 var derefter ikke straffet, før han ved dom af 22.4.1959 idømtes 3 måneders  

 fængsel for tyveri af kødvarer fra en forretning.
Efter justitsministeriets  

 skrivelse af 31.10.1960 (j.nr. 3.k. 1960-2-461) var der ikke grundlag for at  

 nægte ham godkendelse som kørelærer.
I tilfælde, hvor den foreliggende  

 kriminalitet var grov, men der var forløbet 5 år fra sidste dom, har Østre  

 Landsret ved kendelse af 15.6.1962 statueret, at førerbevis til  

 erhvervsmæssig personbefordring ikke kunne nægtes: 33-årig mand var i årene  

 fra 1950 til 1955 idømt 6 tildels længere straffe for berigelsesforbrydelser,  

 og derefter ved dom af 12.4.1957 1 år og 6 måneders fængsel for indbrud m.v.  

 I 1959 havde han fået en advarsel efter straffelovens § 229, stk. 3.
 Har berigelseskriminaliteten været forbundet med vold, er førerbevis til  

 erhvervsmæssig personbefordring nægtet, selvom der er gået op mod 5 år fra  

 sidste dom: 23-årig chauffør, der i 1952-53 var straffet med betingede  

 straffe for tyveri, i 1953 anset med en fællesstraf på 10 måneders fængsel  

 for de i 1952-53 pådømte forhold og for røveri, og i 1954 med 20 dages hæfte  

 for vold, kunne efter justitsministeriets skrivelse af 13.5.1958 (j.nr. 3.k.  

 1957-2-415) ikke få førerbevis til erhvervsmæssig personbefordring.
Sædelighedsforbrydelser vil ikke sjældent rumme en nærliggende fare for  

 misbrug af adgangen til erhvervsmæssig personbefordring og i endnu videre  

 omfang af virksomheden som kørelærer: 33-årig mand var i 1953 idømt 5 års  

 fængsel for som lillebilvognmand at have voldtaget en 15-årig pige, der kørte  

 som passager i lillebilen.
Prøveløsladt den 15.10.1956. Den 12.4.1958 fik han  

 en bøde efter færdselsloven for efter skænderi med en lillebilchauffør  

 forsætligt at påkøre lillebilen.
Ved Østre Landsrets kendelse U 59.269,  

 bestemtes det, at han ikke kunne få førerbevis til erhvervsmæssig  

 personbefordring. 27-årig arbejdsmand var i 1959 idømt 5 måneders fængsel for  

 i en maskinvogn at have haft samleje med knapt 15-årig pige og for at have  

 hjulpet 14-årig dreng til samleje med hende.
Efter justitsministeriets  

 skrivelse af 1.5.1961 (j.nr. 3.k. 1961-2-145) burde der ikke udstedes  

 førerbevis til erhvervsmæssig personbefordring. 28-årig landmand var i 1960  

 idømt fængsel i 1 år 6 måneder for samleje og forsøg herpå med mindreårige,  

 dels på forsædet i en personvogn, dels i en plantage, hvortil han havde kørt  

 den pågældende på motorcykel.
Ved Vestre Landsrets kendelse U 62.893,  

 nægtedes han førerbevis til erhvervsmæssig personbefordring. 25-årig  

 maskinarbejder var i 1955 idømt 60 dages betinget fængsel for ekshibitionisme  

 og den 16.8.1960 60 dages fængsel for flere tilfælde af ekshibitionisme og  

 for uhøviske tilråb efter dame, som han fulgte efter på cykel.
Efter  

 justitsministeriets skrivelse af 13.10.1961 (j.nr. 3.k. 1961-2-457) kunne han  

 ikke godkendes som kørelærer.
29-årig fabriksarbejder var i 1957 idømt 60 dages betinget fængsel for  

 talrige tilfælde af ekshibitionisme.
Efter justitsministeriets skrivelse af  

 29.11.1962 (j.nr. 3.k.1962-2-377) burde han ikke godkendes som kørelærer.
Domme for alfonseri og lignende former for udnyttelse af kønslig  

 usædelighed må i almindelighed antages at begrunde en nærliggende fare for  

 misbrug af adgangen til erhvervsmæssig personbefordring: 24-årig mand var i  

 1958 idømt 4 måneders fængsel og i 1959 1 års fængsel for alfonseri.
Efter  

 H.K.K: U 61.565, kunne han ikke få førerbevis til erhvervsmæssig  

 personbefordring. 35-årig lillebilvognmand, der tidligere var straffet  

 talrige gange for særlovsovertræderlser og mindre berigelsesforbrydelser,  

 skaffede løsagtige piger til mandlige kunder og beregnede sig særbetaling for  

 at køre pigerne til kunderne.
Ved Vestre Landsrets dom U 62.178, idømtes han  

 5 måneders fængsel for overtrædelse af straffelovens § 229, stk. 1, og blev  

 indtil videre frakendt retten til erhvervsmæssig personbefordring og til at  

 drive virksomhed som lillebilvognmand.
 (se endvidere den kommenterede færdselslov bind 2 ad kørekortbkg. § 43).
 Genoptrykt 1983.
