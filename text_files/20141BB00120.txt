Fremsat den 27. marts 2015 af Pernille Vigsø Bagge (SF), Jonas Dahl (SF) og Karina Lorentzen Dehnhardt (SF) Forslag til folketingsbeslutning om indførelse af delt kommuneskat Folketinget pålægger regeringen senest den 1. januar 2016 at fermsætte lovforslag om at indføre delt kommuneskat, således at skattepligtige personer betaler kommuneskat i de kommuner i Danmark, hvor de ejer en helårsbolig.
Subsidiært kan dette forslag kombineres med Finansieringsudvalgets arbejde med udligning af virkningerne af forslag til nye refusionsregler på beskæftigelsesområdet med henblik på indfasning af delt kommuneskat fra starten af 2018.
Bemærkninger til forslaget I takt med at flere danske borgere ejer og bebor flere helårsboliger i forskellige kommuner, og at flere kommuner samtidig ophæver bopælspligten på deres helårsboliger, opstår der et behov for delt kommuneskat, idet borgerne så trækker på kommunal service i flere kommuner.
Disse træk på den kommunale service sker ovenikøbet ofte i kommuner i de danske yderområder, som i forvejen er økonomisk udfordrede.
 Socialistitsk Folkeparti foreslår derfor, at regeringen senest den 1. januar 2016 fremsætter lovforslag om at indføre delt beskatning i Danmark, således at skattepligtige borgere, der har helårsboliger i flere kommuner, også betaler kommuneskat til disse kommuner, eller at forslaget kombineres med Finansieringsudvalgets arbejde med en eventuelt ændret udligningsordning som følge af nye refusionsregler på beskæftigelsesområdet (Kommissorium for Finansieringsudvalgets arbejde med tilpasning af det kommunale tilskuds- og udligningssystem som følge af refusionsomlægningen, bilag 3, 2. februar 2015, Økonomi- og Indenrigsministeriet).
Forslagsstillerne erkender, at der kan være en række praktiske udfordringer i forhold til at beregne beboelsesfrekvensen i de forskellige boliger.
Forslagsstillerne foreslår derfor, at borgere med flere helårsboliger hvert år i forbindelse med udfyldelse af selvangivelsen angiver, hvor man har boet det forløbne år.
Samtidig skal man som borger ikke kunne unddrage sig en beboelsesprocent i den ene af boligerne på mindre end 10 pct. til den kommune, hvor man bor mindst, hvis man bebor mere end én helårsbolig.
 Eftersom den delte beskatning kan få nogle byrdefordelingsmæssige konsekvenser, foreslås det, at forslaget eventuelt indfases over en årrække, så kommunerne kan tilrettelægge deres budgetlægning på fornuftig vis.
 Forslagsstillerne forestiller sig fortsat, at man som borger har en egentlig bopælskommune, hvor man kan udøve sin stemmeret, hvor børnene er tilknyttet et skoledistrikt, og hvor man har sin familielæge m.m.
Skriftlig fremsættelse Pernille Vigsø Bagge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af delt kommuneskat.
(Beslutningsforslag nr.
B 120) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
