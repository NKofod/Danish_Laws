Nr LSF 105 Forslag til Lov om ændring af hittegodsloven.
Fremsat af justitsministeren (Frank Jensen) den 27. november 1997 Vedtaget ved tredjebehandling den 5. februar 1998 Lov nr. 100 af 17/02/1998 § 1 I lov om hittegods, jf. lovbekendtgørelse nr. 591 af 1. september 1986,  

 foretages følgende ændringer:
 1. I § 1 indsættes som stk. 2 og 3:
»Stk. 2. Hittegods, som er fundet i offentlige institutioner,  

 forlystelsesetablissementer, forretninger, offentlige befordringsmidler og  

 lignende steder, kan afleveres til den pågældende institution, forretning  

 m.v.
Penge, værdipapirer, særligt værdifulde smykker og lignende skal snarest  

 muligt herefter afleveres til politiet.
Andet hittegods kan opbevares af  

 institutionen, forretningen m.v. i indtil 30 dage.
Er hittegodset ikke  

 udleveret til ejeren inden 30 dages forløb, skal det straks afleveres til  

 politiet.
Stk. 3. Politiet kan tillade, at de i stk. 2 nævnte institutioner,  

 forretninger m.v. opbevarer andet hittegods end penge, værdipapirer, særligt  

 værdifulde smykker og lignende i indtil 3 måneder, hvis institutionen  

 opbevarer hittegodset på betryggende måde og fører en fortegnelse over det  

 med oplysning om, hvor, hvornår og af hvem det er fundet.« 2. I § 2, stk. 1, indsættes som 2. pkt.:
»Justitsministeren kan fastsætte regler om, at politiet kan udlevere  

 hittegods på anden måde.« 3. I § 2, stk. 3, indsættes efter »art« :  

 »eller værdi«.
 4. I § 4 indsættes som 2. pkt.:
»Hittegodscykler og -knallerter kan dog bortsælges ved offentlig  

 auktion, når der er forløbet 4 uger fra indleveringen til politiet.« 5. I § 4 indsættes som stk. 2:
»Stk. 2. Hittegods, der er værdiløst eller af så ringe værdi,  

 at det ikke kan bære omkostningerne ved auktionssalg, kan destrueres eller  

 udleveres til almennyttige eller velgørende formål, når der er forløbet 4  

 uger fra indleveringen til politiet.« 6. I § 5, stk. 2, ændres »§ 4« til: »§ 4,  

 stk. 1, 1. pkt.,» 7. I § 6 indsættes som stk. 2-4:
 »Stk. 2. Der fastsættes i almindelighed kun findeløn, når  

 hittegodsets anslåede værdi udgør mindst 200 kr.
Stk. 3. Den i stk. 2 nævnte beløbsgrænse reguleres hvert år pr. 1.  

 januar med 2,0 pct. tillagt tilpasningsprocenten for det pågældende finansår,  

 jf. lov om en satsreguleringsprocent.
Det regulerede beløb afrundes nedad til  

 det nærmeste hele kronebeløb, der kan deles med 50. Reguleringen sker på  

 grundlag af den på reguleringstidspunktet gældende beløbsgrænse før  

 afrunding.
Stk. 4. Justitsministeren bekendtgør reguleringer, når der som  

 følge af bestemmelsen i stk. 3 sker ændringer i det i stk. 2 nævnte  

 beløb.« 8. I § 7, 1. pkt., ændres »den i § 4 fastsatte  

 frist« til: »de i § 4, stk. 1, fastsatte frister«.
 9. § 9 affattes således:
» § 9. Bestemmelserne om glemte eller tabte genstande i lov om  

 DSB eller administrative forskrifter herom udstedt i medfør af loven berøres  

 ikke af denne lov.
Tilsvarende gælder, for så vidt angår bestemmelserne om  

 danefæ m.v. i museumsloven og bestemmelserne om optagelse af husdyr i lov om  

 mark- og vejfred.« § 2 Loven træder i kraft den 1. juli 1998.
Oprindeligt fremsat forslag § 1 I lov om hittegods, jf. lovbekendtgørelse nr. 591 af 1. september 1986,  

 foretages følgende ændringer:
 1. I § 1 indsættes som stk. 2 og 3 :
» Stk. 2. Hittegods, som er fundet i offentlige institutioner,  

 forlystelsesetablissementer, forretninger, offentlige befordringsmidler og  

 lignende steder, kan afleveres til den pågældende institution, forretning  

 m.v.
Penge, værdipapirer, særligt værdifulde smykker og lignende skal snarest  

 muligt herefter afleveres til politiet.
Andet hittegods kan opbevares af  

 institutionen, forretningen m.v. i indtil 30 dage.
Er hittegodset ikke  

 udleveret til ejeren inden 30 dages forløb, skal det straks afleveres til  

 politiet.
Stk. 3. Politiet kan tillade, at de i stk. 2 nævnte institutioner,  

 forretninger m.v. opbevarer andet hittegods end penge, værdipapirer, særligt  

 værdifulde smykker og lignende i indtil 3 måneder, hvis institutionen  

 opbevarer hittegodset på betryggende måde og fører en fortegnelse over det  

 med oplysning om hvor, hvornår og af hvem, det er fundet.« 2. I § 2, stk. 1, indsættes som 2. pkt. :
»Justitsministeren kan fastsætte regler om, at politiet kan udlevere  

 hittegods på anden måde.« 3. I § 2, stk. 3, indsættes efter »art« :  

 »eller værdi«.
 4. I § 4 indsættes som 2. pkt. :
»Hittegodscykler og -knallerter kan dog bortsælges ved offentlig  

 auktion, når der er forløbet 4 uger fra indleveringen til politiet.« 5. I § 4 indsættes som stk. 2:
» Stk. 2. Hittegods, der er værdiløst eller af så ringe værdi,  

 at det ikke kan bære omkostningerne ved auktionssalg, kan destrueres eller  

 udleveres til almennyttige eller velgørende formål, når der er forløbet 4  

 uger fra indleveringen til politiet.« 6. I § 5, stk. 2, ændres »§ 4« til: »§ 4,  

 stk. 1, 1. pkt.« 7. I § 6 indsættes som stk. 2-4 :
 » Stk. 2. Der fastsættes i almindelighed kun findeløn, når  

 hittegodsets anslåede værdi udgør mindst 200 kr.
Stk. 3. Den i stk. 2. nævnte beløbsgrænse reguleres hvert år pr.  

 1. januar med 2,0 pct. tillagt tilpasningsprocenten for det pågældende  

 finansår, jf. loven om en satsreguleringsprocent.
Det regulerede beløb  

 afrundes nedad til det nærmeste hele kronebeløb, der kan deles med 50.  

 Reguleringen sker på grundlag af den på reguleringstidspunktet gældende  

 beløbsgrænse før afrunding.
Stk. 4. Justitsministeren bekendtgør reguleringer, når der som  

 følge af bestemmelsen i stk. 3 sker ændringer i det i stk. 2. nævnte  

 beløb.« 8. I § 7, 1. pkt., ændres »den i § 4 fastsatte  

 frist« til: »de i § 4, stk. 1, fastsatte frister«.
 9. § 9 affattes således:
» § 9. Bestemmelserne om glemte eller tabte genstande i lov om  

 DSB eller administrative forskrifter herom udstedt i medfør af loven berøres  

 ikke af denne lov.
Tilsvarende gælder for så vidt angår bestemmelserne om  

 danefæ m.v. i museumsloven og bestemmelserne om optagelse af husdyr i lov om  

 mark- og vejfred.« § 2 Loven træder i kraft den 1. juli 1998.
Bemærkninger til lovforslaget Almindelige bemærkninger 1. Indledning.
 Lovforslaget har til formål at tilvejebringe mere fleksible regler om  

 hittegods.
Det foreslås således bl.a., at hittegods fundet i offentlige  

 institutioner, forretninger m.v. først skal indleveres til politiet efter 30  

 dages forløb mod nu 8 dage.
Hittegodscykler og -knallerter skal endvidere  

 kunne bortsælges på auktion 4 uger efter indleveringen til politiet.  

 Hittegods uden reel værdi skal kunne udleveres til almennyttige eller  

 velgørende formål.
Der skal fremover i almindelighed kun fastsættes findeløn  

 for hittegods, hvis anslåede værdi er mindst 200 kr.
 2. De nugældende regler.
 Hittegodsloven trådte i kraft den 1. juli 1952. Lovens formål er at sikre,  

 at hittegods tilbageleveres til ejeren.
Loven indeholder ikke en definition af begrebet hittegods.
Den almindelige  

 forståelse af begrebet dækker i almindelighed over fund af glemte eller på  

 anden måde bortkomne effekter.
Hittegodslovens centrale bestemmelse er en pligt for borgerne til at  

 aflevere hittegods til politiet.
Loven indeholder endvidere en række  

 bestemmelser om politiets opbevaring, fremlysning og udlevering af hittegods.  

 Herudover fastsætter loven retningslinier for politiets afhændelse af  

 hittegods.
Hittegods, som ikke afhentes af ejeren, skal som udgangspunkt  

 sælges ved offentlig auktion.
Endelig fastsætter loven regler om findeløn.
 Hittegodslovens regler suppleres af Justitsministeriets cirkulære nr. 116  

 af 6. juli 1952, der fastsætter nærmere retningslinier for politiets  

 behandling af hittegods.
 3. Baggrunden for lovforslaget.
 I foråret 1995 nedsattes under Justitsministeriet en uformel arbejdsgruppe  

 sammensat af repræsentanter for Foreningen af Politimestre i Danmark,  

 Politidirektøren i København, Rigspolitichefen og Justitsministeriet med  

 henblik på at overveje en revision af regelsættet om hittegods.
Arbejdsgruppen blev nedsat på baggrund af en henvendelse fra  

 Rigsrevisionen, som havde konstateret, at der følges en forskellig praksis i  

 politikredsene med hensyn til opbevaring af indbragte hittegodscykler og  

 -knallerter.
Således har visse politikredse på grund af pladsproblemer set  

 sig nødsaget til at bortsælge cykler og knallerter før udløbet af den i  

 hittegodslovens § 4 fastsatte 3 måneders periode.
 Der var i arbejdsgruppen enighed om, at det største problem på området er  

 det meget store antal hittegodscykler, som opbevares på landets  

 hittegodskontorer.
Arbejdsgruppen har i sit arbejde navnlig beskæftiget sig med behovet for  

 at revidere cirkulæret om behandlingen af hittegods.
Nye administrative  

 forskrifter forudsætter imidlertid efter Justitsministeriets opfattelse, at  

 nogle af bestemmelserne i hittegodsloven ændres.
4. Hovedpunkterne i lovforslaget 4.1. Efter § 1 i hittegodsloven skal hittegods snarest muligt afleveres  

 til politiet, medmindre finderen ved, hvem ejeren er, og straks  

 tilbageleverer det til denne.
Efter hittegodscirkulærets § 2 bør politiet uanset bestemmelsen i lovens §  

 1 ikke skride ind imod, at hittegods, som er fundet i offentlige  

 institutioner, forlystelsesetablissementer, forretninger, offentlige  

 befordringsmidler og lignende steder, afleveres til og opbevares på det  

 pågældende sted i indtil 8 dage.
Er hittegodset ikke udleveret til ejeren  

 inden 8 dages forløb, skal det omgående afleveres til politiet.
Hvor der  

 findes særlig grund dertil, kan politiet efter cirkulæret tillade, at de  

 pågældende institutioner m.v. opbevarer fundne genstande i længere tid, dog  

 ikke udover 3 måneder, såfremt institutionen opbevarer hittegodset på  

 betryggende måde og fører en fortegnelse herover med oplysning om, hvor,  

 hvornår og af hvem, det er fundet.
 Arbejdsgruppen har påpeget, at 8 dages fristen i cirkulærets § 2 ikke  

 altid påses, idet det kan medføre praktiske problemer, når nogle  

 institutioner, forretninger m.v. flere gange hver måned skal henvende sig til  

 politiet og aflevere hittegods.
Endvidere kan der i praksis forløbe mere end 8 dage, inden man bliver  

 opmærksom på, at man har mistet en ting.
Man vil da som oftest henvende sig  

 der, hvor man tror, man har glemt tingen.
Meget taler derfor for, at  

 hittegods bør opbevares på findestedet i en noget længere periode, inden  

 institutionen, forretningen m.v. afleverer det til politiet.
 Herudover må en stringent overholdelse af 8 dages reglen i øvrigt formodes  

 for nogle politikredses vedkommende at medføre praktiske problemer i relation  

 til opbevaringskapacitet, administration m.v.
 Arbejdsgruppen har derfor foreslået, at fristen i cirkulærets § 2, stk. 1,  

 ændres fra 8 til 30 dage.
 Justitsministeriet kan tilslutte sig arbejdsgruppens forslag om at udvide  

 fristen, således at institutioner, forretninger m.v. kan opbevare indleveret  

 hittegods i op til 30 dage, inden det skal afleveres til politiet.
Justitsministeriet finder dog, at hittegods i form af penge, værdipapirer,  

 særligt værdifulde smykker og lignende snarest muligt efter indleveringen i  

 institutionen, forretningen m.v. skal afleveres til politiet.
En tilsvarende  

 bestemmelse gælder for så vidt angår glemte eller tabte genstande på DSB's  

 område, jf. § 50, stk. 4, i lov om DSB.
 Efter Justitsministeriets opfattelse forudsætter en udvidelse af  

 afleveringsfristen, at hittegodslovens § 1 ændres, idet det af loven fremgår,  

 at hittegods skal afleveres »snarest muligt«, ligesom det i  

 bemærkningerne til loven er anført, at forretninger m.v. kun kan vente  

 »et par dage« med at aflevere det fundne.
 Justitsministeriet foreslår derfor, at der indsættes en bestemmelse om, at  

 hittegods, som er fundet i offentlige institutioner,  

 forlystelsesetablissementer, forretninger, offentlige befordringsmidler og  

 lignende steder, kan afleveres til den pågældende institution, forretning  

 m.v.
Forslaget indebærer, at institutionen, forretningen m.v. snarest muligt  

 skal aflevere indleveret hittegods i form af penge, værdipapirer, særligt  

 værdifulde smykker og lignende til politiet, medmindre ejeren har afhentet  

 hittegodset forinden.
Institutionen, forretningen m.v. kan opbevare andet  

 hittegods i indtil 30 dage.
Efter udløbet af denne frist skal institutionen,  

 forretningen m.v straks aflevere hittegodset til politiet, medmindre dette  

 forinden er udleveret til ejeren.
 Justitsministeriet foreslår endvidere, at politiet kan tillade, at de  

 nævnte institutioner, forretninger m.v. opbevarer andet hittegods end penge,  

 værdipapirer, særligt værdifulde smykker og lignende i indtil 3 måneder, hvis  

 institutionen opbevarer hittegodset på betryggende måde og fører en  

 fortegnelse over det med oplysning om hvor, hvornår og af hvem, det er  

 fundet.
 4.2. Hittegodsloven indeholder ikke specielle regler om hittegods i form  

 af identifikationskort og andre legitimationsdokumenter m.v.  

 (sygesikringsbeviser, pas, kørekort, bankbøger, dankort o.lign.). Det er  

 således lovens almindelige regler, som finder anvendelse på disse effekter.
 Efter hittegodslovens § 2, stk. 1, skal ejeren tilsiges til at hente  

 hittegodset, når politiet er i stand til at fastslå, hvem det tilhører.
 Er hittegods, som politiet har modtaget, forsynet med navn eller mærke,  

 hvorved ejeren umiddelbart eller ved henvendelse til trediemand kan  

 identificeres, skal man søge at finde frem til ejerens identitet og adresse,  

 og den pågældende underrettes derefter om fundet og opfordres til at afhente  

 hittegodset, jf. cirkulærets § 8.
 Efter cirkulærets § 9 skal udstederen underrettes om fundne pas,  

 førerbeviser, bankbøger m.v., såfremt det fundne ikke straks kan udleveres  

 til ejeren.
Arbejdsgruppen har foreslået, at cirkulærets § 8 ændres, så hittegods i  

 form af identifikationskort og andre legitimationsdokumenter m.v. kan sendes  

 til ejeren med post.
Forslaget har til formål at forbedre servicen over for  

 borgerne, så ejeren ikke som i dag skal møde op på politistationen og  

 godtgøre sin ret til hittegodset.
Fremsendelse af hittegods med post bør kun  

 kunne ske, når ejerforholdet er helt utvivlsomt.
 Arbejdsgruppen har endvidere foreslået, at fundne identifikationskort og  

 andre legitimationsdokumenter m.v. skal sendes til udstederen, hvis  

 fremsendelse til ejeren ikke kan lade sig gøre.
 Justitsministeriet kan tiltræde arbejdsgruppens forslag.
 Forslaget forudsætter, at der skabes mulighed for at fravige lovens § 2,  

 stk. 1. Adgangen hertil foreslås tilvejebragt gennem en  

 bemyndigelsesbestemmelse, således at justitsministeren får mulighed for at  

 fastsætte nærmere regler om, at politiet kan udlevere hittegods på anden måde  

 end den nu foreskrevne.
 4.3. Efter hittegodslovens § 2, stk. 3, foranstalter politiet, hvis ejeren  

 ikke kendes, en bekendtgørelse om fundet optaget i et eller flere af de på  

 stedet mest udbredte dagblade, medmindre dette på grund af det fundnes art  

 skønnes unyttigt.
Efter cirkulærets § 12 indrykkes i de stedlige dagblade med passende  

 mellemrum, dog mindst en gang hver tredje måned, en bekendtgørelse om  

 modtaget hittegods.
Særprægede genstande af større værdi bør i  

 bekendtgørelsen beskrives nøje, mens genstande som punge, tasker, mapper,  

 briller, stokke, paraplyer, handsker, hatte og lignende kan anføres uden  

 specifikation af de enkelte genstande.
 Arbejdsgruppen har foreslået, at der fremover alene skal ske  

 bekendtgørelse af fund af særprægede genstande af større værdi.
Dette vil efter Justitsministeriets opfattelse være en for vidtgående  

 ændring i forhold til i dag.
Det forekommer også relevant at bekendtgøre fund  

 af effekter, der ikke kan kategoriseres som »særprægede«.
Afgørende  

 må imidlertid være, at disse repræsenterer en vis værdi, og  

 Justitsministeriet foreslår på den baggrund, at loven ændres, så det fundnes  

 værdi tillige inddrages ved udøvelsen af skønnet over, hvornår politiet kan  

 undlade at annoncere hittegodset i de stedlige dagblade.
 4.4. Efter hittegodslovens § 4 bortsælges hittegods ved offentlig auktion,  

 hvis ejeren ikke har afhentet det inden udløbet af 3 måneder regnet fra  

 hittegodsets indlevering til politiet.
 Efter hittegodslovens § 5 kan hittegods bortsælges straks og på anden måde  

 end ved auktion, hvis det er udsat for hurtig fordærvelse, eller hvis  

 opbevaring ville medføre en væsentlig værdiforringelse eller være forbundet  

 med uforholdsmæssigt store omkostninger.
 Cirkulærets § 11 gentager hittegodslovens § 5 med tilføjelse af, at der  

 ved afgørelsen af, om hittegods skal sælges straks eller opbevares, skal  

 lægges vægt på, hvad der efter et fornuftigt skøn tjener ejerens interesser  

 bedst.
Arbejdsgruppen har anført, at der følges en forskellig praksis i  

 politikredsene med hensyn til opbevaring af fundne cykler og knallerter.
I  

 nogle politikredse opbevares fundne cykler og knallerter ikke i den i  

 hittegodslovens § 4 omtalte periode på 3 måneder, men kun så længe politiets  

 lagerkapacitet tillader det.
Dette vil i praksis sige ca. 4 uger.  

 Arbejdsgruppen har påpeget, at erfaringerne viser, at ejere af  

 hittegodscykler og -knallerter kun meget sjældent henvender sig senere end 4  

 uger efter hittegodsets indlevering.
 Ved afgørelsen af, om hittegods skal sælges straks eller opbevares i 3  

 måneder, bør der efter arbejdsgruppens opfattelse kunne tillægges de  

 stedlige, pladsmæssige forhold selvstændig betydning, når der er tale om  

 større hittegodseffekter.
Justitsministeriet finder, at hittegodslovens opbevaringsbestemmelser med  

 fordel kan ændres.
Hittegodslovens § 5 giver således alene adgang til at  

 fravige 3 måneders fristen, hvis godset enten er udsat for hurtig  

 fordærvelse, eller opbevaring af det i øvrigt ville medføre en væsentlig  

 værdiforringelse eller være forbundet med uforholdsmæssigt store  

 omkostninger.
Ingen af disse betingelser er generelt opfyldt for  

 hittegodscykler og -knallerter.
 Justitsministeriet foreslår derfor, at hittegodscykler og -knallerter skal  

 kunne sælges ved offentlig auktion, når der er forløbet 4 uger fra  

 indleveringen til politiet.
 4.5. Efter hittegodslovens § 4 skal hittegods, der ikke kan udleveres til  

 ejeren, sælges på auktion.
Hittegodsloven indeholder ingen bestemmelse om, hvad der skal ske med  

 genstande, der er værdiløse eller af så ringe værdi, at udgifterne ved  

 auktionssalg vil overstige salgsprovenuet.
Det må dog være forudsat, at  

 sådanne genstande uden reel værdi ikke skal sælges eller forsøges solgt med  

 tab for det offentlige til følge.
 Cirkulærets § 16 indeholder regler om bortsalg af hittegods, der ikke har  

 kunnet udleveres til ejeren.
 Efter cirkulærets § 16, stk. 3, skal der ske destruktion af genstande, der  

 er værdiløse eller af så ringe værdi, at de ikke kan bære omkostningerne ved  

 salget.
 Justitsministeriet har i flere tilfælde efter en konkret vurdering  

 imødekommet ansøgninger fra politimestre om tilladelse til at undlade at  

 destruere værdiløse cykler og i stedet udlevere disse til almennyttige og  

 velgørende formål.
 Justitsministeriet finder, at denne praksis er såvel fornuftig som  

 hensigtsmæssig, og foreslår lovteksten ændret i overensstemmelse hermed,  

 således at det umiddelbart af loven kommer til at fremgå, at hittegods, der  

 er værdiløst eller af så ringe værdi, at det ikke kan bære omkostningerne ved  

 salg, enten kan destrueres eller udleveres til almennyttige eller velgørende  

 formål, når der er forløbet mere end 4 uger fra indleveringen til politiet.
 Forslaget indebærer, at politiet efter en konkret vurdering vil kunne  

 udlevere værdiløst hittegods til anden offentlig myndighed eller til private,  

 f.eks. til anvendelse i genbrugsprojekter eller arbejdsmarkedsbetingede  

 projekter.
 4.6. Efter hittegodslovens § 3 har ejeren af hittegodset krav på at få  

 dette udleveret, når ejeren melder sig og godtgør sin ret, inden det er  

 bortsolgt, og betaler findeløn og de i anledning af fundet påløbne  

 omkostninger.
 I forbindelse med, at politiet tilbageleverer hittegodset eller udbetaler  

 salgssummen til ejeren, fastsætter politimesteren efter hittegodslovens § 6  

 en findeløn under hensyntagen til hittegodsets art og værdi, findested og de  

 nærmere omstændigheder ved fundet.
 Hittegodslovens §§ 2 og 6 synes at forudsætte, at der ved tilbagelevering  

 af ting af værdi i almindelighed altid betales findeløn.
 Af bemærkningerne til lovforslagets § 6 fremgår imidlertid, »at der  

 bør være adgang til at variere findelønnen efter de konkrete omstændigheder  

 ved fundet, endog således at findelønnen helt bortfalder, i tilfælde hvor det  

 ville virke ubilligt at yde en sådan, og man har derfor valgt den i forslaget  

 indeholdte formulering, der giver politiet et meget betydeligt spillerum med  

 hensyn til fastsættelsen af findeløn«.
 I cirkulærets § 15 er der fastsat nærmere regler om beregningen af  

 findeløn.
Efter § 15, stk. 3, fastsættes findeløn i reglen til 10 pct. af det  

 fundnes værdi.
Drejer det sig om større kontantbeløb eller genstande af  

 betydelig værdi, vil det ifølge cirkulæret ofte være rimeligt at fastsætte  

 findelønnen lavere end 10 pct. af værdien.
 Der fastsættes ifølge cirkulærets § 15, stk. 4, i almindelighed ikke  

 findeløn, når det fundne alene har en økonomisk værdi, der ikke overstiger 2  

 kr.
 Arbejdsgruppen har foreslået, at den nedre grænse for, hvornår der i  

 almindelighed udbetales findeløn, hæves fra 2 kr. til 200 kr.
 Justitsministeriet foreslår værdigrænsen fastsat i loven.
Det foreslås derfor, at det i § 6 præciseres, at der i almindelighed kun  

 fastsættes findeløn, når hittegodsets anslåede værdi udgør mindst 200 kr.
Der  

 foreslås endvidere skabt hjemmel til, at Justitsministeriet i takt med den  

 løbende inflation får mulighed for at regulere beløbsgrænsen.
Efter Justitsministeriets opfattelse skal der være adgang til efter en  

 konkret vurdering at udbetale findeløn, selv om hittegodsets anslåede værdi  

 er mindre end 200 kr.
Dette kan f.eks. være tilfældet, når der er tale om  

 sjældne genstande eller genstande med en særlig affektionsværdi.
 Det forudsættes som hidtil, at det er politiet, som anslår hittegodsets  

 værdi.
5. Økonomiske og administrative konsekvenser Lovforslaget skønnes ikke at medføre økonomiske eller administrative  

 konsekvenser af betydning.
Det bemærkes herved, at forslaget om, at  

 hittegodscykler- og knallerter kan bortsælges ved offentlig auktion, når der  

 er forløbet 4 uger fra indleveringen til politiet, i et vist omfang allerede  

 efterleves i praksis.
 Lovforslaget har ingen miljømæssige eller erhvervsmæssige konsekvenser og  

 indeholder ikke EU-retlige aspekter.
 6. Lovens territoriale gyldighedsområde.
Lovforslaget gælder ikke for Færøerne og Grønland.
Dette skyldes, at  

 hovedloven (lov nr. 146 af 23. april 1952 om hittegods) ikke gælder for disse  

 landsdele.
 7. Hørte myndigheder m.v.
 Lovforslaget har været til høring hos Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen, Politidirektøren  

 i København, Foreningen af Politimestre i Danmark,  

 Politifuldmægtigforeningen, Dansk Politiforbund, Dansk Kriminal  

 politiforening, Det Kriminalpræventive Råd, Rigsrevisionen, Advokatrådet,  

 Assurandør-Societetet, Rådet for Dansk Forsikring og Pension, Cykelhandlernes  

 Centralforening, Københavns Cykelhandlerforening, Foreningen af Producenter  

 og Importører i Cykelbranchen og Dansk Cyklist Forbund.
Bemærkninger til lovforslagets enkelte bestemmelser Til § 1 Til nr. 1 Forslaget indebærer, at den nugældende administrativt fastsatte 8 dages  

 frist for aflevering til politiet af hittegods fundet i offentlige  

 institutioner, forlystelsesetablissementer, forretninger, offentlige  

 befordringsmidler og lignende steder udvides til 30 dage for så vidt angår  

 andet hittegods end hittegods i form af penge, værdipapirer, særligt  

 værdifulde smykker og lignende.
Hittegodset kan opbevares af institutionen,  

 forretningen m.v. i indtil 30 dage.
Er hittegodset ikke udleveret til ejeren  

 inden 30 dages forløb, skal det straks afleveres til politiet.
 Institutioner, forretninger m.v. skal derimod snarest muligt, d.v.s. i  

 løbet af et par dage efter indleveringen, aflevere hittegods i form af penge,  

 værdipapirer, særligt værdifulde smykker og lignende til politiet.
 Forslaget indebærer herudover, at politiet kan tillade, at de nævnte  

 institutioner, forretninger m.v. opbevarer andet hittegods end penge,  

 værdipapirer, særligt værdifulde smykker og lignende i indtil 3 måneder, hvis  

 institutionen opbevarer hittegodset på betryggende måde og fører en  

 fortegnelse over det med oplysning om hvor, hvornår og af hvem det er fundet.  

 Der er i det væsentlige tale om en kodificering af en allerede gældende  

 praksis, jf. hittegodscirkulærets § 2, stk. 2.
 Om baggrunden herfor henvises til de almindelige bemærkninger pkt. 4.1.
Til nr. 2 Det foreslås, at justitsministeren bemyndiges til i administrative  

 forskrifter at kunne fastsætte nærmere bestemmelser om, at hittegods kan  

 udleveres på anden måde end ved, at ejeren afhenter det.
Forslaget åbner mulighed for, at politiet kan sende hittegods til ejeren  

 med post.
Det er naturligvis en forudsætning, at ejeren utvivlsomt er  

 identificeret.
Dette krav vil ofte være opfyldt, når hittegodset er  

 identifikationskort og andre legitimationsdokumenter m.v.
 Endvidere muliggør forslaget, at der i administrative forskrifter kan  

 fastsættes bestemmelser om, at politiet skal kunne udlevere hittegods i form  

 af identifikationskort og andre legitimationsdokumenter m.v. til udstederen,  

 når ejeren enten ikke kan findes eller identificeres, eller det af anden  

 årsag ikke er muligt at udlevere eller sende det pågældende hittegods til  

 vedkommende.
 Der henvises i øvrigt til de almindelige bemærkninger pkt. 4.2.
Til nr. 3 Forslaget indebærer, at der kan lægges vægt på hittegodsets art eller  

 værdi ved politiets skøn over, om fundet skal bekendtgøres i dagblade m.v.
 Se endvidere de almindelige bemærkninger pkt. 4.3.
Til nr. 4 Forslaget medfører, at hittegodscykler- og knallerter kan sælges ved  

 offentlig auktion, når der er forløbet 4 uger fra indleveringen til politiet.
 Om baggrunden for forslaget henvises til de almindelige bemærkninger pkt.  

 4.4.
Til nr. 5 Efter forslaget skal hittegods, der er værdiløst eller af så ringe værdi,  

 at det ikke kan bære omkostningerne ved salg, kunne destrueres eller  

 udleveres til almennyttige eller velgørende formål.
Bestemmelsen vil i  

 praksis navnlig finde anvendelse på værdiløse cykler og knallerter.
 Det forudsættes herved, at det er politiet, som vurderer, om hittegodset  

 er værdiløst eller af så ringe værdi, at det ikke kan bære omkostningerne ved  

 auktionssalg.
 Se i øvrigt de almindelige bemærkninger pkt. 4.5.
Til nr. 6 Forslaget er en konsekvens af ændringen under nr. 4 og 5.
Til nr. 7 Der foreslås, at der i almindelighed kun fastsættes findeløn, når  

 hittegodsets anslåede værdi værdi udgør mindst 200 kr.
Bestemmelsen gør det  

 endvidere muligt administrativt at regulere det fastsatte beløb.
 Om baggrunden herfor henvises til de almindelige bemærkninger pkt. 4.6.
Til nr. 8 Forslaget er en konsekvens af ændringen under nr. 4 og 5.
Til nr. 9 Statsbaneloven fra 1946 (lov nr. 336 af 27. juni 1946) og  

 politianordningen fra 1947, der tidligere regulerede jernbaner under  

 privatdrift, er ophævet og erstattet af henholdsvis lov om DSB, jf.  

 lovbekendtgørelse nr. 757 af 6. august 1996 med senere ændringer, og  

 bekendtgørelse nr. 651 af 20. oktober 1988 om politibestemmelser m.v. for  

 jernbaner under privatdrift.
 Tilsvarende er bestemmelserne om danefæ i Danske Lov 5-9-3 samt forordning  

 af 22. marts 1737 og plakat af 7. august 1752 ophævet og erstattet af  

 bestemmelserne i §§ 27 og 28 i lov om museer m.v., jf. lovbekendtgørelse nr.  

 584 af 31. august 1989.
 Endelig er bestemmelserne om optagelse af husdyr i lov nr. 53 af 25. marts  

 1872 om mark- og vejfred ophævet og erstattet af til svarende bestemmelser i  

 lov om mark- og vejfred, jf. lovbekendtgørelse nr. 818 af 11. december 1987.
 Som en konsekvens heraf foreslås bestemmelsen tilrettet, således at der  

 henvises til de nu relevante love.
Til § 2 Bestemmelsen fastlægger lovens ikrafttrædelsestidspunkt.
Skriftlig fremsættelse (27. november 1997) Justitsministeren (Frank Jensen):
 Herved tillader jeg mig for det høje Ting at fremsætte:
 Forslag til lov om ændring af hittegodsloven.
(Lovforslag nr.
L 105).
 Lovforslaget har til formål at tilvejebringe en mere fleksibel  

 administration af hittegods.
Hittegodslovens centrale bestemmelse er en pligt for borgerne til at  

 aflevere hittegods til politiet.
Loven indeholder endvidere en række  

 bestemmelser om politiets opbevaring, fremlysning og udlevering af hittegods.  

 Herudover fastsætter loven retningslinier for politiets afhændelse af  

 hittegods.
Hittegods, som ikke afhentes af ejeren, skal som udgangspunkt  

 sælges ved offentlig auktion.
Endelig fastsætter loven regler om findeløn.
Lovforslaget vil gøre det muligt, at hittegods, som er fundet i offentlige  

 institutioner, forretninger m.v., kan opbevares på det pågældende sted og  

 først efter 30 dage afleveres til politiet.
Dette indebærer, at ejeren af  

 hittegodset ikke går forgæves, når vedkommende henvender sig på det sted,  

 hvor tingen er glemt.
 Det foreslås endvidere, at politiet kan sælge hittegodscykler og  

 -knallerter på auktion allerede 4 uger efter indleveringen til politiet, idet  

 den nuværende 3 måneders frist medfører betydelige opbevaringsomkostninger og  

 pladsproblemer for politiet.
 Lovforslaget indebærer også, at politiet - i stedet for at destruere  

 værdiløst hittegods - får mulighed for at udlevere sådant hittegods til  

 almennyttige eller velgørende formål.
 Endelig foreslås det, at der i almindelighed kun skal fastsættes findeløn,  

 hvis hittegodsets anslåede værdi udgør mindst 200 kr.
 Idet jeg henviser til lovforslaget og de ledsagende bemærkninger, skal jeg  

 herved anbefale forslaget til det høje Tings velvillige behandling.
