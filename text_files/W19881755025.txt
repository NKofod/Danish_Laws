 Ved afgørelsen fastslog ministeriet, at det er en forudsætning for at  

 kræve hegn efter vejlovens § 111,stk. 3, ved udstykning, at ejendommen skal  

 have adgang til den vej, hegnet kræves opsat langs.
 I brev af 22. marts 1988 har De klaget over, at A amtskommune har stillet  

 krav om tinglysning af servitut på ejendommen matr.nr. 21i, E-By, om ubrudt  

 hegn i skel mod hovedlandevej.
 De har bestridt vejbestyrelsens hjemmel til at stille det omhandlede krav.
Det fremgår af sagen, at kravet er stillet i forbindelse med godkendelse  

 af udstykning af Deres ejendom matr.nr. 21a samme sted, idet matr. nr. 21i er  

 en parcel af denne ejendom.
Samtidig er det præciseret, at hegnet først skal  

 opsættes, når den landbrugsmæssige drift af parcellen ophører, eller hvis  

 hovedlandevejens tarv nødvendiggør opsætningen.
Efter ministeriets opfattelse kan kravet stilles på grundlag af lov om  

 offentlige veje § 111, stk. 1, når det skønnes påkrævet af vejtekniske eller  

 færdselsmæssige grunde, eller på grundlag af lovens § 111, stk. 3, når der  

 sker udstykning langs vejen.
Ifølge ministeriets cirkulære af 6. december  

 1985, pkt. 58, forudsættes anvendelsen af den sidstnævnte bestemmelse, at  

 kravet om hegn stilles som vilkår i forbindelse med en overkørselstilladelse.
 Da parcellen ikke skal have overkørsel til hovedlandevejen, finder  

 ministeriet, at vejbestyrelsen for hovedlandevejen ikke har hjemmel i  

 vejloven til at kræve hegnsservitutten tinglyst.
 Kravet om hegn vil derimod kunne stilles af vejbestyrelsen i medfør af  

 lovens § 111, stk. 1, når ejendommen til sin tid overgår til mere intensiv  

 anvendelse, og i det omfang lovens forudsætninger i øvrigt er opfyldt.
 Offentliggjort i VEJLOVE udgivet af DAFOLO.
