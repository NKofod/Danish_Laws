Nr BTL 64 Betænkning over Forslag til lov om ændring af lov om elforsyning  

 (Elselskabers udvidede aktiviteter)   

 Nr L 64 1992-93, 1. samling Afgivet af Det Energipolitiske Udvalg Afgivet: 19921217 Udvalget har behandlet lovforslaget i nogle møder og har herunder haft samråd med energiministeren, der tillige skriftligt har besvaret spørgsmål fra udvalget.
 Endvidere har udvalget modtaget skriftlige og/eller mundtlige henvendelser  

 fra Brancheforeningen for Decentral Kraftvarme og Danske Elværkers Forening.
 Der er af energiministeren og af et flertal stillet ændringsforslag,  

 hvorom henvises til de ledsagende bemærkninger.
Herefter indstiller et flertal (Socialdemokratiets, Socialistisk  

 Folkepartis og Centrum-Demokraternes medlemmer af udvalget) lovforslaget til  

vedtagelse med de stillede ændringsforslag, idet flertallet bemærker,  

 at energiministeren i de almindelige bemærkninger til lovforslaget bl.a.  

 skriver følgende: »Når elforsyningsvirksomheder med baggrund i det  

 eksisterende kapitalgrundlag herefter foretager kapitalindskud, yder lån  

 eller stiller garantier i et særligt selskab med henblik på etablering og  

 drift af energiforsyningsprojekter i udlandet, forudsættes det, at de  

 indskudte midler forrentes efter normale vilkår, således at de danske  

 elforbrugere ikke bærer et rentetab.
Det er hensigten, at udlandsvirksomheden  

 ikke skal subsidieres fra de danske elforbrugere, men drives på  

 forretningsmæssige vilkår.
Det er herefter en forudsætning, at Elsams og  

 Elkrafts engagementer i udlandet ikke som udgangspunkt skal kunne medføre en  

 stigning i elprisen for de danske elforbrugere.
Kun hvis investeringen mod  

 forventning medfører et tab, vil dette kunne indregnes i elprisen.« Disse bemærkninger giver flertallet anledning til at påpege, at det  

 andetsteds i bemærkningerne er gjort klart, at ikke kun et eventuelt tab, men  

 også en fortjeneste på udlandsengagementerne skal regnes ind i elprisen og  

 således komme de danske elforbrugere til gode.
Dette svarer godt til det helt  

 centrale i sigtet med lovforslaget, nemlig at åbne for en kommercielt baseret  

 aktivitet inden for den samlede hæftelsesramme på 1 mia. kr.
Et krav om  

 »normal« forrentning af samtlige midler, der skydes ind som  

 ansvarlig kapital og som driftskapital ved opstarten af udlandsaktiviteten,  

 svarer ganske enkelt ikke til, hvad en almindelig forretningsmæssig  

 investering bygger på af forudsætninger.
Det skal derfor hermed præciseres,  

 at Elsam og Elkraft natuligvis må have mulighed for at tilføre ansvarlig  

 kapital til selskaberne uden noget krav om, at denne ansvarlige kapital  

 absolut skal kunne forrente sig normalt fra første dag.
Der er tale om en  

 indsats, der kræver markedsføring, ressourcer til tilbudsgivning,  

 organisering af bl.a. samarbejdet med det øvrige erhvervsliv samt  

 forhåbentlig også gennemførelsen af omfattende byggeaktiviteter, hvorfor der  

 nødvendigvis vil være en vis forskydning i tid mellem investeringen og  

 indtjeningen.
 For at undgå uklarhed på dette punkt finder flertallet, at de ovenfor  

 citerede bemærkninger derfor skal modificeres, således at retningslinien er  

 følgende:
»Når elforsyningsvirksomheder med baggrund i det eksisterende  

 kapitalgrundlag herefter foretager kapitalindskud, yder lån eller stiller  

 garantier i et særligt selskab med henblik på etablering og drift af  

 energiforsyningsprojekter i udlandet, forudsættes det, at udlandsvirksomheden  

 ikke skal subsidieres fra de danske elforbrugere, men drives på  

 forretningsmæssige vilkår.
Det er herefter en forudsætning, at Elsams og  

 Elkrafts engagementer i udlandet ikke som udgangspunkt skal kunne medføre  

 stigninger i elprisen for de danske elforbrugere.
Hvis investeringen fører  

 til et konstateret tab, vil dette kunne indregnes i elprisen, ligesom en  

 fortjeneste skal komme de danske forbrugere til gode.« Vedrørende Elprisudvalgets behandling af Elsams og Elkrafts  

 udlandsengagementer skal flertallet understrege, at denne kontrolfunktion  

 ikke må antage en sådan karakter, at der hermed sker en forflygtigelse af det  

 bestyrelses- og ledelsesmæssige ansvar, som nødvendigvis må påhvile Elsam og  

 Elkraft i forbindelse med gennemførelsen af de forretningsmæssige  

 dispositioner.
Elprisudvalgets rolle må derfor først og fremmest være løbende  

 at kontrollere, at hæftelserne i forbindelse med engagementerne holdes inden  

 for den samlede maksimumsramme.
I bemærkningerne til lovforslaget er anført, at energiministeren vil  

 fastsætte regler om, at der i forbindelse med anmeldelse af det enkelte  

 projekt til Elprisudvalget skal foreligge langtidsbudgetter på 10 år.
Hvert  

 år korrigeres disse budgetter og indsendes til Elprisudvalget.
Flertallet  

 skal på denne baggrund understrege, at sådanne regler ikke må bidrage til en  

 sagsbehandling, der kompromitterer den nødvendige fortrolighed og  

 forretningsmæssige handlefrihed i forbindelse med markedsføringen og  

 gennemførelsen af de forskellige engagementer.
For så vidt angår den del af lovforslaget, der drejer sig om  

 tredjepartsfinansiering ved gennemførelse af elbesparende investeringer, skal  

 det fremhæves, at afvejningen af ønskværdigheden af elbesparelser kontra en  

 udbygning af produktionskapaciteten både for elforsyningsselskaberne og for  

 samfundet meget vel kan føre til, at det betragtes som fordelagtigt at  

 finansiere elbesparelser hos forbrugerne på gunstigere vilkår, end hvad der  

 på et givet tidspunkt kan tilbydes af bankerne.
Tilbagebetalingstiderne for  

 investeringer til gennemførelse af elbesparelser skal jo først og fremmest  

 ses i relation til tilbagebetalingstiderne for investeringer i ny  

 kraftværkskapacitet.
På denne baggrund må der nødvendigvis, dersom selve formålet med  

 tredjepartsfinansieringen skal opfyldes, være tale om en større  

 fleksibilitet, end hvad der er anført i bemærkningerne til § 9 c i  

 lovforslaget.
Det er imidlertid nødvendigt i en periode at opbygge et  

 erfaringsgrundlag, inden en nærmere præcisering af grænserne for denne  

 fleksibilitet kan og bør foretages.
I denne problemstilling må også indgå  

 spørgsmålet om forholdet mellem forskellige kundekategorier som følge af  

 elselskabernes virksomhed på dette felt.
 Hvad angår bemærkningernes forsøg på nærmere at afgrænse karakteren af de  

 investeringer, der vil kunne omfattes af tredjepartsfinansieringen, giver de  

 kun anledning til at tilføje, at det principielt ikke bør udelukkes, at der  

 kan tilbydes tredjepartsfinansiering i forbindelse med konvertering fra  

 elopvarmning til opvarmning med fjernvarme eller naturgas.
 Med disse bemærkninger indstiller flertallet lovforslaget til vedtagelse  

 med de stillede ændringsforslag.
 Et mindretal (Det Konservative Folkepartis, Venstres og Kristeligt  

 Folkepartis medlemmer af udvalget) indstiller lovforslaget til  

vedtagelse med de af energiministeren stillede ændringsforslag.
Et flertal inden for mindretallet (Det Konservative Folkepartis og  

 Venstres medlemmer af udvalget) finder, at lovforslaget indeholder en  

 passende afvejning af de forskellige hensyn, der skal tages i forbindelse med  

 en udvidelse af elselskabernes aktiviteter.
Elforbrugerne har i dag ikke et  

 frit valg af elleverandør.
Derfor har Folketinget en forpligtelse til nøje at  

 afveje, hvilke typer aktiviteter der kan udøves med virkning for elprisen.  

 Lovforslaget sikrer, at elselskaber får mulighed for at udnytte deres  

 ekspertise i forbindelse med bygning af kraftvarmeværker m.v. i udlandet samt  

 i forbindelse med gennemførelse af elbesparelser at tilbyde  

 finansieringsordninger.
Samtidig er det nødvendige hensyn til elforbrugerne  

 varetaget, idet elprisudvalget kan påse, at kun aktiviteter, som ikke  

 indebærer en urimelig økonomisk risiko, kan få virkning for elprisen.
Det Konservative Folkeparti og Venstre skal derfor tage afstand fra de  

 under nr. 1-4 stillede ændringsforslag og anbefale dem til forkastelse.  

 Ændringsforslag nr. 2 og 3 indebærer, at Elsam og Elkraft kan investere i eet  

 fælles eller to selskaber.
Det Konservative Folkeparti og Venstre finder, som  

 der også er redegjort for i bemærkningerne til lovforslaget, at afgørende  

 hensyn taler for, at investeringerne skal foretages gennem eet fælles  

 selskab.
Dermed sikres, at erfaringerne i den danske elsektor udnyttes bedst  

 muligt, at der ikke konkurreres om rammen på 1 mia. kr. og de udenlandske  

 markeder, og at de danske elforbrugere uanset geografiske tilhørsforhold står  

 bag aktiviteterne.
Med hensyn til tredjepartsfinansiering er der med lovforslaget skabt en  

 klar hjemmel for, at elselskaberne kan bringe dette virkemiddel i anvendelse  

 på en måde, der ikke skaber en urimelig risiko for tab for elforbrugerne og  

 ikke skaber urimelig konkurrence over for pengeinstitutterne.
Det indebærer  

 efter Det Konservative Folkepartis og Venstres opfattelse, at elselskaberne  

 som et klart udgangspunkt må kræve en normal markedsrente i forbindelse med  

 finansieringsordningerne.
Anvendelsesområdet for dette virkemiddel bør efter Det Konservative  

 Folkepartis og Venstres opfattelse ikke inkludere konvertering fra elvarme  

 til fjernvarme eller naturgas i modsætning til bemærkningerne fra  

 Socialdemokratiet m.fl.
Tilslutningen til fjernvarme- og naturgasnettene må  

 og skal fortsat være et anliggende, som ligger i fjernvarmeselskabernes og  

 naturgasselskabernes regi.
Her må grænsen være nået for, hvad elselskaberne  

 skal blande sig i.
I øvrigt vil der jo fra næste år kunne opnås offentlige  

 tilskud ved konvertering af ældre boliger til centralvarme, foruden de  

 incitamenter til konvertering, der allerede gives gennem energi- og  

 CO2-afgifterne.
Forslaget om et nyt § 9 d, som udvider de aktiviteter, som elselskaberne  

 kan udøve med virkning for elprisen, tager mindretallet klart afstand fra.  

 Det Konservative Folkeparti og Venstre finder ikke, at det er hverken  

 nødvendigt eller ønskværdigt på nuværende tidspunkt at regulere  

 elselskabernes aktiviteter yderligere.
Regelsættet i den eksisterende  

 elforsyningslov fungerer efter sin hensigt.
Rammerne for elselskabernes  

 aktiviteter og deres prisfastsættelse reguleres i loven, og det er herefter  

 op til Elprisudvalget at administrere disse regler, herunder afgøre, hvilke  

 aktitiveter der kan betegnes som sideordnede, og i de konkrete tilfælde  

 fastsætte de nærmere vilkår for disse aktiviteter.
I bemærkningerne til ændringsforslaget henvises blandt andet til SEAS'  

 engagementer i gartnerivirksomhed, vindmølleproduktion og fiskeopdræt.
Disse  

 aktiviteter er allerede foretagne investeringer, som vurderes af  

 elprisudvalget efter de gældende bestemmelser.
Mindretallet finder ikke, at  

 enkeltstående sager skal løses ved at lave generelle regler på området.  

 Elprisudvalgets hidtidige behandling af sager om sideordnede aktiviteter har  

 lagt nogle fornuftige rammer for, hvad elselskaberne kan foretage sig med  

 virkning for elprisen.
Det fremgår da også af Elprisudvalgets seneste  

 afgørelse den 15. december 1992, at SEAS-sagen kunne løses inden for rammerne  

 af den gældende lovgivning.
Det er selvfølgelig ønskeligt, at overskudsvarme udnyttes i videst muligt  

 omfang, hvor det er hensigtsmæsigt, og det sker i stadig stigende omfang.  

 Energiministeren har lovet at komme med en redegørelse i slutningen af januar  

 1993 for, hvilke muligheder der er for at udnytte overskudsvarme.
Der er  

 derfor ikke på nuværende tidspunkt grundlag for at tage  

 lovgivningsinitiativer på dette område.
Lovforslagets udformning, hvorefter investeringer i udnyttelse af  

 overskudsvarme fra kraftværker, udvikling og produktion af vedvarende  

 energianlæg, fremstilling af energiudstyr m.v. kan indregnes i elprisen, kan  

 i værste fald fortolkes som en carte blanche til elværkerne.
Med  

 formuleringen er der stort set ingen grænser for de typer  

 erhvervsvirksomheder, elværkerne kan involvere sig i med virkning for  

 elprisen.
Elselskaberne vil således kunne foretage investeringer i opførelse  

 af store udlejningsejendomme, badelande osv. med henblik på udnyttelse af  

 overskudsvarme.
Fremstilling af energiudstyr kunne være elpærer, lysstofrør,  

 elkabler eller endnu mere absurd måske almindelige elforbrugende  

 husholdningsapparater.
Ifølge ændringsforslaget stillet af Socialdemokratiets, Socialistisk  

 Folkepartis og Centrum-Demokraternes medlemmer af udvalget er det en  

 betingelse, at aktiviteterne kun kan udøves med virkning for elprisen efter  

 forudgående godkendelse af Elprisudvalget.
Det er selvfølgelig bedre end  

 ingenting.
Men ændringsforslaget sætter Elprisudvalget i en urimelig  

 situation.
Der er ikke med ændringsforslaget givet klare anvisninger på,  

 hvilke aktiviteter der ud fra energi- og samfundsøkonomiske hensyn er  

 rimelige, og bestemmelsen giver derfor ikke Elprisudvalget nogen anvisninger  

 på, efter hvilke kriterier forhåndsgodkendelsen skal administreres.
Skiftende  

 politiske ytringer kan derfor sætte Elprisudvalget i en vanskelig situation,  

 når forskelligartede projekter indsendes til Elprisudvalgets  

 forhåndsgodkendelse.
Det Konservative Folkeparti og Venstre finder det fuldstændig  

 uacceptabelt, at elværkerne med elforbrugerne som garanter skal have adgang  

 til at konkurrere med det øvrige erhvervsliv på helt urimelige betingelser.  

 Selv om der lægges op til, at virksomheden skal udøves på markedsmæssige  

 vilkår, har elværkerne en sikkerhed for, at eventuelle fejlslagne  

 investeringer kan dækkes ind af elforbrugerne.
Det er ikke markedsmæssige  

 vilkår.
De hidtidige erfaringer med elselskabernes aktiviteter, som ikke  

 direkte vedrører elproduktion, peger absolut ikke i retning af at åbne en  

 ladeport til nye aktiviteter.
De sager, Elprisudvalget har behandlet indtil  

 nu, har jo reelt vedrørt underskudsgivende forretninger.
Det Konservative Folkeparti og Venstre skal derfor anbefale, at de under  

 nr. 1-4 stillede ændringsforslag forkastes.
Elprisudvalget administrerer den  

 gældende elforsyningslov på fornuftig vis.
En uklar bestemmelse om, hvilke  

 aktiviteter elforsyningsvirksomheder kan udøve med virkning for elprisen,  

 skaber en utilfredsstillende retstilstand for både elværkerne, forbrugerne og  

 Elprisudvalget.
Med disse bemærkninger indstiller Det Konservative Folkeparti og Venstre  

 lovforslaget til vedtagelse med de af energiministeren stillede  

 ændringsforslag.
En eventuel vedtagelse af de under nr. 1-4 stillede  

 ændringsforslag medfører en så urimelig udvidelse af de aktiviteter,  

 elforsyningsvirksomheder kan udøve med virkning for elprisen, at Det  

 Konservative Folkeparti og Venstre må stemme imod lovforslaget ved 3.  

 behandlingen.
Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling og kan ikke  

 tiltræde de stillede ændringsforslag.
Mindretallet udtaler, at det er aldeles  

 forfejlet at tillade danske elværker at investere i forskellige projekter i  

 udlandet.
Når Dansk Supermarked åbner Netto-butikker med detailvarer i det  

 tidligere DDR og i England, så kan det medføre store tab eller stor gevinst.  

 Uanset udfaldet af Nettos investeringer kan forbrugerne skifte til en anden  

 butik her i landet, hvis udlandsengagementerne giver højere priser i de  

 danske butikker.
På elområdet har Folketinget bevilget monopol til elværkerne.
Forbrugerne  

 har pligt til at aftage el fra een bestemt leverandør og kan ikke frasige sig  

 leverandøren.
Derfor er det helt og aldeles urimeligt, at elværkerne nu skal investere  

 milliardbeløb i udlandet - investeringer, som selvfølgelig kan gå godt, men  

 som bestemt også kan gå galt.
Går det galt, vil tabene blive sendt direkte  

 videre til de stavnsbundne danske elforbrugere.
Det er ganske enkelt hamrende  

 urimeligt, når et flertal i Folketinget nu har tænkt sig at give elværkerne  

 lovhjemmel til disse nye tvivlsomme engagementer.
Fremskridtspartiet skal derfor benytte dette betænkningsbidrag til at  

 minde elforbrugerne om, at når der kommer højere elpriser på grund af  

 elværkernes tab på udlandseventyr, bør vreden kommunikeres videre til rette  

 modtager - de folketingsmedlemmer, som stemmer for denne lov.
Når forbrugerne  

 ikke kan fravælge en elleverandør, kan forbrugerne fravælge de politikere,  

 som stemmer for denne urimelige lov.
 Et tredje mindretal (Det Radikale Venstres medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
Ændringsforslag Til § 1 Af et flertal (S, SF og CD):
 1) I det under nr. 1 foreslåede § 9, stk. 5 , udgår  

 »§ 9 b«, og i stedet indsættes: »§§ 9 b og 9 d«.
 2) I den under nr. 2 foreslåede § 9 b udgår i  

stk. 1 ordene »eet fælles selskab«, og i stedet indsættes:  

 »eet fælles eller to selskaber«.
 3) I den under nr. 2 foreslåede § 9 b indsættes i  

stk. 3 efter »selskabets« ordene: »eller  

 selskabernes«.
 4) I nr. 2 indsættes efter § 9 c som ny paragraf:
 »§ 9 d . Elforsyningsvirksomheders investeringer i  

 udnyttelsen af overskudsvarme fra kraftværker, udvikling og produktion af  

 vedvarende energianlæg, fremstilling af energiudstyr samt andre  

 elværksrelaterede aktiviteter kan med Elprisudvalgets forudgående godkendelse  

 indregnes i elprisen efter § 9, stk. 5.
Stk. 2 . Elforsyningsvirksomheders aktiviteter på  

 energirådgivningsområdet kan med virkning for prisfastsættelsen efter § 9,  

 stk. 1, indregnes i elprisen.« Af energiministeren , tiltrådt af et flertal (udvalget med  

 undtagelse af FP):
 5) Efter nr. 4 indsættes som nyt nummer:
 »01. I § 11, stk. 1 , ændres tallet »9« til:  

 »10« og tallet »4« til: »5«.
 6) Efter nr. 4 indsættes som nyt nummer:
»02. § 11, stk. 2 , udgår.« Stk. 3 og 4 bliver herefter stk. 2 og 3.
Bemærkninger Til nr. 1 Ændringsforslaget er en konsekvens af ændringsforslag nr. 4.
Til nr. 2 og 3 Folketingsbeslutningen af 5. maj 1992 gik ud på, at der  

 skulle »skabes en utvetydig hjemmel for Elsam og Elkraft til at engagere  

 sig i etablering og drift af kraftvarmeværker m.v. i udlandet«.
Ved  

 udformningen af L 64 er denne forudsætning om de to elsammenslutningers  

 individuelle identitet i forbindelse med investeringer i udlandet ikke  

 opretholdt, idet der er fastlagt et krav om, at udlandsinvesteringerne skal  

 ske i eet fælles selskab. Ændringsforslagene åbner adgang for  

 energiministeren til i anvendelsen af bestemmelserne i øvrigt i § 9 b at give  

 Elsam og Elkraft mulighed for i hver deres selskab at investere i  

 udlandsengagementer.
Hermed skabes der en fleksibilitet, der muliggør, at  

 aktiviteten kan organiseres optimalt under hensyntagen til prioriteringerne  

 og forretningsstrategierne i de to elsammenslutninger.
Til nr. 4 Spørgsmålet om elselskabernes sideordnede aktiviteter har i en  

 række år givet anledning til en vis uklarhed.
Ifølge »Elselskabernes  

 sideordnede aktiviteter« udgivet af Elprisudvalget i 1992, er langt  

 hovedparten af aktiviteterne ud fra en samfundsøkonomisk synsvinkel  

 fornuftige.
Dette gælder f.eks. udnyttelsen af restprodukter og anvendelsen  

 af den knowhow og ekspertise, der er opbygget i elforsyningsvirksomhederne.  

 Disse elværksrelaterede aktiviteter i direkte eller indirekte tilknytning til  

 elproduktion eller eldistribution udgjorde i størrelsesordenen 3 pct. af  

 elforsyningens samlede omsætning i 1990.
I § 9 d, stk. 1, gives udtrykkelig hjemmel for elforsyningsvirksomheder  

 til indregning i elprisen efter § 9, stk. 5, af eventuel realiseret  

 fortjeneste eller tab ved investeringer på de anførte områder.
Som eksempler  

 på udnyttelse af overskudsvarme kan nævnes fiskeopdræt og væksthusgartnerier  

 (herunder SEAS-projektet på Masnedø). Udvikling og produktion af vedvarende  

 energianlæg omfatter eksempelvis Elsams 2 MW mølle i Tjæreborg og SEAS'  

 engagement i Danish Wind Technology og senere Vestas-DWT.
Som eksempel på et  

 engagement i produktionen af elværksudstyr kan nævnes Sønderjyllands  

 Højspændingsværks ejerskab af Sønderjyllands Maskinfabrik A/S.
Da det ikke er  

 muligt og ej heller nødvendigvis ønskværdigt at opstille en udtømmende liste  

 over disse aktiviteter, er bestemmelsen formuleret med en vis åbenhed.
 For at sikre, at der fortsat vil være tale om sekundære aktiviteter i  

 relation til selve elforsyningsvirksomheden og for at sikre, at der bliver  

 tale om en ensartet praksis med hensyn til denne afgrænsning foreslås det, at  

 Elprisudvalgets forudgående godkendelse gøres til en betingelse for  

 indregningen i elprisen efter § 9, stk. 5. Det skal i forbindelse hermed  

 understreges, at der ikke med forslaget er tilsigtet nogen ændring i de  

 kriterier i øvrigt, hvorunder disse sideordnede aktiviteter udfoldes, dvs. at  

 der ikke må være tale om urimelig konkurrenceforvridning i forhold til  

 erhvervslivet i øvrigt, og at der skal være tale om adskilt  

 regnskabsaflæggelse og udskillelse i særlige selskaber der, hvor forholdene  

 taler herfor.
Stk. 2 etablerer en klar hjemmel for indregningen i elprisen af  

 elforsyningsvirksomhedernes aktiviteter på energirådgivningsområdet.
Dette er  

 en aktivitet, der naturligvis allerede er i gang, eksempelvis anvender Elsam  

 ca. 80 mio. kr. årligt på dette felt.
I dagsordenen af 10. marts 1992  

 henstillede Folketinget til energiministeren, at denne med udgangspunkt i  

 Energi 2000 pålægger de enkelte elselskaber at opstille konkrete, årlige mål  

 for elbesparelser.
I samme dagsorden vedtog Folketinget, at CO2-udledningen  

 skal reduceres med 20 pct. frem til år 2005 i forhold til 1988-niveauet.
Da  

 denne rådgivningsvirksomhed sigtende mod gennemførelsen af elbesparelser vil  

 være en vigtig komponent i en samlet strategi for integreret  

 ressourceplanlægning eller Least Cost Planning, er det væsentligt, at der  

 skabes udtrykkelig hjemmel til at indregne aktiviteten i elprisen efter § 9,  

 stk. 1.
 Til nr. 5 og 6 Ændringsforslag nr. 5 ændrer Elprisudvalgets sammensætning.
Elprisudvalget består af en formand og 9 andre medlemmer.
Formanden og 4  

 medlemmer skal være uafhængige af elforsyningsinteresser og kommunale  

 interesser og skal repræsentere juridisk, nationaløkonomisk, regnskabsmæssig  

 og teknisk sagkundskab samt de større og de mindre forbrugeres interesser.
De  

 5 øvrige medlemmer repræsenterer elforsynings- og kommunale interesser.
 I forbindelse med at elforsyningsvirksomhedernes aktiviteter udvides og  

 Elprisudvalget skal påse, at disse aktiviteter holdes inden for rammerne af  

 elforsyningsloven, foreslås det, at Elprisudvalget udvides med et medlem, som  

 skal være uafhængig af elforsyningsinteresser.
Som en konsekvens af, at der herefter vil være et ulige antal medlemmer i  

 Elprisudvalget, foreslås det i ændringsforslag nr. 6, at § 11, stk. 2, udgår.  

 Ifølge denne bestemmelse er Elprisudvalget beslutningsdygtigt, når et lige  

 stort antal af de medlemmer, der repræsenterer elforsynings- og kommunale  

 interesser og de øvrige medlemmer, er til stede.
I tilfælde af stemmelighed  

 er formandens stemme udslaggivende.
I Gas- og Varmeprisudvalget, som varetager de tilsvarende opgaver i  

 henhold til varmeforsyningsloven, er der ligeledes et ulige antal medlemmer,  

 hvorfor den tilsvarende bestemmelse heller ikke findes i  

 varmeforsyningsloven.
Elprisudvalgets sammensætning vil herefter stemme mere  

 overens med sammensætningen i Gas- og Varmeprisudvalget.
