Betænkning afgivet af Finansudvalget den  

 20. november 2002 Betænkning og indstilling vedrørende den af statsrevisorerne afgivne endelige  

 betænkning over statsregnskabet for finansåret 2000 Indhold Møder Spørgsmål Bilag 1. Udvalgsarbejdet Statsrevisorerne afgav den 10. april 2002 den endelige betænkning  

 over statsregnskabet for finansåret 2000 og foretog i overensstemmelse  

 med grundlovens § 47, stk. 3, indstilling til Folketingets beslutning med  

 hensyn til statsregnskabet for finansåret 2000. Statsrevisorerne  

 indstillede i lighed med tidligere år, at statsregnskabet  

 godkendes.
Møder Finansudvalget påbegyndte behandlingen af endelig betænkning  

 den 9. oktober 2002 og har herefter behandlet betænkningen samt de af  

 statsrevisorerne afgivne beretninger i en række møder.
Spørgsmål Finansudvalget har til skriftlig besvarelse stillet spørgsmål  

 til beskæftigelsesministeren og til ministeren for videnskab, teknologi  

 og udvikling.
Svarene er optrykt som bilag.
 Det bemærkes, at udvalget løbende har haft lejlighed til at  

 behandle statsrevisorernes beretninger og de rigsrevisorrapporter, der ligger  

 til grund for disse, efterhånden som de har foreligget, og at udvalget  

 også i forbindelse hermed eller f.eks. i forbindelse med gennemgangen  

 af de årlige bevillingslovforslag har stillet spørgsmål  

 til ministre, hvor der har været anledning hertil.
2. Indstilling og politiske bemærkninger Vedrørende beretning nr. 14/00 bemærkes, at Finansudvalget  

 den 2. september 1998 anmodede finansministeren om en oversigt over statslige  

 edb-projekter, hvor der var konstateret væsentlige overskridelser i  

 forhold til det oprindeligt bevilgede budget.
Af finansministerens besvarelse  

 fremgik, at på en række statslige edb-projekter kunne der  

 konstateres betydelige overskridelser.
Finansudvalget besluttede på  

 denne baggrund den 20. oktober 1998 at anmode statsrevisorerne om at  

 foranledige en revisionsmæssig undersøgelse og bedømmelse  

 af statslige edb-projekter.
Statsrevisorernes beretning om sagen - nr. 9/99 -  

 blev afgivet den 27. september 2000. Ved Finansudvalgets behandling af  

 beretningen noterede udvalget sig, at undersøgelsen havde  

 identificeret en række årsager til, at edb-projekter forsinkes og  

 fordyres, og at den havde givet en række anvisninger på,  

 hvorledes styringen, organiseringen, planlægningen og  

 gennemførelsen af statslige edb-projekter kunne styrkes.
Udvalget  

 noterede sig endvidere, at statsrevisorerne havde anmodet rigsrevisor om i en  

 ny beretning at foretage en udtømmende undersøgelse af  

 Amanda-projektet og herunder efterprøve, om arbejdsministerens  

 oplysninger til Finansudvalget havde været fyldestgørende.
Statsrevisorerne afgav den 10. oktober 2001 beretning nr. 14/00 om  

 Arbejdsmarkedsstyrelsens edb-projekt Amanda.
Finansudvalget har i forbindelse  

 med behandling af statsrevisorernes endelige betænkning over  

 statsregnskabet for finansåret 2000 stillet spørgsmål til  

 skriftlig besvarelse til beskæftigelsesministeren om den videre  

 opfølgning på Amanda-sagen.
 Udvalget tilslutter sig de af statsrevisorerne afgivne bemærkninger  

 vedrørende denne beretning og generelt alle andre udtalelser,  

 statsrevisorerne har fremsat i betænkningen og beretningerne.
Finansudvalget noterer i denne forbindelse, Udvalget forudsætter, at ovennævnte bemærkninger  

 vedrørende Undervisningsministeriet og den i beretningerne samt i  

 endelig betænkning i øvrigt rejste kritik allerede har givet de  

 berørte ministerier og styrelser anledning til dybtgående  

 overvejelser om en forbedring  på de punkter, som omfattes af  

 kritikken.
 Udvalget indstiller i overensstemmelse med  

 statsrevisorerne følgende:
Forslag til folketingsbeslutning i henhold til grundlovens § 47 med hensyn til statsregnskabet for finansåret 2000 Statsregnskabet for finansåret 2000 godkendes.
Eva Kjer Hansen (V)  

  Svend Heiselberg (V) nfmd.  Kristian Jensen (V)  

  Christian Mejdahl (V)  

  Kristian Thulesen Dahl (DF) fmd.  

  Per Dalgaard (DF)  Gitte Seeberg (KF)  

  Pia Christmas-Møller (KF) Jann Sjursen (KRF)  

  Jan Petersen (S)  Lissa Mathiasen (S)  

 Lotte Bundsgaard (S)  Pia Gjellerup (S)  

  Klaus Hækkerup (S) Jens Peter Vernersen (S)  

  Ole Sohn (SF)  Morten Helveg Petersen (RV) Enhedslisten, Tjóðveldisflokkurin, Inuit  

 Ataqatigiit og Siumut havde ikke medlemmer i udvalget.
Folketingets sammensætning Venstre, Danmarks Liberale Parti (V) 55 * Enhedslisten (EL) 4 Socialdemokratiet (S) 52 Kristeligt Folkeparti (KRF) 4 Dansk Folkeparti (DF) 22 Tjóðveldisflokkurin (TF) 1 Det Konservative Folkeparti (KF) 16 Inuit Ataqatigiit (IA) 1 Socialistisk Folkeparti (SF) 12 Siumut (SIU) 1 Det Radikale Venstre (RV) 9 Uden for folketingsgrupperne (UFG) 2 * Heraf 1 medlem valgt på  

 Færøerne Bilag 1 Oversigt over bilag vedrørende B 45 Bilagsnr.
Titel Alm.del bilag 2 Ad gennemgang af statsrevisorernes endelige betænkning over  

 statsregnskabet for finansåret 2000 § 17-bilag 3 Ministerens svar på spørgsmål 1 til  

 beskæftigelsesministeren ad § 17. Beskæftigelsesministeriet § 19-bilag 4 Ministerens svar på spørgsmål 1 til ministeren for  

 videnskab, teknologi og udvikling ad § 19. Ministeriet for videnskab,  

 teknologi og udvikling Bilag 2 Finansudvalgets spørgsmål 1 til  

 beskæftigelsesministeren om Amanda og dennes besvarelse heraf Spørgsmål nr. 1:
 Ad Statsrevisorernes beretning nr. 14/2000 om  

 Arbejdsmarkedsstyrelsens edb-projekt Amanda.
 Der ønskes en redegørelse for den af  

 ministeren påtænkte videre opfølgning på  

 Amanda-sagen.
 Svar:
 Som det fremgår af vedlagte notat fra  

 Arbejdsmarkedsstyrelsen, kan det oplyses, at Ekspertgruppens anbefalinger  

 på nuværende tidspunkt må anses som gennemført, og  

 at udviklingen af Amanda som helhed må vurderes at være  

 afsluttet.
Der udestår fortsat en vurdering af effekten af  

 Ekspertgruppens anbefalinger.
Finansudvalget vil blive orienteret herom i 2.  

 kvartal af 2003, når denne vurdering foreligger.
Det er på den baggrund min vurdering, at med  

 gennemførelsen af Infrastruktur- og Platformsprojektet er  

 anbefalingerne fra Ekspertgruppens rapport fra oktober 2000  

 gennemført.
Udviklingsprojektet Amanda kan derfor anses som  

 afsluttet.
Notat Ad statsrevisorernes beretning nr. 14/2000 om  

 Arbejdsmarkedsstyrelsens edb-projekt Amanda Som led i løsningen af de problemer, der opstod  

 vedrørende Arbejdsformidlingens edb-system Amanda, blev der nedsat en  

 Ekspertgruppe, der skulle anvise mulige løsningsmodeller.
Ekspertgruppen offentliggjorde den 10. oktober 2000 sin  

 rapport med løsningsmodeller.
Hovedanbefalingerne var, at  

 funktionaliteten skulle optimeres, at infrastrukturen skulle fornys, at  

 OS/2-platformen i Amanda skulle udskiftes med Windows, og at der skulle  

 være en øget fokus på effektivitet og  

 driftsøkonomi.
Som det første led i opfølgningen på  

 ekspertgruppens anbefalinger prioriterede styrelsen i samarbejde med AF de  

 mest nødvendige ændringer i Amanda, således at  

 arbejdsgangene blev gjort lettere og mere smidige.
Disse funktionelle  

 optimeringer var fuldt gennemført den 16. juli 2001, hvor de sidste  

 ændringer blev taget i brug.
Med hensyn til anbefalingerne om forbedring og udskiftning  

 af infrastrukturen og platformsskiftet valgte styrelsen på grund  

 af projekternes tætte afhængighed at gennemføre  

 projekterne i sammenhæng.
Den 16. juli 2001 indgik styrelsen en aftale  

 med Mærsk Data om fornyelserne af infrastrukturen og om  

 platformsskiftet.
Forbedringerne blev planlagt gennemført ved udgangen  

 af 1. kvartal 2002.
 Som første del af opfølgningen af disse  

 anbefalinger blev udskiftningen af infrastrukturen i form af nye pcer,  

 nyt netværk (WAN) og installation af nye regionale servere  

 gennemført frem til januar 2002.
Udskiftningen af Amandas platform blev forsinket,  

 idet udrulningen af den nye Windows-platform, der var planlagt  

 gennemført pr. 1. april 2002, blev afsluttet den 22. juli 2002.  

 Forsinkelsen skyldtes, at der opstod problemer med udviklingen og  

 implementeringen af især sikkerhedssystemet.
Der er redegjort herfor i  

 aktstykke 94 af 14. januar 2002 og aktstykke 131 af 22. april 2002. Selve  

 udrulningen af den nye platform forløb planmæssigt.
Efter idriftsættelsen af den nye Windows-platform  

 har der vist sig nogle uforudsete driftsproblemer, der er generende for  

 AFs arbejde.
Mærsk Data har i samarbejde med styrelsen udarbejdet  

 en tilpasningsplan for gennemførelse af fejlrettelser og  

 ændringer med henblik på at få en mere driftsstabil  

 løsning.
En række tiltag er iværksat og har ført  

 til, at driftssituationen nu er stabil.
Der skal dog fortsat ske optimeringer  

 af brugernes svartider.
Tilretningerne som følge af skiftet til  

 Windows forventes at være gennemført i 1. kvartal 2003.
 Herefter udestår der en driftsprøve  

 vedrørende Windowsskiftet.
For at sikre fokus på effektivitets- og  

 driftsøkonomiske forhold anbefalede ekspertgruppen desuden en styrket  

 central it-funktion i styrelsen.
Den anbefaling blev fulgt, idet der i  

 starten af 2001 blev ansat en it-direktør med hovedansvaret for  

 Amanda.
Med gennemførelsen af Infrastruktur- og  

 Platformsprojektet er anbefalingerne fra Ekspertgruppens rapport fra oktober  

 2000 gennemført.
Arbejdsmarkedsstyrelsen anser på den baggrund  

 udviklingsprojektet Amanda for at være afsluttet.
 En redegørelse for projektets afslutning  

 forelægges Finansudvalget i et kommende aktstykke i november 2002 som  

 led i den kvartalsvise afrapportering.
Ekspertgruppen anbefalede endvidere, at der efter  

 gennemførelsen af gruppens øvrige anbefalinger blev foretaget  

 en vurdering af effekten af disse og af anvendelsen af Amanda på  

 længere sigt.
Som følge af de ovennævnte driftsgener og  

 den dertil knyttede tilpasningsplan og som led i prioriteringen af  

 it-implementeringen af arbejdsmarkedsreformen »Flere i arbejde «  

 er den omhandlede vurdering planlagt til gennemførelse i andet kvartal  

 af 2003.
 Finansudvalget vil blive orienteret herom, når denne  

 vurdering af Amanda foreligger.
 Det er på baggrund af ovennævnte styrelsens  

 vurdering, at Ekspertgruppens anbefalinger er gennemført.
Finansudvalgets spørgsmål 1 til ministeren for videnskab,  

 teknologi og udvikling om den økonomiske styring på Aarhus  

 Universitet og Københavns Universitet og dennes besvarelse heraf Spørgsmål 1 Ad Statsrevisorernes beretning nr. 15/2000 om den  

 økonomiske styring på Aarhus Universitet og Københavns  

 Universitet.
 Hvilke initiativer er der eller forventes der at blive  

 taget for at sikre »en højere grad af sammenkædning mellem den  

 finansielle styring og aktivitetsstyringen i budgetlægningen og  

 opfølgningen på universiteterne« samt en »forbedring af  

 prognosticeringen på universiteterne af årets resultat« og en  

 sikring af, at tiltagene gælder hele universitetsområdet, jf.  

 statsrevisorernes endelige betænkning over statsregnskabet for  

 finansåret 2000, s 299.
 Svar:
 I min redegørelse til statsrevisorerne har jeg  

 bl.a. anført, at ministeriet ville tage en drøftelse med  

 universiteterne af de problemer, beretningen peger på, med henblik  

 på forbedring af økonomistyringen.
 Beretningen er blevet drøftet på møder  

 mellem departementschefen og Rektorkollegiet i foråret 2002, og  

 ministeriet har anmodet universiteterne om at redegøre for, hvilke  

 overvejelser og initiativer beretningen indtil nu har givet anledning til.  

 På grundlag af universiteternes besvarelser vil ministeriet overveje,  

 hvilke konkrete initiativer der eventuelt skal tages for at forbedre  

 økonomistyringen.
Ministeriet har desuden taget initiativ til afholdelse af  

 en konference den 22. oktober 2002 om økonomistyring på  

 universiteterne.
På konferencen vil deltage rektorer, dekaner,  

 universitetsdirektører, økonomichefer m. fl. fra  

 universiteterne, og der vil være indlæg om økonomistyring  

 fra blandt andre rigsrevisor og direktør Anders Nørskov fra  

 Økonomistyrelsen og en ekspert fra universitetssektoren.
 Formålet med konferencen er at skærpe  

 universitetsledelsernes opmærksomhed på den økonomiske  

 styring og drøfte, om der skal ske en tilpasning af de  

 økonomiske styringsredskaber samt igangsættes en udvikling  

 på området, der sikrer, at institutionerne lever op til de  

 statslige krav.
 Herudover agter jeg snarest at fremsætte lovforslag  

 om en reform af universiteternes ledelsesstruktur med henblik på at  

 styrke ledelsen og øge universiteternes handle- og beslutningskraft.  

 Reformen indeholder bl. a. forslag om oprettelse af bestyrelser og forslag om  

 ansat ledelse.
Forbedringen af økonomistyringen ser jeg som en  

 proces, som vil foregå over en længere tidsperiode.
Rigsrevisor  

 vil løbende blive orienteret om udviklingen og eventuelle initiativer  

 på området.
