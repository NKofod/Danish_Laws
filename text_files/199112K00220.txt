Nr LSF 220 Forslag til Lov om ændring af lov om ændring af forskellige skattelove.  

 (Personfradragsregler for ikke reelt enlige pensionister) Fremsat af Kofod-Svendsen (KRF) Lysholm Christensen (KRF) Glønborg (KRF)  

 Inger Stilling Pedersen (KRF) den 4. februar 1992 § 1 I lov om ændring af forskellige skattelove. (Personfradragsregler for  

 ikke reelt enlige pensionister), jf. lov nr. 895 af 21. december 1991,  

 foretages følgende ændring:
 I § 4, stk. 2, indsættes efter 2. pkt. som nyt punktum:
»Personer, der før den 26. april 1990 første gang efter lov om social  

 pension har fået udbetalt forskud på førtidspension, er tilkendt  

 førtidspension eller invaliditetsydelse med bistands- eller plejetillæg eller  

 har opfyldt aldersbetingelsen for folkepension, og hvis samlivsforhold eller  

 ægteskabelige status ikke har ændret sig efter den 25. april 1990, skal fra  

 og med indkomståret 1994 opfylde betingelserne i personskattelovens § 10,  

 stk. 2, nr. 1.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Efter personbeskatningsloven gælder der særlige personfradragsregler for  

 pensionister, dvs. personer, som ved udgangen af indkomståret enten er fyldt  

 67 år eller modtager førtidspension eller får forskud herpå eller modtager  

 invaliditetsydelse med bistands- eller plejetillæg.
Personfradraget for en gift pensionist, der er samlevende med ægtefællen,  

 er 30.800 kr. og for en enlig pensionist 54.900 kr. (1991-niveau). Det  

 forhøjede personfradrag for enlige pensionister gælder for alle enlige, der  

 er omfattet af lov om social pension, dvs. både folkepensionister og  

 førtidspensionister.
Tidligere er det forhøjede personfradrag givet til alle  

 enlige pensionister uanset samlivsstatus, dvs. også til papirløst samlevende.
 Ved lov nr. 422 af 13. juni 1990 om ændring af personskatteloven blev der  

 imidlertid gennemført en ændring af personfradragsreglerne for ugifte og  

 separerede pensionister, der ikke reelt er enlige.
 Lovændringen var et led i den daværende regerings aftale fra 2. april 1990  

 med CD, Kristeligt Folkeparti, Socialdemokratiet og SF om en ny  

 reguleringsordning for overførselsindkomsterne.
 Lovændringen havde virkning for personfradraget fra og med indkomståret  

 1991 og blev indført med henblik på en fremtidig skattemæssig ligestilling af  

 gifte pensionister og ugifte pensionister, der lever i et samlivsforhold.
 Lovændringen indebar, at det er en betingelse for at modtage det forhøjede  

 personfradrag for enlige pensionister, at den pågældende pensionist er reelt  

 enlig ved udgangen af indkomståret, hvis den pågældende bliver pensionist den  

 26. april 1990 eller senere.
Ved »reelt enlig« efter personskatteloven forstås ugifte og  

 separerede pensionister, der ikke lever i et samlivsforhold.
Ved  

 samlivsforhold forstås et ægteskabslignende forhold, dvs. et forhold, hvor  

 parterne gennem kontante bidrag, arbejde i hjemmet eller på anden måde  

 bidrager til den fælles husførelse, og hvor samlivet kan føre til ægteskab  

 eller registreret partnerskab efter dansk ret.
 Afgørelsen af, om en pensionist er enlig efter personskatteloven, svarer  

 til den afgrænsning, der har udviklet sig i praksis efter børnetilskudsloven  

 for så vidt angår ugiftes og separeredes ret til at modtage ordinært  

 børnetilskud.
 De personer, der allerede før den 26. april 1990 havde opnået ret til  

 pension eller var fyldt 67 år, bevarede dog retten til det forhøjede  

 personfradrag for enlige pensionister efter de hidtidige regler, medmindre de  

 den 26. april 1990 eller senere foretager ændringer af samlivsforholdet,  

 således at de ikke længere kan betragtes som reelt enlige.
 Forslagsstillerne foreslår nu dette ændret, så det er en betingelse for at  

 modtage det forhøjede personfradrag for enlige pensionister, at den  

 pågældende pensionist er reelt enlig ved udgangen af indkomståret, selv om  

 den pågældende blev pensionist før den 26. april 1990. Personer, der blev  

 pensionister før den 26. april 1990, og som ikke er reelt enlige, mister  

 således det forhøjede personfradrag.
 Personskattelovens § 10, stk. 2, nr. 2 og 3, finder dog tilsvarende  

 anvendelse for denne gruppe pensionister.
 Da det har store økonomiske konsekvenser for den enkelte pensionist,  

 gennemføres ændringen først med virkning fra og med indkomståret 1994.
Økonomiske konsekvenser Det skønnes, at der i 1988 var ca. 32.000 pensionister med forhøjet  

 personfradrag, der ikke er reelt enlige.
Afviklingen af det forhøjede  

 personfradrag på en gang skønnes at give det offentlige et provenu på knap  

 400 mio. kr.
Til § 1 Forslagsstillerne foreslår at udvide kredsen af personer, der er omfattet  

 af personskattelovens § 10, stk. 2. Det foreslås, at kravet om at være reelt  

 enlig for at opnå det forhøjede personfradrag også kommer til at gælde for  

 personer, der blev pensionister før den 26. april 1990. Ændringen får  

 virkning fra og med indkomståret 1994.
Til § 2 Loven træder i kraft dagen efter bekendtgørelsen i Lovtidende.
