Betænkning afgivet af Børne- og Undervisningsudvalget den 23. juni 2020 Betænkning over Forslag til folketingsbeslutning om morgensang på danske skoler og på gymnasiale ungdomsuddannelser [af Jens Henrik Thulesen Dahl (DF) m.fl.]:
1. Indstillinger Et flertal i udvalget (udvalget med undtagelse af DF og NB) indstiller beslutningsforslaget til forkastelse.
 Et mindretal i udvalget (DF) indstiller beslutningsforslaget til vedtagelse uændret.
 Et andet mindretal i udvalget (NB) vil stemme hverken for eller imod beslutningsforslaget.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Venstre, Radikale Venstre, Socialistisk Folkeparti og Det Konservative Folkeparti Socialdemokratiets, Venstres, Radikale Venstres, Socialistisk Folkepartis og Det Konservative Folkepartis medlemmer af udvalget konstaterer, at fællessang er en stolt dansk tradition, hvilket særlig er kommet til udtryk under covid-19-epidemien.
Den danske sangskat bidrager positivt til danskernes almendannelse, og mange institutioner praktiserer i dag fællessang ad frivillighedens vej.
Partierne opfordrer institutionerne til fortsat at lade fællessang være en del af hverdagen til gavn for de unges kendskab til dansk historie og samfunds- og kulturliv.
S, V, RV, SF og KF finder det dog uhensigtsmæssigt at opstille et krav om morgensang på de danske folkeskoler og gymnasiale ungdomsuddannelser af hensyn til disses forskellighed.
Partierne finder, at folkeskoler og de gymnasiale ungdomsuddannelser selv er bedst kvalificeret til at tilrettelægge hverdagen ud fra deres givne traditioner og procedurer.
Nye Borgerlige Nye Borgerliges medlem af udvalget finder, at den danske sangskat er en uvurderlig del af Danmark og det danske.
Den rummer dybe sandheder om vores fædreland og os danskere.
Uden den ville vi slet og ret være fattigere i ånden og gennem livet.
Derfor deler NB også intentionen bag forslaget om, at der skal synges mere i de danske folkeskoler.
NB bemærker dog, at beslutningsforslaget dikterer en snæver ramme, i og med at der med beslutningsforslaget stilles krav om, at Christiansborg skal bestemme, at det skal være morgensang.
NB finder, at det lige så godt kunne være middagssang eller andre sangarrangementer, der passer bedre til den enkelte skole.
NB stemmer derfor hverken for eller imod forslaget, da NB finder, at det må være op til den enkelte skole at etablere de sangtraditioner, skolen ønsker.
3. Udvalgsarbejdet Beslutningsforslaget blev fremsat den 6. maj 2020 og var til 1. behandling den 17. juni 2020. Beslutningsforslaget blev efter 1. behandling henvist til behandling i Børne- og Undervisningsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 1 bilag på beslutningsforslaget.
Anders Kronborg (S) fmd.
Tanja Larsson (S) Jens Joel (S) Jesper Petersen (S) Julie Skovsby (S) Kasper Sand Kjær (S) Orla Hav (S) Katrine Robsøe (RV) Anne Sophie Callesen (RV) Marianne Jelved (RV) Jacob Mark (SF) Ina Strøjer-Schmidt (SF) Astrid Carøe (SF) Jakob Sølvhøj (EL) Mai Villadsen (EL) Uffe Elbæk (UFG) Anni Matthiesen (V) Gitte Willumsen (V) Ellen Trane Nørby (V) Kristian Jensen (V) Marlene Ambo-Rasmussen (V) Stén Knuth (V) nfmd.
Jens Henrik Thulesen Dahl (DF) Pernille Bendixen (DF) Marie Krarup (DF) Katarina Ammitzbøll (KF) Mai Mercado (KF) Mette Thiesen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
