Nr BSF 54 Forslag til folketingsbeslutning om oprettelse af en selvstændig og  

 uafhængig børneombudsinstitution, decentrale rådgivningscentre og et  

 forskningscenter for børn og unge Fremsat af Jytte Andersen (S) Hanne Andersen (S) Qvist Jørgensen (S)  

 Torben Lund (S) Joanna Rønn (S) Erik B.
Smith (S) den 28. november 1985 Folketinget opfordrer regeringen til inden 1. maj 1986 at fremsætte lovforslag om at oprette en selvstændig og uafhængig børneombudsinstitution, decentrale rådgivningscentre og et forskningscenter for børn og unge efter følgende retningslinjer:
I.
Børneombudsinstitution Børneombudsinstitutionen skal værne om barnets rettigheder og fungere som påtale- og klageberettiget for barnet over for offentlige myndigheder.
 Institutionen skal have ret til at tage sager op af egen drift.
Institutionen skal løbende vurdere opvækst- og levevilkår for og retsbeskyttelsen af børn og unge i samfundet.
Institutionen skal udtale sig vedrørende lovinitiativer, udbygningsplaner og andre vigtige områder, hvor barnets interesser berøres.
Institutionen udsender hvert år en beretning om arbejdet i ombudsinstitutionen med tilhørende rådgivningscenter og forskningsinstitut for børn og unge.
Årsberetningen skal indeholde en analyse af levevilkårene for børn og unge i samfundet.
Årsberetningen kan endvidere indeholde forslag til lovinitiativer, til ændring af administrativ praksis og til ændring af prioritering af ressourcer til børn og unge.
II.
Decentrale børnerådgivningscentre Der oprettes en række decentrale børnerådgivningscentre med følgende opgaver:
 Råd og vejledning til børnefamilier.
Vejledning til domstolene vedrørende afgørelser om deling af forældremyndigheden i forbindelse med separation, skilsmisse og samlivsophævelse.
Vejledning til forældre og statsamt i forbindelse med aftale om deling af forældremyndigheden eller fælles forældremyndighed i forbindelse med separation, skilsmisse og samlivsophævelse.
Vejledning til forældre og statsamt i forbindelse med samværsrets udøvelse.
 Vejledning til de kommunale og amtskommunale myndigheder.
Koordinering på tværs af fag- og sektorgrænser vedrørende aktiviteter i relation til børn og unge.
 Funktion som sekretariat for børneombudsinstitutionen.
 Medvirken til aktivt forebyggende oplysnings- og informationsarbejde.
III.
Forskningscenter for børn og unge Der oprettes et forskningscenter for børn og unge.
Forskningscenteret skal i samarbejde med andre forskningsinstitutioner, eksempelvis socialforskningsinstituttet, Amtskommunernes og Kommunernes Forskningsinstitut og universiteterne, stimulere, koordinere og yde en selvstændig forskningsindsats vedrørende børns og unges udviklings-, opvækst- og uddannelsesmuligheder i samfundet.
BEMÆRKNINGER TIL FORSLAGET Almindelige bemærkninger Børns og unges livssituation og opvækstvilkår er forandret meget, og vilkårene ændres med stadig stigende hast.
Børns materielle og økonomiske betingelser i dagens samfund er generelt ikke længere så ringe som tidligere, men der er sket en væsentlig forringelse på det følelsesmæssige område.
Børn er på mange områder kommet i klemme i samfundsudviklingen, børns interesser tilsidesættes, og deres udviklingsbehov tilgodeses ikke i tilstrækkelig grad i planlægningen af vort samfund.
De seneste års økonomiske og kulturelle kriser har specielt ramt børn og lavindkomstfamiliers levevilkår.
Børn udsættes i dag for stærke påvirkninger, eksempelvis videofilm, og er som forbrugere i retsmæssig forstand en overset gruppe.
Børn mangler mulighed for selv at varetage deres interesser igennem deltagelse i politisk virksomhed, interesseorganisationer og lignende.
Børn vil heller ikke have de samme forudsætninger som voksne for at vurdere lovforslag og andre planlægningsforslag og danne sig et overblik over, hvordan de vil blive berørt.
Forslagsstillerne finder derfor, - at der skal oprettes en selvstændig og uafhængig børneombudsinstitution med det formål at tale børnenes sag i den offentlige debat og over for lovgivere og planlæggere, - at der på decentralt plan skal oprettes et børnerådgivningscenter med det formål at yde vejledning og give råd til børn, unge og forældre, og - at der skal oprettes et forskningscenter på centralt plan for børn og unge med det formål at stimulere, koordinere og igangsætte forskning om børns og unges opvækst- og levevilkår.
Centeret skal endvidere være ansvarlig for spredning af viden om elementære betingelser for gode opvækstvilkår for børn og unge.
Bemærkninger til forslagets enkelte bestemmelser ad I.
Børneombudsinstitutionen Børneombudsinstitutionen skal værne om barnets rettigheder.
Enhver, som mener, at et barns interesser ikke i tilstrækkelig grad varetages af stat, amt eller kommune eller af private kan klage til børneombudsinstitutionen.
Børneombudsinstitutionen kan ikke gribe ind i private familieforhold, f.eks. en konflikt mellem forældre og børn.
 Børneombudsinstitutionen kan tage sager op af egen drift.
Erfarer børneombudsinstitutionen f.eks. gennem dagspressen om et barn, der behandles i strid med gældende ret, kan børneombudsinstitutionen anmode myndighederne om at undersøge sagen og på grundlag af undersøgelsen henstille, at der sker en anden behandling, indbringe sagen for den overordnede besluttende myndighed eller indbringe forholdet for domstolene for at få de nødvendige ændringer gennemført.
Børneombudsinstitutionen kan kritisere og henstille til byråd og amtsråd, at vedtagne beslutninger tages op til fornyet overvejelse, såfremt institutionen finder den vedtagne beslutning klart urimelig.
Enhver kan klage til børneombudsinstitutionen.
En klage til børneombudsinstitutionen forudsætter dog, at klagemulighederne i forvaltningssystemet er udtømte.
Børneombudsinstitutionen kan bistå med at indbringe en klage for de overordnede myndigheder.
Heraf følger også, at børn anonymt kan henvende sig til institutionen og få råd og vejledning.
Børneombudsinstitutionen har udtaleret vedrørende lovinitiativer, udbygningsplaner og andre vigtige områder, hvor barnets interesser berøres.
Et lovforslag, der vedrører børns og unges forhold, bør forelægges børneombudsinstitutionen inden fremsættelse i folketinget.
Finder børneombudsinstitutionen, at et lovforslag får betydning for barnets stilling i samfundet, kan institutionen udtale sig i forbindelse med forslagets behandling i folketinget.
Institutionen kan hvert år vurdere de kommunale og amtskommunale udbygningsplaner, der er af betydning for børn og unge.
Institutionen kan henstille og kritisere udbygningsplanerne, såfremt det er åbenbart, at børns og unges interesser ikke i tilstrækkelig grad er varetaget.
 Børneombudsinstitutionen kan tage selvstændige initiativer.
Finder institutionen, at retsbeskyttelsen på et bestemt område er utilstrækkelig, kan den foreslå folketinget en lovændring.
Bliver institutionen opmærksom på en forvaltningsmyndighed, der anvender gældende ret urimeligt eller tilsidesætter de almene forvaltningsregler til skade for barnet, kan institutionen anmode forvaltningsmyndigheden om at genoptage sagen og ændre praksis.
Institutionen kan endvidere indbringe en forvaltningsmyndighed for tilsynsmyndigheden eller indbringe spørgsmålet for domstolene.
ad II.
Decentrale børnerådgivningscentre Amtskommunernes socialcentre varetager allerede en del af opgaverne i forbindelse med børnerådgivning, og forslagsstillerne finder derfor, at disse uden videre kan fungere som sekretariat for børneombudsinstitutionen.
Dermed undgås nye centre.
Samfundet er under konstant forandring, og den teknologiske udvikling vil uden tvivl accelerere i de kommende år.
Det vil påvirke børns og unges levevilkår og opvækstbetingelser.
Behovet for viden om børn i alle samfundslag vil vokse, hvis negative virkninger af hastige forandringer skal modvirkes.
Mange børn har udviklingsmæssige problemer og udsættes for omsorgssvigt og har dårlige udviklingsvilkår.
Hovedparten af disse børn kommer fra udsatte grupper i befolkningen, og samfundets hjælpeforanstaltninger over for disse børn og familier er utilstrækkelige.
Årsagen hertil er både af holdningsmæssig og bevillingsmæssig art, men også den skarpe sektoropdeling bevirker, at der ikke effektivt sættes ind over for barnets og familiens samlede situation.
Manglende viden og elementære forudsætninger for børns trivsel og velfærd medfører ofte alvorlige familiemæssige kriser, ofte med store menneskelige og økonomiske omkostninger.
I forbindelse med folketingets vedtagelse af en ændring af myndighedslovens bestemmelser, hvorved forældres revselsesret ændredes til en pligt til at beskytte barnet mod fysisk og psykisk vold, blev behovet for et bredt folkeligt oplysningsarbejde kraftigt understreget.
Som led i det forebyggende arbejde skal der satses på en bred folkelig debat om den generelle børnepolitiske udvikling.
Emner som børneopdragelse, omsorgsforanstaltninger for børn og virkninger af omsorgssvigt over for børn er eksempler på informationsemner.
Centrene skal inspirere og endvidere stimulere til, at børn i nærmiljøet tages med på råd i forbindelse med den kommunale planlægning og administration.
Kommunerne skal inspireres til at give muligheder for, at børn kommer direkte til orde på deres egne præmisser.
ad III.
Forskningscenter for børn og unge Til støtte for børneombudsinstitutionen oprettes et børneforskningscenter, der skal koordinere børne- og ungdomsforskning.
Centerets egen forskning skal især udspringe af de områder, institutionens virksomhed afdækker.
Forskningen omkring virkningen af omsorgssvigt skal intensiveres med henblik på almen tilgængelig formidling til faggrupper og offentlighed.
Forskning om børn finder sted allerede i dag i mange forskellige instanser, såvel offentlige som private.
Det er imidlertid forslagsstillernes opfattelse, at forskningen skal stimuleres og styrkes til fordel for børn, og at småbørnsinitiativets arbejde skal videreføres.
Men skal viden og ekspertise kunne anvendes effektivt i forbindelse med lovgivning, planlægning, formidling til offentligheden og relevante faggrupper, er en samlende koordinering nødvendig.
 Samtidig bør forskningen stimuleres på decentralt niveau.
Institutionens opgaver bliver at stimulere, koordinere og sprede informationen blandt andet igennem oplysningsforbund, kommuner og uddannelsesinstitutioner.
Arbejdet på det centrale plan skal bidrage til, at der på statsligt, amtskommunalt og kommunalt plan igangsættes en proces, der fremmer tværfaglighed og foregår på tværs af sektoropbygningen.
Denne proces har til formål at styrke arbejdet for børn med udviklingsmæssige vanskeligheder og sikre, at social-, sundheds- og skolesektor anvender rationelle og funktionelle samarbejdsformer, hvor der ses på barnets situation fra forskellige synsvinkler, og hvor ansvarsfordelingen imellem sektorerne ikke hæmmer hjælpeforanstaltningerne.
