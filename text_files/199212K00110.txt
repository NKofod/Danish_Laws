Nr LSF 110 Forslag til Lov om ændring af straffeloven (Uagtsomt manddrab og  

 legemsbeskadigelse i forbindelse med spiritusindtagelse).
Fremsat af Inger Stilling Pedersen (KRF) Lysholm Christensen (KRF)  

 Kofod-Svendsen (KRF) Ole M.
Nielsen (KRF) den 27. november 1992 § 1 I borgerlig straffelov, jf. lovbekendtgørelse nr. 607 af 6. september  

 1986, som senest ændret ved § 1 i lov nr. 282 af 29. april 1992, foretages  

 følgende ændringer:
 1. I § 241 indsættes efter stk. 1 som nyt stykke:
»Stk. 2. Er døden forvoldt under færdsel eller ophold på vej  

 eller i køretøj på vej af en person, der har indtaget spiritus i et sådant  

 omfang, at alkoholkoncentrationen i blodet i eller efter gerningsøjeblikket  

 overstiger 0,80 promille, kan straffen stige til fængsel i 5 år.« 2. I § 249 indsættes efter stk. 1 som nyt stykke:
»Stk. 2. Er skaden forvoldt under færdsel eller ophold på vej  

 eller i køretøj på vej af person, der har indtaget spiritus i et sådant  

 omfang, at alkoholkoncentrationen i blodet i eller efter gerningsøjeblikket  

 overstiger 0,80 promille, kan straffen stige til fængsel i 5 år.« § 2 Loven træder i kraft den 1. juli 1993.
Bemærkninger til lovforslaget Almindelige bemærkninger 1. Indledning Antallet af trafikuheld har fortsat et sådant omfang, at nye måske  

 utraditionelle initiativer er påkrævet, hvis de menneskelige og økonomiske  

 omkostninger, som færdselsuheld påfører samfundet, skal reduceres mest  

 muligt.
 Lovforslaget indeholder forslag om skærpelse af strafferammen i  

 straffelovens §§ 241 og 249.
 Lovforslaget er i hovedsagen en genfremsættelse af lovforslag L 49 om  

 forslag til lov om ændring af borgerlig straffelov. (Uagtsomt manddrab og  

 legemsbeskadigelse i forbindelse med spiritusindtagelse), jf.  

 Folketingstidende 1989-90, forhandlingerne sp. 842, 2293 og tillæg A sp.  

 1179.
 Lovforslaget tilsigter en generel skærpelse af strafniveauet, når  

 gerningsindholdet i straffelovens §§ 241 og 249 realiseres af en trafikant,  

 der er spirituspåvirket, dvs. når blodalkoholpromillen overstiger 0,80 i  

 eller efter gerningstidspunktet.
2. Baggrunden for forslaget En væsentlig del af trafikuheldene sker fortsat efter indtagelse af  

 alkohol.
I 1991 fandt således knap 1500 spiritusuheld sted.
Ved disse uheld  

 blev 172 dræbt og ca. 1700 personer kom til skade.
Disse tal skal ses i  

 forhold til det samlede antal dræbte og tilskadekomne.
I 1991 blev 605  

 personer dræbt og ca. 9.900 kom til skade.
En stor del af trafikuheldene sker  

 således i forbindelse med kørsel i påvirket tilstand.
Af Færdselssikkerhedskommissionens færdselspolitiske handlingsplan  

 (betænkning nr. 1157, december 1988) fremgår, at indsatsen for at begrænse  

 antallet af spiritusuheld ikke har været nær så succesrig som indsatsen for  

 at nedbringe antallet af ikke spiritusuheld.
På den baggrund er det særdeles  

 relevant at styrke indsatsen for at få nedbragt antallet af trafikuheld, der  

 sker i forbindelse med indtagelse af alkohol.
Forslagsstillerne er af den  

 opfattelse, at der i forbindelse hermed også bør ske skærpelse af straffen  

 for spirituspåvirkede trafikanter, der overtræder straffelovens §§ 241 og  

 249.
3. Gennemgang af retspraksis Under skærpende omstændigheder går frihedsstraffen i de to bestemmelser op  

 til 4 år.
Fra retspraksis kan nedennævnte domme trækkes frem:
Ad § 241 20-årig T, der førte personbil efter at have indtaget spiritus (2,53  

 promille ca. 1 time senere), påkørte i venstre side en modkørende cyklist,  

 der dræbtes.
T blev for overtrædelse af straffelovens § 241 og forskellige  

 bestemmelser i FL, herunder § 53, stk. 1, idømt fængsel i 6 måneder.
Under  

 hensyn til grovheden af den begåede forseelse og henset til T's unge alder,  

 hans gode personlige forhold og den udviste vilje til at erstatte de  

 økonomiske følger af ulykken blev T frakendt førerretten i 6 år.
 (ØLD i U 1982.489).
23-årig T, der i 1980 for spirituskørsel var idømt bøde og frakendt  

 førerretten i 1 år, påkørte i december 1983 i spirituspåvirket tilstand (1,84  

 promille ca. 11/2 time efter kørsel) under overhaling i mørke en modkørende  

 15-årig cyklist, der dræbtes.
T forlod uheldsstedet.
For overtrædelse af  

 straffelovens § 241 og FL § 53, stk. 1, m.v. idømtes T fængsel i 8 måneder og  

 frakendtes førerretten i 10 år.
 (VLD af 10.09.1984).
25-årig T, der i 1984 for promillekørsel (0,81 promille 2 timer efter  

 kørsel med uheld) var idømt bøde og frakendt førerretten betinget, førte i  

 august 1985 personbil i spirituspåvirket tilstand (1,65 promille ca. 21/2  

 time efter kørsel) og med en efter forholdene for stor hastighed ad ca. 3  

 meter bred skovvej.
I en højredrejende kurve påkørte han frontalt et træ, og  

 en af fire passagerer i bilen blev dræbt.
T idømtes fængsel i 6 måneder og  

 frakendtes førerretten i 10 år.
 (VLD 18.09.1986).
T førte lastbil med anhænger i spirituspåvirket tilstand (2,30 promille  

 ca. 21/2 time efter uheld) ad hovedvej og kørte efter længere tids slingrende  

 kørsel over i den modsatte kørebanehalvdel, hvor en modkørende taxa med  

 passagerer måtte vige ud i rabatten for at undgå påkørsel.
Herved mistede  

 taxachaufføren A herredømmet over taxaen, der kurede over i modsatte  

 kørebanehalvdel og kolliderede med en bag T kommende lastbil, hvorved A  

 dræbtes og en passager kvæstedes (bækkenbrud m.v.). Den af T førte lastbil  

 var behæftet med mangler ved styretøjet, der bevirkede, at lastbilen var  

 vanskelig at styre.
T blev for overtrædelse af bl.a. straffelovens §§ 241 og  

 249 idømt fængsel i 6 måneder og frakendt førerretten i 8 år.
 (VLD af 01.10.1986).
33-årig T mistede under promillekørsel på hovedvej i vådt føre med en  

 efter forholdene for stor hastighed i en uoverskuelig venstredrejende kurve  

 herredømmet over bilen, der kørte/skred over i venstre vejside og påkørte 2  

 fodgængere.
Fodgængerne pådrog sig så alvorlige kvæstelser, at de begge kort  

 efter døde.
Under hensyn til, at T foretog sin kørsel efter indtagelse af  

 spiritus i et sådant omfang, at alkoholkoncentrationen i blodet udgjorde 1,19  

 promille, og til, at hun ved sin kørsel forvoldte 2 personers død, fandtes  

 der i relation til straffelovens § 241 at foreligge skærpende omstændigheder,  

 og straffen blev fastsat til fængsel i 3 måneder.
 (VLD af 12.01.1989).
26-årig T førte personbil ad motorvej i spirituspåvirket tilstand (1,58  

 promille ca. 1 time efter kørslens afslutning) med en hastighed på op til  

 120-130 km/t og foretog herunder overhaling af forankørende personbiler højre  

 om, hvilket medførte, at T mistede herredømmet over bilen, der blev slynget  

 ud i rabatten, og en kvindelig passager, der var en nær bekendt af T,  

 dræbtes.
For overtrædelse af bl.a. straffelovens § 241 idømtes T under hensyn  

 til den hasarderede kørsel fængsel i 5 måneder.
 (VLD af 04.04.1989).
Ad dagældende § 249, stk. 1 Som fører af en personbil påkørte den 41-årige T i et gadekryds en  

 knallertfører, som pådrog sig åbent benbrud og antagelig blivende  

 invaliditet.
T, der havde undladt at overholde sin vigepligt, og som ca. 2  

 timer senere havde en alkoholkoncentration i blodet på mindst 2,61 promille,  

 fandtes skyldig efter bl.a.
FL § 53, stk. 1, og straffelovens § 249, stk. 1.  

 Han idømtes fængsel i 3 måneder og frakendtes førerretten for 5 år.
 (ØLD i U 1980.652).
T førte bil i spirituspåvirket tilstand med for stor hastighed og mistede  

 herunder herredømmet over bilen, der fortsatte over i den modsatte  

 kørebanehalvdel og ud i rabatten, hvor den ramte et stendige.
Ved uheldet kom  

 en passager i T's bil til skade og fik bl.a. læderet milten, der måtte  

 bortopereres.
Skaden ansås omfattet af § 249, stk. 1, og T blev for  

 overtrædelsen af bl.a. denne bestemmelse straffet med 20 dages hæfte og  

 frakendt førerretten i 3 år.
 (ØLD i U 1983.1134).
28-årig T blev fundet skyldig i spirituskørsel efter FL § 53, stk. 2,  

 (1,09 promille) og overtrædelse af straffelovens § 249, stk. 1, ved under  

 overhaling af en lastbil frontalt at være stødt sammen med en modkørende bil  

 i dennes halvdel af vejen og derved at have tilføjet føreren af denne bil  

 bækkenbrud samt knusningsbrud af venstre albueben og den store fodrodsknogle  

 i højre fodled.
Straffen blev fastsat til hæfte i 20 dage, og førerretten  

 blev frakendt i 2 år.
 (ØLD af 05.11.1985).
T, der på gerningstidspunktet var 65 år, foretog under kørsel en  

 overhaling, hvorunder han i modsat vognbane frontalt påkørte en modkørende  

 personbil, hvis fører pådrog sig en knæskade, omfattet af straffelovens §  

 249, stk. 1. T havde ca. 1 time efter kørslen 1,44 promille alkohol i blodet.  

 Ved byretten blev T idømt hæfte i 30 dage og frakendt førerretten i 3 år.
T  

 ankede til formildelse og fremlagde en lægeerklæring, hvorefter han bl.a. led  

 af hjertekrampe og kranspulsåreforkalkning.
Landsretten fandt straffen og  

 frakendelsestiden passende.
 (VLD af 17.08. 1988).
Ad dagældende § 249, stk. 2 26-årig T, der i 1976 var straffet for overtrædelse af FL § 53, stk. 1,  

 (blodalkoholkoncentration 1,56 promille 11/4-13/4 time efter kørslen) med  

 hæfte i 10 dage og frakendt førerretten i 1 år og 6 måneder, havde gjort sig  

 skyldig i spirituskørsel, idet han med en blodalkoholkoncentration ca. 21/2  

 time efter kørslen på 1,15 promille førte personbil med en efter forholdene  

 for stor hastighed, hvorunder han i en vejkurve mistede herredømmet over  

 bilen, der påkørte et færdselsskilt og en bygning.
Ved uheldet pådrog en  

 passager sig kraniebrud, brud i knogleloftet over øjenhulen samt  

 kindbensbrud, hvilket bl.a. medførte blindhed på det ene øje og synssvækkelse  

 på det andet øje.
For overtrædelse af FL § 53, stk. 1, m.v. samt  

 straffelovens § 249, stk. 2, idømtes T fængsel i 80 dage og frakendtes  

 førerretten for 8 år.
 (VLD af 18.04.1979).
53-årig T havde gjort sig skyldig i spirituskørsel, idet han med en  

 blodalkoholkoncentration ca. 11/2 time efter kørslen på 1,89 promille havde  

 ført personbil, hvorunder han mistede herredømmet over bilen og påkørte et  

 rækværk ved et fortov.
Ved uheldet pådrog en passager sig væsentlig  

 forringelse af syn, idet venstre øje måtte fjernes.
For overtrædelse af FL §  

 53, stk. 1, og straffelovens § 249, stk. 2, idømtes T hæfte i 40 dage og  

 frakendtes førerretten for 3 år.
 (VLD af 08.12.1982).
Retspraksis viser en temmelig standardiseret strafudmåling.
Hvor  

 gerningsindholdet i straffelovens § 241 realiseres af en person i  

 spirituspåvirket tilstand, udmåles straffen som udgangspunkt til 6 måneders  

 fængsel.
Hvor der er sket uagtsom legemsbeskadigelse, jf. straffelovens § 249, stk.  

 1, udmåles frihedsstraffen som udgangspunkt til 20 dages hæfte.
I de  

 tilfælde, hvor der foreligger skærpende omstændigheder, ligger  

 frihedsstraffen som udgangspunkt over 40 dages hæfte, men sjældent på mere  

 end 3 måneders fængsel.
Som det fremgår af retspraksis, udnytter domstolene  

 alene den nederste del af strafferammen, når straffen for uagtsom  

 legemsbeskadigelse og manddrab skal udmåles for personer, der har realiseret  

 gerningsindholdet i spirituspåvirket tilstand.
 Det er forslagsstillernes opfattelse, at domstolene udmåler for lave  

 straffe, når spirituspåvirkede personer overtræder straffelovens §§ 241 og  

 249. Forslagsstillerne mener, at hensynet til ofrenes og de pårørendes  

 retsfølelse må have en højere prioritet.
Der er en nøje sammenhæng mellem retssystemets effektivitet og det  

 forhold, at retssystemet opleves retfærdigt.
Mange trafikofre eller pårørende  

 til disse oplever retssystemet som uretfærdigt, når der udmåles lave straffe  

 for personer, der i spirituspåvirket tilstand har overtrådt straffelovens §§  

 241 og 249. Deres retsfølelse bliver krænket.
Dette forhold taler for en  

 generel strafskærpelse.
Forslagsstillerne mener desuden, at hensynet til såvel generalpræventionen  

 som specialpræventionen taler for skærpelse af straffen for personer, der  

 overtræder straffelovens §§ 241 og 249 i spirituspåvirket tilstand.
Der må  

 være en kraftig formodning for, at potentielle lovovertrædere i nogen  

 udstrækning vil lade sig afskrække af et generelt højere strafniveau.  

 Ligeledes må det antages, at den enkelte lovovertræder i højere grad vil  

 ændre adfærd, når den pågældende udsættes for, at der udmåles hårdere  

 straffe.
Det vil være i modstrid med dansk retstradition at bedømme manddrab og  

 legemsbeskadigelse forårsaget af en spirituspåvirket trafikant som forsætligt  

 manddrab og legemsbeskadigelse.
Imidlertid kan det med rette hævdes, at en  

 spritbilists uagtsomme manddrab eller legemsbeskadigelse sker på en måde, der  

 tilnærmelsesvis bringer forholdet ind under forsætsbegrebet i dansk ret.
Til forsætsbegrebet i dansk ret hører forsætsgraden dolus eventualis.  

 Betingelsen for at statuere sådant forsæt er, at gerningsmanden har anset det  

 for muligt, at et til forbrydelsen hørende gerningsmoment var til stede eller  

 en følge kunne indtræde.
Har denne bevidsthed som en mulighed været til  

 stede, vil den dog som udgangspunkt højst udgøre bevidst uagtsomhed.
Det  

 springende punkt er, hvilke forhold der da kan bevirke, at det subjektive  

 forhold alligevel betragtes som forsæt.
Den ene opfattelse af dolus eventualis betegnes som læren om positiv  

 indvilligelse.
Knud Waaben beskriver denne lære i »Strafferettens  

 almindelige del« (G.E.C.
Gad, København, 1989), side 147, på følgende  

 måde:
». . . I forskellige udformninger kredser læren om den tanke at de,  

 der har set noget som muligt, kan deles i to grupper: nogle forholder sig  

 accepterende til muligheden (forsæt), andre handler i tillid til eller i håb  

 om, at det mulige ikke er eller vil blive en realitet (bevidst uagtsomhed).  

 Den snævreste og mest brugbare definition lyder således: Den, der har anset  

 et gerningsmoment eller en følge for en mulighed, anses som forsætligt  

 handlende, såfremt han, idet han indså muligheden, psykologisk har forholdt  

 sig godkendende eller accepterende til det mulige for det tilfælde, at det  

 måtte være den faktiske sammenhæng eller blive den faktiske følge.« Legemsbeskadigelse og manddrab forårsaget af en spirituspåvirket trafikant  

 falder ikke ind under forsætsbegrebet i dansk ret.
Men efter  

 forslagsstillernes opfattelse er der tale om særdeles grov uagtsomhed, der  

 tilnærmelsesvis bringer forholdet ind under forsætsgraden dolus eventualis.  

 Ud fra dette forhold er det således relevant at skærpe strafniveauet.  

 Spirituspåvirkede trafikanters overtrædelse af straffelovens §§ 241 og 249 må  

 i høj grad anses for strafværdige.
