Skriftlig fremsættelse (25. november  

 1998) Skatteministeren Herved tillader jeg mig for Folketinget at  

 fremsætte:
 Forslag til lov om indgåelse af  

 dobbeltbeskatningsoverenskomst mellem regeringen i Kongeriget Danmark og  

 regeringen  i Republikken Malta.
(Lovforslag nr.
L 102).
 Lovforslaget har til formål at opnå  

 Folketingets godkendelse til, at regeringen endeligt kan tiltræde denne  

 overenskomst og derved gennemføre dens bestemmelser i Danmark.
Dobbeltbeskatningsoverenskomsten går ud på at  

 undgå international dobbeltbeskatning som følge af, at begge  

 stater har intern hjemmel til at beskatte samme person eller selskab af samme  

 indkomst.  Det sker typisk, når en person eller en selskab er  

 hjemmehørende i den ene stat (bopælsstaten) og modtager indkomst  

 fra den anden stat (kildestaten).  Overenskomsten fordeler derfor retten til  

 at beskatte indkomst, der betales fra kilder i den ene stat til en modtager,  

 der er hjemmehørende i den anden stat.
Endvidere er der regler for,  

 hvordan bopælsstaten skal ophæve dobbeltbeskatningen, når  

 begge stater beskatter samme indkomst.
Herved opnår de nævnte  

 personer og selskaber en højere grad af skattemæssig sikkerhed  

 og forudsigelighed.
 Generelt giver dobbeltbeskatningsoverenskomster personer  

 og virksomheder gunstigere vilkår i forbindelse med etablering,  

 investering og arbejde i udlandet, end hvis sådanne overenskomster ikke  

 foreligger.  Dertil kommer, at en dobbeltbeskatningsoverenskomst kan  

 medføre direkte skattebesparelser for danske virksomheder.
Der er ingen dobbeltbeskatningsoverenskomst mellem Danmark  

 og Malta.
En tidligere overenskomst blev opsagt fra dansk side i 1992, efter  

 at Malta havde indført omfattende skattebegunstigelser med ingen eller  

 lav beskatning for en række aktiviteter.
 Overenskomsten baserer sig i vidt omfang på den af  

 OECD udarbejdede modeloverenskomst og dermed det danske  

 forhandlingsoplæg.  Derudover er der i denne overenskomst indsat  

 særbestemmelser som følge af Maltas omfattende  

 skattebegunstigelsesordninger, således at skattebegunstiget virksomhed  

 er holdt uden for overenskomstens anvendelsesområde.
 De væsentligste bestemmelser i overenskomsten er  

 følgende:
Indkomst fra international trafik med skibe og fly kan kun  

 beskattes i bopælsstaten.
Tilsvarende gælder for indkomst fra  

 leasing af containere, der anvendes i international trafik.
 Danmark indeholder ikke kildeskat på  udbytter i  

 moder-/datterselskabsforhold . I andre tilfælde er kildeskatten 15 pct.  

 af udbyttets bruttobeløb.
 Malta indeholder ikke kildeskat på udbytter.
 Renter og royalties beskattes kun i bopælsstaten,  

 hvilket er i overensstemmelse med det danske forhandlingsoplæg.
 Der er indsat anti-misbrugsbestemmelser i artiklerne  

 vedrørende udbytter, renter og royalties.
 Der er ren kildestatsbeskatning af alle løbende  

 pensioner, hvilket svarer til, hvad der er gældende, når der ikke  

 er en dobbeltbeskatningsoverenskomst.
Der er indsat en bestemmelse om beskatning af  

 kulbrintevirksomhed.
Der er fast driftssted eller fast sted efter 30 dage.  

 Dette gælder såvel til lands som på kontinentalsoklen.  

 Virksomhed med boreplatforme ud for kysten udgør kun fast driftssted,  

 hvis den varer mere end 183 dage inden for enhver 12-måneders periode.
 Overenskomstens lempelsesmetode er ordinær  

 credit.
 Med indsættelsen af anti-misbrugsbestemmelser i  

 artiklerne om udbytter, renter og royalties, samt den generelle udelukkelse  

 af skattebegunstiget virksomhed fra overenskomstens anvendelsesområde,  

 er det sikret, at overenskomsten ikke kan misbruges til  

 skattespekulation.
Lovforslaget skønnes ikke at have administrative  

 konsekvenser.
Provenumæssigt må virkningen anses for at  

 være ubetydelig.
 Idet jeg i øvrigt henviser til bemærkningerne  

 til lovforslaget, skal jeg hermed anbefale forslaget til velvillig behandling  

 i Tinget.
