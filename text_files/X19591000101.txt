Monopoltilsynet fik efter forhandlinger og pålæg ophævet nogle  

 eksklusivbestemmelser i A/S Fisker og Nielsen's forhandlerkontrakter for  

 Nilfisk støvsugere, idet bestemmelserne afskar konkurrenter fra at opnå  

 forretningsforbindelse med en overvejende del af branchens detailhandlere og  

 dermed også forbrugerne fra i samme forretning at kunne sammenligne Nilfisk  

 støvsugere med andre støvsugere.
Endvidere ophævedes en tidligere given  

 tilladelse til at håndhæve faste udsalgspriser.
 Efter at den A/S Fisker & Nielsen givne tilladelse til fortsat at  

 håndhæve faste udsalgspriser for Nilfisk støvsugere er udløbet pr. 30.  

 september 1959, har selskabet meddelt monopoltilsynet, at de for selskabets  

 støvsugere fastsatte udsalgspriser fremtidig kun er vejledende for selskabets  

 forhandlere.
 Tilladelsen til fortsat at håndhæve bindende udsalgspriser for Nilfisk  

 støvsugere blev første gang meddelt selskabet i 1956 for perioden indtil  

 udgangen af 1957. Dispensationen blev dengang givet på baggrund af de  

 umiddelbare virkninger, en ophævelse af de faste priser måtte antages at have  

 for selskabets salgssystem, »Meddelelser« 1956, nr. 6, side 69.  

 Under hensyn til, at tilsynet stod over for forhandlinger med selskabet  

 vedrørende en ændring af dets salgssystem, specielt de af selskabet med  

 forhandlerne afsluttede eksklusivaftaler, se »Meddelelser« 1957,  

 nr. 9, side 152-153 og 1958, nr. 5, side 79, blev tilladelsen gentagne gange  

 forlænget, sidste gang i juni 1959 for en periode af 3 måneder indtil 1.  

 oktober 1959. Det blev samtidig over for selskabet tilkendegivet, at sagen  

 herefter måtte betragtes som endeligt afgjort fra tilsynets side, hvorfor en  

 fornyet ansøgning om yderligere forlængelse af den givne tilladelse ikke  

 ville kunne forventes imødekommet.
 I forbindelse med de givne tilladelser til at håndhæve bindende  

 bruttopriser for Nilfisk støvsugere gav monopoltilsynet over for A/S Fisker  

 & Nielsen udtryk for, at selskabets overenskomster med forhandlerne  

 indebar en begrænsning af konkurrencen, som i betragtning af Nilfisk's  

 stilling på det danske støvsugermarked ikke kunne anses for rimelig.
Konkurrenceforholdene for støvsugere er her i landet præget af, at  

 branchen ved dispensationer i henhold til næringslovens § 29, stk. 3, har  

 opnået handelsministeriets tilladelse til at sælge støvsugere gennem  

 repræsentanter direkte til forbrugere.
A/S Fisker & Nielsen har ene af  

 samtlige støvsugerfabrikanter og -importører opbygget et salgssystem, der i  

 væsentligt omfang arbejder både med salg gennem repræsentanter og gennem  

 selvstændige detailhandlere, af hvilke sidste selskabet hidtil har haft 3  

 grupper, henholdsvis A-, B- og C-forhandlere.
A-forhandlerne, der udgjorde  

 langt den største gruppe, opnåede en nærmere fastsat rabat samt årsbonus  

 samtidig med, at varerne leveredes i konsignation, medens B- og  

 C-forhandlerne opnåede en mindre rabat og måtte købe varerne i fast regning.  

 A-forhandlerne var forpligtet til hverken direkte eller indirekte at være  

 interesseret i salget af andre nye støvsugere, herunder reservedele og  

 tilbehør.
Da selskabet i realiteten ikke længere antog B-forhandlere  

 (elektroinstallatører uden egen butik) og C-forhandlerne kun omfattede  

 installatører i landdistrikterne, vil det sige, at en detailhandler kun kunne  

 opnå levering af Nilfisk støvsugere, såfremt han forpligtede sig til ikke at  

 sælge andre støvsugere.
Sådanne eksklusivaftaler var afsluttet med den  

 overvejende del af branchens detailhandlere.
Under disse omstændigheder havde  

 de med Nilfisk konkurrerende fabrikker store vanskeligheder ved at vinde  

 indpas hos detailhandlerne, og var som følge heraf for hovedpartens  

 vedkommende henvist til at sælge gennem agenter direkte til forbruger,  

 hvilket for en enkelt virksomhed bevirkede, at denne efterhånden helt ophørte  

 med salg på hjemmemarkedet.
Monopoltilsynet optog på baggrund heraf forhandlinger med selskabet og med  

 den øvrige branche.
Det var på grundlag heraf tilsynets opfattelse, at de af  

 A/S Fisker & Nielsen fastsatte eksklusivbestemmelser for Nilfisk  

 støvsugere medførte en sådan urimelig indskrænkning i den frie  

 erhvervsudøvelse og urimelig ulighed i vilkårene for erhvervsudøvelsen, jfr.  

 monopollovens § 11 stk. 1, at de pågældende bestemmelser måtte kræves  

 ophævet.
Monopoltilsynet lagde herved bl. a. vægt på, at de med selskabet  

 konkurrerende støvsugerfabrikker i kraft af de omhandlede  

 eksklusivbestemmelser blev afskåret fra at opnå forretningsforbindelse med  

 hovedparten af elektroinstallatørerne og isenkræmmerne.
Man tillagde det  

 endvidere betydning, at den enkelte detailhandler, der ønskede at betjene  

 publikum bedst muligt, med et udvalg af forskellige støvsugere, som følge af  

 de nævnte eksklusivbestemmelser kun var i stand hertil, såfremt han gav  

 afkald på at forhandle Nilfisk støvsugere, ligesom man også tog i  

 betragtning, at det fra et forbrugersynspunkt næppe kunne være rimeligt, at  

 der ikke i samme forretning var mulighed for at sammenligne Nilfisk  

 støvsugere med andre støvsugere, se »Meddelelser« 1959, nr. 1, side  

 5-6.
 Tilsynets afgørelse blev truffet i juli 1958, men under hensyn til, at  

 ophævelsen af selskabets overenskomster med forhandlerne måtte antages at  

 medføre betydelige ændringer i selskabets salgsforhold, blev der givet  

 selskabet frist til at efterkomme den trufne afgørelse indtil udgangen af  

 1958.
Umiddelbart inden fristens udløb indbragte selskabet monopoltilsynets  

 afgørelse for monopol-ankenævnet, men da anken ikke havde opsættende  

 virkning, meddelte selskabet samtidig de forhandlere, der havde forpligtet  

 sig til udelukkende at føre Nilfisk støvsugere, at de fra den 1. januar 1959  

 ikke længere var bundet af disse bestemmelser.
Endvidere gjorde selskabet  

 sine forhandlere opmærksom på, at tilsynets afgørelse var anket, og at det  

 agtede på ny at kræve de tidligere gældende eksklusivbestemmelser overholdt,  

 såfremt ankenævnets afgørelse gav mulighed herfor.
En række af de med  

 selskabet konkurrerende støvsugerfabrikker intervenerede i sagen ved dens  

 behandling for monopol-ankenævnet til støtte for monopoltilsynets afgørelse.
Efter at sagen havde været til mundtlig behandling i ankenævnet, fandt  

 nævnet imidlertid, at forholdene omkring forhandlernes stilling ikke var  

 tilstrækkelig afklaret, hvorfor man ønskede sagens videre behandling i nævnet  

 udsat, således at der kunne tilvejebringes enighed om de rent faktiske  

 forhold og i forbindelse hermed på ny prøvet, om der måtte være mulighed for  

 en forhandlingsløsning.
Under de herefter mellem selskabet og tilsynet førte  

 forhandlinger fremlagde selskabet forslag til ny forhandleroverenskomst, som  

 i alt væsentligt imødekom tilsynets synspunkter.
I den nye forhandleroverenskomst, der gælder for samtlige forhandlere og  

 vedrører salget af husholdningsstøvsugere og bonemaskiner, er kravet om  

 eksklusivitet som betingelse for samhandel bortfaldet.
For så vidt angår  

 selskabets køb af ibyttetagne støvsugere til ophugning, opretholdes dog  

 kravet om, at den pågældende forhandler ikke må føre andre støvsugermærker  

 end Nilfisk.
Der er fra tilsynets side givet udtryk for, at man måtte se med  

 megen betænkelighed på en sådan eksklusivbestemmelse, hvorfor man har  

 forbeholdt sig at tage sagen op på ny, såfremt denne bestemmelse skulle vise  

 sig at medføre tilsvarende virkning som de tidligere ophævede  

 eksklusivaftaler.
De nu fastsatte rabat- og bonussatser svarer til de  

 tidligere for selskabets A-forhandlere gældende, ligesom adgangen for  

 forhandlerne til at modtage selskabets varer i konsignation er bevaret.
 Monopoltilsynet har under hensyn hertil erklæret sig indforstået med, at  

 selskabet den 1. november 1959 har ladet den nye forhandleroverenskomst træde  

 i kraft, og selskabet har herefter trukket den for monopol-ankenævnet  

 indbragte sag tilbage.
