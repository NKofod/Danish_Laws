Klage  

 over bedøvelse under tarmslyngsoperation og hygiejne i forbindelse med  

 fysioterapi Patientklagenævnet fandt grundlag for at kritisere  

 overlægen fra anæstesiologisk afdeling, idet han ikke var til stede ved  

 operationens start den 15. september 2002.
Nævnet lagde til grund, at det af Sundhedsstyrelsens  

 vejledning nr. 149 af 24. juli 1990 fremgår at ved generel anæstesi bør to  

 kvalificerede personer være til stede på operationsstuen eller umiddelbart  

 kunne komme til stede, hvis behovet opstår.
Den ene skal som hovedregel være  

 anæstesilæge.
I nogle tilfælde kan anæstesien, efter anæstesilægens  

 vurdering,  

 gennemføres af anæstesisygeplejerske.
Ved planlagte operationer gælder de  

 nævnte principper.
Videre fremgår det af vejledningen, at man ved akutte  

 operationer kan blive nødt til at fravige principperne.
Den ansvarlige  

 anæstesilæge må vurdere om anæstesien i særlige tilfælde kan gennemføres af  

 en  

 anæstesisygeplejerske efter telefonisk rådgivning.
Nævnet oplyste, at indledning af anæstesi til akut  

 operation på grund af tarmslyng er én af de få procedurer, der selv med  

 moderne  

 anæstesiteknik, stadig er forbundet med høj risiko for alvorlige, potentielt  

 livstruende komplikationer.
Det skyldes muligheden for, at der under  

 indledningen sker overløb af maveindhold til lungerne.
Det var derfor nævnets opfattelse, at det er nødvendigt  

 at gøre alt, hvad der er muligt, for at reducere risikoen for denne  

 komplikation.
Med hertil hører, at der fra starten om muligt medvirker en  

 speciallæge  

 i anæstesiologi.
Hvis en sådan er til rådighed, er det efter nævnets  

 opfattelse  

 ikke tilstrækkeligt, at speciallægen i anæstesiologi kan tilkaldes, hvis/når  

 der er opstået problemer.
 Patientklagenævnet fandt ikke grundlag for at kritisere  

 sygeplejerske A og B fra anæstesiologisk afdeling for deres behandling af  

 patienten den 15. september 2002.
 Det var nævnets opfattelse, at sygeplejerske A og B  

 havde fulgt afdelingens vejledning for aspiration af akutte patienter.
Nævnet oplyste, at overløb af maveindhold til lungerne  

 beskadiger lungevævet, afhængigt af hvor meget, der er kommet ned i lungerne,  

 og hvor surt maveindholdet er.
En sådan lungeskade er en velkendt og alvorlig  

 komplikation, som kan kræve respiratorbehandling og i nogle tilfælde medfører  

 døden.
Nævnet oplyste videre, at ved akutte operationer er  

 maven per definition aldrig tom, idet en række forhold, som eksempelvis  

 smerter, morfin-behandling og sygdommen i sig selv nedsætter mavens  

 tømningshastighed.
På trods af forsøg på at suge maveindhold op gennem en  

 slange, vil man aldrig kunne tømme maven helt.
Nævnet oplyste desuden, at der ved start af bedøvelse  

 derfor anvendes en teknik, hvor man, efter at patienten har indåndet ren ilt,  

 indsprøjter et hurtigtvirkende indsovningsmiddel efterfulgt af et  

 muskellammende  

 stof, så snart patienten er faldet i søvn.
Herefter nedføres en plastikslange  

 gennem svælget til luftrøret.
Plastikslangen er nederst på ydersiden forsynet  

 med en ballon, der ved opblæsning forsegler luftrøret, så man kan etablere  

 kunstig vejrtrækning ved indblæsning gennem trakealtuben, mens maveindholdet  

 ikke kan løbe ned i luftrøret langs tuben.
Det er en forudsætning, at  

 intubationen  

 ikke i sig selv giver tekniske vanskeligheder, som eksempelvis ved dårlig  

 oversigt i svælg og ved strubehoved på grund af anatomiske forhold hos  

 patienten.
Hvis det viser sig at være tilfældet, så der går for lang tid, er  

 det nødvendigt at sikre patientens ilttilførsel ved at indblæse ilt gennem en  

 ansigtsmaske, der slutter uden om næse og mund.
Det medfører i sig selv  

 risiko  

 for at blæse maveindhold ned i lungerne.
 Patientklagenævnet fandt ikke grundlag for at kritisere  

 sygeplejerske C for hendes behandling af patienten i forbindelse med  

 medicineringen den 17. september 2002.
Nævnet oplyste, at patienter, der har et rør i  

 luftrøret har brug for beroligende midler, i dette tilfælde Propofol, for at  

 kunne klare at have dette rør.
Det var nævnets opfattelse, at det er i  

 overensstemmelse med almindelig anerkendt faglig standard, at patienterne kun  

 er så beroligede, at de netop kan tolerere røret, da behandlingen med  

 Propofol  

 er behæftet med bivirkninger, såsom nedsættelse af blodtrykket.
Der kan  

 endvidere være en sammenhæng mellem graden af beroligelse og risikoen for  

 udviklingen af nerveforstyrrelser.
Nævnet oplyste videre, at grænsen for hvor meget  

 beroligende middel, man skal have for at kunne klare at have røret i  

 luftrøret  

 varierer fra patient til patient, og patienten kan vågne hurtigt op, da  

 Propofol er et lægemiddel, der udskilles hurtigt.
Det var derfor efter  

 nævnets  

 opfattelse i overensstemmelse med almindelig anerkendt faglig standard at  

 reducere tilførslen af Propofol og efterfølgende observere patienten for at  

 registre eventuelle ændringer, som følge af den nedsatte dosis.
 Patientklagenævnet fandt grundlag for at kritisere  

 fysioterapeuten for hendes behandling af patienten den 19. september 2002.
 Nævnet oplyste, at hvis der tages de nødvendige  

 hygiejniske forholdsregler af fysioterapeuten, er der ikke infektionsrisiko  

 forbundet med at gennemføre øvelsesbehandling på en patient med indstik til  

 drop, kateter og kanyler.
 Nævnet oplyste videre, at det er i strid med  

 almindelige hygiejniske regler at bære hånd- og fingersmykker under arbejdet  

 på  

 en intensiv afdeling, da de kan være sæde for bakterier med risiko for, at  

 disse overføres til patienter og resulterer i infektioner.
 Det var herefter nævnets opfattelse, at det er under  

 normen for almindelig anerkendt faglig standard at bære smykker under  

 arbejdet  

 med en patient, der ligger på en intensiv afdeling.
