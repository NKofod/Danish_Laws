Bekendtgørelse om statsforvaltningens behandling af sager om faderskab og medmoderskab I medfør af § 33 i børneloven, jf. lovbekendtgørelse nr. 1047 af 8. november 2012, som ændret ved lov nr. 647 af 12. juni 2013 og lov nr. 652 af 12. juni 2013, fastsættes:
Kapitel 1 Bekendtgørelsens anvendelsesområde § 1. Denne bekendtgørelse finder anvendelse ved statsforvaltningens behandling af:
1) sager om anerkendelse af faderskab og medmoderskab, der kan afsluttes uden nærmere undersøgelser (kapitel 2), 2) sager om anerkendelse af faderskab og medmoderskab, der kræver nærmere undersøgelser (kapitel 3), og 3) sager, hvor faderskab og medmoderskab er registreret eller anerkendt, og som rejses inden seks måneder efter barnets fødsel, jf. lovens §§ 5-6 a, og genoptagelse af sager om faderskab og medmoderskab, jf. lovens §§ 21-25 (kapitel 6).
Kapitel 2 Sager om anerkendelse af faderskab og medmoderskab, der kan afsluttes uden nærmere undersøgelser § 2. En omsorgs- og ansvarserklæring efter lovens § 14, stk. 1, indgives på en blanket, jf. § 18, nr. 1 og 2. Erklæringen underskrives af begge forældre.
Forældrenes underskrift og dateringens rigtighed skal være bekræftet af en advokat eller to vitterlighedsvidner.
Dette gælder dog ikke, hvis forældrene underskriver erklæringen ved møde for statsforvaltningen.
Stk. 2. Erklæringen er afgivet, når statsforvaltningen har modtaget den i underskrevet og dateret stand.
Er lovens betingelser for anerkendelse af faderskab eller medmoderskab opfyldt, påtegner statsforvaltningen erklæringen og udleverer kopi af den til forældrene.
§ 3. Anerkendelse af faderskab og medmoderskab efter lovens § 14, stk. 2, nr. 1, stk. 4, nr. 1, eller stk. 5, indgives på en blanket, jf. § 18, nr. 3 og 4. Blanketten underskrives af den part, der vil anerkende faderskabet eller medmoderskabet.
Partens underskrift og dateringens rigtighed skal være bekræftet af en advokat eller to vitterlighedsvidner.
Dette gælder dog ikke, hvis parten underskriver blanketten ved møde for statsforvaltningen.
Stk. 2. Anerkendelse er sket, når statsforvaltningen har modtaget blanketten i underskrevet og dateret stand.
Er lovens betingelser for anerkendelse af faderskab eller medmoderskab opfyldt, påtegner statsforvaltningen blanketten og udleverer kopi af den til forældrene.
§ 4. Anerkendelse af faderskab og medmoderskab efter lovens § 14, stk. 3 og 6, er sket, når forældrene har underskrevet en omsorgs- og ansvarserklæring, jf. § 2, stk. 1, under et møde hos statsforvaltningen, og statsforvaltningen, jf. stk. 2, har modtaget alle andre parters tiltræden i underskrevet og dateret stand.
Er lovens betingelser for anerkendelse af faderskab eller medmoderskab opfyldt, påtegner statsforvaltningen erklæringen og udleverer kopi af den til forældrene.
Stk. 2. Tiltrædelse af en anerkendelse af faderskab og medmoderskab efter lovens § 14, stk. 3 og 6, indgives på en blanket, jf. § 18, nr. 5 og 6. Blanketten underskrives af den part, der vil tiltræde, at en anden part anerkender faderskabet eller medmoderskabet.
Underskriften og dateringens rigtighed skal være bekræftet af en advokat eller to vitterlighedsvidner.
Dette gælder dog ikke, hvis blanketten underskrives af den pågældende part ved møde for statsforvaltningen.
Statsforvaltningen påtegner blanketten og udleverer en kopi af den til den pågældende part.
Kapitel 3 Sager om anerkendelse af faderskab eller medmoderskab, der kræver nærmere undersøgelser § 5. Hvis der ikke foreligger tilstrækkelige oplysninger om, hvem der er eller kan være far eller medmor til barnet, indkalder statsforvaltningen snarest muligt moderen til et møde.
Indkaldelsen, der skal være skriftlig, skal indeholde vejledning om, at sagen vil kunne indbringes for retten, hvis moderen udebliver fra mødet.
 Stk. 2. Mødet afholdes senest fire måneder efter barnets fødsel, medmindre særlige omstændigheder gør sig gældende.
Stk. 3. Udebliver moderen uden lovlig grund fra mødet, skal hun indkaldes til nyt møde.
Statsforvaltningen vejleder i den nye mødeindkaldelse om, at udeblivelse fra mødet vil medføre, at sagen indbringes for retten, samt om de tvangsmidler, som retten kan iværksætte efter retsplejelovens § 178.
 § 6. Statsforvaltningen kan med moderens samtykke indhente en erklæring fra embedslægen om, i hvilken periode moderen blev gravid.
§ 7. Hvis moderen tilbageholder oplysninger om, hvem der er eller kan være barnets far eller medmor, jf. lovens § 8, skal statsforvaltningen indbringe sagen for retten.
Samtidig skal statsforvaltningen vejlede hende om de tvangsmidler, som retten kan iværksætte efter retsplejelovens § 178.
 Stk. 2. Politiet yder statsforvaltningen bistand til sagens oplysning, herunder ved eftersøgning af opgivne faderskabs- eller medmoderskabsmuligheder.
 § 8. Statsforvaltningen skal skriftligt vejlede den part, som er eller kan være barnets far eller medmor, om retsvirkningerne af et faderskab eller et medmoderskab samt om konsekvenserne, hvis faderskabet eller medmoderskabet ikke anerkendes.
Stk. 2. Statsforvaltningen kan efter omstændighederne indkalde den part, som er eller kan være barnets far eller medmor, til et møde.
Mødeindkaldelsen skal være skriftlig og indeholde samme vejledning som efter stk. 1. Statsforvaltningen skal desuden vejlede om, at udeblivelse fra mødet kan indebære, at sagen indbringes for retten.
§ 9. Anerkendelse af faderskab efter lovens § 14, stk. 2, nr. 2, og stk. 4, nr. 2, sker på en blanket, jf. § 18, nr. 3. Blanketten underskrives af manden.
Mandens underskrift og dateringens rigtighed skal være bekræftet af en advokat eller to vitterlighedsvidner.
Dette gælder dog ikke, hvis manden underskriver blanketten ved møde hos statsforvaltningen.
Stk. 2. Anerkendelse er sket, når statsforvaltningen har modtaget blanketten i underskrevet og dateret stand.
Er lovens betingelser for anerkendelse af faderskab opfyldt, påtegner statsforvaltningen blanketten og udleverer kopi af den til forældrene.
Kapitel 4 Forskellige bestemmelser § 10. Samtykke fra en værge for en mindreårig part, der ønsker at anerkende faderskabet eller medmoderskabet, jf. lovens § 14, stk. 8, 2. pkt. skal være skriftligt.
Samtykket påføres erklæringen eller blanketten.
 Stk. 2. Bestemmelsen i stk. 1 finder tilsvarende anvendelse, hvis en mindreårig part vil tiltræde, at en anden part anerkender faderskabet eller medmoderskabet, jf. § 4, stk. 2.
§ 11. Hvis en part opholder sig i udlandet, kan statsforvaltningen anmode den danske repræsentation for det pågældende land om at bistå ved behandlingen af sagen.
Opholder en part sig på Færøerne eller i Grønland, kan statsforvaltningen anmode Rigsombudsmanden på Færøerne henholdsvis Rigsombudsmanden i Grønland om at bistå ved behandlingen af sagen.
 § 12. Ved anerkendelse af faderskab og medmoderskab efter lovens §§ 27, 27 a og 27 b skal en blanket med samtykke til behandling med assisteret reproduktion og erklæring om faderskab eller medmoderskab, jf. § 18, nr. 7 og 8, indgives til statsforvaltningen.
Stk. 2. En blanket med samtykke til behandling med assisteret reproduktion og erklæring om faderskab eller medmoderskab skal være underskrevet af begge forældre og en eventuel kendt sæddonor.
Underskrifterne og dateringens rigtighed skal være bekræftet af en advokat eller to vitterlighedsvidner.
Dette gælder dog ikke, hvis blanketten er underskrevet ved møde for en sundhedsperson.
Blanketten skal være påtegnet af en sundhedsperson.
Kapitel 5 Sagens afslutning § 13. Hvis faderskab eller medmoderskab anerkendes over for statsforvaltningen efter barnets fødsel, skal statsforvaltningen indberette det til Det Centrale Personregister.
 Stk. 2. Hvis barnet har bopæl i udlandet, men har et dansk personnummer, skal statsforvaltningen indberette faderskabet eller medmoderskabet til Det Centrale Personregister.
§ 14. Er sagen indbragt for retten, jf. lovens § 13, skal retten, når ankefristen er udløbet, eller når en eventuel ankesag er afsluttet, sørge for indberetning til Det Centrale Personregister med oplysning om, hvem der er blevet dømt som barnets far eller medmor.
Hvis der sker anerkendelse af faderskab eller medmoderskab over for retten, sørger retten ligeledes for, at der sker indberetning herom til Det Centrale Personregister Stk. 2. Hvis retten afslutter en sag, uden at faderskab eller medmoderskab er blevet fastslået, og hvis barnets fødsel er anmeldt efter lov om anmeldelse af fødsler og dødsfald, giver statsforvaltningen meddelelse herom til personregisterføreren, når statsforvaltningen har modtaget meddelelse herom fra retten.
 § 15. Hvis statsforvaltningen skønner, at det ikke vil være muligt at tilvejebringe de oplysninger, som retten har behov for til fastslåelse af faderskab eller medmoderskab, kan statsforvaltningen henlægge sagen.
Stk. 2. Statsforvaltningen giver meddelelse til moderen, hvis sagen henlægges.
Er barnets fødsel anmeldt efter lov om anmeldelse af fødsler og dødsfald, giver statsforvaltningen ligeledes meddelelse til personregisterføreren Kapitel 6 Indsigelse mod registrering eller anerkendelse af faderskab og medmoderskab samt genoptagelse af sager om faderskab og medmoderskab § 16. Ved behandling af sager efter lovens §§ 5-6 a, hvor en part rejser en sag hos statsforvaltningen om faderskab eller medmoderskab, og ved behandling af sager om genoptagelse af en sag om faderskab eller medmoderskab efter lovens §§ 21-25 finder reglerne i §§ 2-4, § 5, stk. 1 og 3, §§ 6-15 og 17 tilsvarende anvendelse.
Kapitel 7 International kompetence § 17. Statsforvaltningen kan behandle en sag om faderskab eller medmoderskab, hvis betingelserne herfor i retsplejelovens § 456 b er opfyldt.
Kapitel 8 Blanketter og arkivering § 18. Følgende blanketter godkendes af Ankestyrelsen, Familieretsafdelingen:
 1) Omsorgs- og ansvarserklæring om faderskab.
 2) Omsorgs- og ansvarserklæring om medmoderskab.
 3) Anerkendelse af faderskab.
 4) Anerkendelse af medmoderskab.
 5) Tiltrædelse af faderskab.
 6) Tiltrædelse af medmoderskab.
 7) Samtykke til behandling med assisteret reproduktion og erklæring om faderskab.
 8) Samtykke til behandling med assisteret reproduktion og erklæring om medmoderskab.
 § 19. Blanketter, jf. § 18, hvorved en forælder anerkender faderskab eller medmoderskab til et barn, som statsforvaltningen modtager, opbevares i statsforvaltningens arkiv i 30 år.
Kapitel 9 Ikrafttræden og overgangsbestemmelser § 20. Bekendtgørelsen træder i kraft den 1. december 2013.
 Stk. 2. Bekendtgørelsen finder kun anvendelse på behandling af sager om faderskab, der vedrører børn, som er født den 1. juli 2002 eller senere, jf. dog stk. 3 og 4.
 Stk. 3. Bekendtgørelsen finder tillige anvendelse på behandling af sager om faderskab efter lovens § 36, stk. 2, selvom barnet er født før den 1. juli 2002.
 Stk. 4. Bekendtgørelsen finder kun anvendelse på behandling af sager om fader- og medmoderskab, der vedrører børn, som er blevet til ved behandling med assisteret reproduktion, hvis samtykke og erklæring efter lovens §§ 27, 27 a eller 27 b er afgivet efter bekendtgørelsens ikrafttræden.
 Stk. 5. Bekendtgørelse nr. 709 af 18. juni 2013 om statsforvaltningens behandling af faderskabssager ophæves.
