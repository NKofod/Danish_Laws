Nr BSF 2 Forslag til folketingsbeslutning om forenklet klagesagsbehandling og  

 maksimal ventetid for klagesagsbehandling i Sundhedsvæsenets Patientklagenævn Fremsat af Tove Lindbo Larsen (S) Hanne Andersen (S) Torben Lund (S) Dorte  

 Bennedsen (S) Martin Glerup (S) Anna-Marie Hansen (S) Qvist Jørgensen (S)  

 Lone Møller (S) Ingrid Rasmussen (S) den 7. oktober 1992 Folketinget pålægger regeringen med henblik på at forkorte og  

 effektivisere sagsbehandlingen i sager, der afgøres af Patientklagenævnet,  

 således at sagerne kan afsluttes inden for 3 måneder, samt for at sikre  

 parternes adgang til gennem partsoffentlighed at få adgang til det faglige  

 grundlag for sagernes sundhedsfaglige vurderinger og konklusioner inden den  

 1. juli 1993 at træffe følgende foranstaltninger:
1. Den samlede sagsbehandlingstid fra klagens modtagelse til  

 Patientklagenævnets afgørelse må højst udgøre 3 måneder.
I komplicerede sager  

 må sagsbehandlingstiden højst udgøre 6 måneder.
Der skal indføres tidsfrister  

 for afgivelse af udtalelser fra medicinalpersonalet og høringer i  

 Sundhedsstyrelsen/Retslægerådet.
 2. Den centrale administrative forberedelse af klagesagerne henlægges  

 fuldt ud til Patientklagenævnets eget sekretariat, der i nødvendigt omfang  

 styrkes med lægelig konsulentbistand.
3. Sagsgangen ændres, således at embedslægeinstitutionerne efter at have  

 oplyst sagerne fremsender dem direkte til Patientklagenævnet.
Endvidere skal  

 embedslægeinstitutionernes opgaver med behandling af klagesagerne  

 tilbageføres til ordningen inden den 1. september 1992, således at  

 embedslægeinstitutionerne udfærdiger en indstilling i de ukomplicerede sager.
4. Sagerne i Patientklagenævnet, der har været forelagt  

 Sundhedsstyrelsen/Retslægerådet, skal indeholde alle sundhedsfaglige  

 oplysninger, der er indgået i sagens vurdering i de pågældende instanser,  

 herunder udtalelser fra f.eks.
Sundhedsstyrelsens særlige sagkyndige,  

 specialister, litteraturreferencer m.v.
5. Sundhedsstyrelsen udarbejder retningslinier, der pålægger  

 embedslægeinstitutionerne at foretage en løbende, direkte indberetning til  

 Sundhedsstyrelsen af sager, der f.eks. vedrører gentagne alvorlige eller mere  

 principielle forhold.
Den samme forpligtelse pålægges Patientklagenævnet.
Bemærkninger til forslaget Almindelige bemærkninger Borgere, der klager over behandling i sundhedsvæsenet, har en indlysende  

 ret til en hurtig, effektiv og gennemskuelig behandling af klagesagen.
 Beslutningsforslaget fremsættes med henblik på, at der sker en omlægning  

 af sagsbehandlingen af klagesagerne i Sundhedsvæsenets Patientklagenævn,  

 således at denne effektiviseres og forkortes og bliver mere gennemskuelig  

 vedrørende de lægelige ekspertudtalelser.
I en længere årrække, stort set siden Sundhedsvæsenets Patientklagenævn  

 blev oprettet den 1. januar 1988, har der været problemer med at opnå en  

 tilfredsstillende sagsbehandlingstid, først og fremmest fordi sagerne ophobes  

 i Sundhedsstyrelsen.
Der har endvidere været tale om dobbeltadministration og  

 uklare administrative principper, bl.a. ved, at den administrative  

 sagsforberedelse af sagerne har været delt i en juridisk-administrativ  

 behandling i Patientklagenævnets sekretariat og en lægelig-juridisk  

 behandling i Sundhedsstyrelsen.
Bemærkninger til beslutningsforslagets enkelte punkter Til nr. 1 Det må være ønskeligt såvel set fra klagerens som fra indklagede  

 medicinalpersoners synsvinkel, at sagerne afgøres hurtigst muligt.
De fleste  

 sager bør således kunne afsluttes inden for tre måneder, men i mere  

 komplicerede sager, hvor der f.eks. skal gennemføres flere høringsrunder af  

 involverede medicinalpersoner, eller hvor der kræves mere omfattende  

 ekspertudsagn, kan det være nødvendigt med en noget længere  

 sagsbehandlingstid, der dog aldrig må overskride 6 måneder.
Ud over en mere rationel sagsgang bør der indføres svarfrister på f.eks.  

 14 dage til medicinalpersoner, som høres.
Ved Patientklagenævnets  

 forelæggelse af sager for eksperter bør svarfristen være højst 1 måned.
Til nr. 2 Den nuværende sagsgang bør ændres således, at Patientklagenævnets  

 sekretariat pålægges at gennemføre den samlede administrative forberedelse af  

 sagerne.
Patientklagenævnet skal fortsat have adgang til at indhente  

 sundhedsfaglige ekspertudtalelser i Sundhedsstyrelsen/Retslægerådet.
I  

 tilknytning til den igangværende behandling af Retslægerådets fremtidige  

 struktur og funktion skal det overvejes, om Patientklagenævnet i fremtiden  

 ikke skal indhente sine ekspertudtalelser gennem Sundhedsstyrelsen, men  

 derimod gennem Retslægerådet.
Med henblik på at styrke det sundhedsfaglige grundlag for nævnets  

 afgørelser skal der i Patientklagenævnets sekretariat ansættes lægelig  

 konsulentbistand med henblik på at bistå nævnet med at indhente  

 sundhedsfaglige ekspertudtalelser.
Bistanden skal endvidere være  

 tilstrækkelig til at sikre, at den sundhedsfaglige oplysning af sager er  

 velargumenteret og forståelig for ikke sundhedsfagligt uddannede medlemmer af  

 nævnet.
Endelig skal de lægelige konsulenter medvirke ved formuleringen af  

 spørgsmål, der forelægges til udtalelse hos sundhedsfaglige eksperter m.v.
Til nr. 3 Med henblik på at forenkle, afkorte og smidiggøre sagsgangen skal  

 embedslægerne fremsende sagerne med indhentede bilag og indstilling direkte  

 til Patientklagenævnet.
Sundhedsministeriets beslutning om, at  

 embedslægeinstitutionerne pr. 1. september 1992 ikke mere skal afgive  

 indstilling i de ukomplicerede sager, skal således ændres, og de ressourcer,  

 der i tilknytning hertil blev fjernet fra embedslægeinstitutionerne, skal  

 tilbageføres.
Ved at embedslægeinstitutionerne foretager en indstilling i ukomplicerede  

 sager, opnår man ud over at forkorte tiden for sagsbehandlingen, at  

 embedslægeinstitutionernes lokale overvågning af sundhedstilstanden styrkes.  

 En mere aktiv involvering i sagsbehandlingen i embedslægeinstitutionerne  

 forbedrer muligheden for den direkte kontakt til såvel patienten, der klager,  

 som til behandlingspersonalet.
Herved må det forventes, at en række  

 misforståelser pga. utilstrækkelig kommunikation mellem parterne afbødes.
 Den faglige vejledning af embedslægeinstitutionerne bør endvidere styrkes  

 med henblik på at sikre et højt og ensartet niveau for sagsbehandlingen i  

 embedslægeinstitutionerne, f.eks. gennem afholdelse af kurser, regelmæssige  

 møder mellem Patientklagenævnets sekretariat og embedslægeinstitutionerne  

 m.v.
Til nr. 4 Principper om partsindsigt, jf. lov om offentlighed i forvaltningen, har  

 været vanskelige eller umulige at opfylde, idet bl.a. udtalelser fra  

 Sundhedsstyrelsens særligt sagkyndige af Sundhedsstyrelsen har været opfattet  

 som interne sagsakter, der ikke har været tilgængelige for sagens parter.
For  

 nævnets medlemmer har den manglende adgang til at se samtlige  

 ekspertudtalelser fra Sundhedsstyrelsens sagkyndige rådgivere vanskeliggjort  

 en selvstændig vurdering i nævnet pga. manglende eller uklare præmisser for  

 Sundhedsstyrelsens indstilling/konklusion.
Der skal indføres fuld adgang for sagens parter til at få forelagt  

 ekspertudsagn i deres fulde ordlyd.
Uklare høringssvar skal kunne uddybes  

 bl.a. gennem inddragelse af Patientklagenævnets sekretariats lægelige  

 konsulenter.
Klare høringssvar og Patientklagenævnets fulde indsigt i ekspertudsagnene  

 er en forudsætning for, at nævnet kan afgive begrundede afgørelser til såvel  

 klager som til påklagede medicinalpersoner.
Dette er også en nødvendighed,  

 når indstillingen sendes til høring/kommentar hos klager og  

 medicinalpersoner, før nævnet træffer afgørelse i sagen.
Til nr. 5 For at sikre gennemførelsen af Sundhedsstyrelsens tilsynsopgaver i henhold  

 til sundhedsvæsenets centralstyrelseslovs § 4 foreslås det, at  

 Sundhedsstyrelsen udarbejder nærmere retningslinier, der pålægger  

 embedslægeinstitutionerne at foretage en direkte orientering af styrelsen i  

 f.eks. sager, der vedrører gentagelsestilfælde, særlig alvorlige eller  

 principielle forhold m.v., samt at embedslægerne i en årlig indberetning  

 oversigtsmæssigt redegør til Sundhedsstyrelsen for de rejste sager.
 Der bør foretages en tilsvarende løbende indberetning fra  

 Patientklagenævnet af de særlige sager, der har interesse for  

 Sundhedsstyrelsens varetagelse af sine tilsynsopgaver.
Økonomi Det forudsættes, at embedslægevæsenet får tilbageført de ressourcer, der  

 er overført til Sundhedsstyrelsen pr. 1. september 1992. Omkostningerne i  

 forbindelse med nedbringelsen af sagsbehandlingstiden anslås til 4 årsværk  

 eller ca. 1,1 mio kr.
