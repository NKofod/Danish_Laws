Nr LSF 83 Forslag til Lov om ændring af lov om social bistand (Ret til at modtage  

 tilskud til køb af hjemmehjælpstimer) den 29. oktober 1992 § 1 I lov om social bistand, jf. lovbekendtgørelse nr. 829 af 1. oktober  

 1992, som senest ændret ved lov nr. 500 af 24. juni 1992, foretages følgende  

 ændringer:
 1. Efter § 56 indsættes:
» § 56 a.
Modtagere af varig hjemmehjælp til husligt arbejde  

 og let personlig pleje har ret til at vælge at modtage denne i form af et  

 kommunalt tilskud til køb af hjemmehjælpsydelser hos private eller hos andre  

 kommuner.
Stk. 2. Tilskuddet udbetales af opholdskommunen i form af  

 ydelsesbeviser.
På ydelsesbeviset angives hvilke typer af serviceydelser, de  

 kan anvendes til, og hvilken økonomisk værdi de har.
Den økonomiske værdi  

 fastsættes i forhold til omfanget af den tildelte hjælp.
Ydelsesbeviser  

 anvendes til betaling hos private eller andre kommuner, der er villige til at  

 præstere de ydelser, ydelsesbeviset giver ret til.
Ydelsesbeviser indløses  

 mod kontant betaling i opholdskommunen, jf. 1. pkt.
 Stk. 3. Retten til at modtage tilskud efter stk. 1 bortfalder,  

 hvis ydelsesbeviset ikke anvendes i overensstemmelse med det formål, der er  

 fastsat af kommunen.
 Stk. 4. Kommunen fører tilsyn med hjemmehjælp, der ydes af private  

 eller af en anden kommune efter stk. 1.
 Stk. 5. Socialministeren kan fastsætte nærmere regler om  

 afgrænsningen af let personlig pleje, udfærdigelse af ydelsesbeviser, og  

 fastsættelse af den økonomiske værdi af ydelsesbeviserne.
§ 56 b.
Kommunen kan, mod fuld betaling fra modtageren, yde  

 hjemmehjælp, der overstiger den hjælp, der i øvrigt er tildelt og  

 modtaget.« 2. I § 57 indsættes som stk. 2:
» Stk. 2. Kommunalbestyrelsens opgørelse af den økonomiske  

 værdi af ydelsesbeviset efter § 56 a kan ikke indbringes for anden  

 administrativ myndighed.« § 2 Loven træder i kraft den 1. juli 1993.
Bemærkninger til lovforslaget Almindelige bemærkninger 1. Som et led i den videre modernisering af den offentlige sektor, skal  

 borgernes frie valg af offentlige serviceydelser styrkes.
Lovforslaget er et  

 skridt i retning af større brugerindflydelse på de kommunale serviceydelser.  

 Forslaget skal medvirke til at styrke ældres og handicappedes selvbestemmelse  

 og indflydelse på deres egen situation.
Hensigten med forslaget er endvidere  

 at opnå en større effektivisering og serviceorientering af den kommunale  

 hjemmehjælp, idet det eksisterende offentlige system suppleres med  

 markedsmekanismer.
Det frie valg vil give kommunerne en tilskyndelse til  

 løbende at forny hjemmehjælpen for dermed i højere grad at imødekomme  

 modtagernes behov.
2. Der stilles forslag om at indføre ret til frit valg af leverandør af  

 visse former for hjemmehjælp, og hermed medbestemmelse med hensyn til hvem  

 der udfører hjælpen, hvordan den udføres, og hvornår den udføres.
Borgere får  

 hermed ret til at efterspørge varig hjemmehjælp hos private og hos andre  

 kommuner end opholdskommunen.
 Lovforslaget indeholder tillige en ret for kommunenerne til, mod fuld  

 betaling fra modtageren, at yde hjemmehjælp, som ligger ud over den hjælp,  

 som de er forpligtet til at yde.
 3. Ret til frit valg gives til personer, der af kommunalbestyrelsen er  

 tildelt varig hjemmehjælp.
Det er en forudsætning, at kommunalbestyrelsen udelukkende har tildelt den  

 pågældende hjælp i form af praktisk bistand til husligt arbejde og/eller let  

 personlig pleje.
Ved husligt arbejde forstås i denne sammenhæng f.eks.  

 rengøring, vask, tøjreparationer og indkøb.
Ved let personlig pleje forstås  

 personlig bistand til personer, der i nogen grad er i stand til at udføre  

 egen omsorg.
Personer, der modtager mere omfattende hjælp til personlige fornødenheder,  

 omfattes ikke af reglerne om frit valg.
Baggrunden herfor er, at der til  

 denne persongruppe ydes en omfattende hjælp, der i tidsmæssig henseende kan  

 være vanskelig at opgøre.
Den ydes på forskellige og flere tidspunkter af  

 døgnet og ofte af forskellige faggrupper, således at hjælpen ændres fra dag  

 til dag i forhold til det aktuelle behov og integreres med andre pleje- og  

 omsorgsopgaver.
Hertil kommer, at denne hjælp, der ofte indeholder  

 forebyggende ydelser og genoptræning, forudsætter en mere kvalificeret  

 bistand fra uddannet hjælp.
Kommunalbestyrelsen foretager afgrænsningen mellem mere omfattende  

 personlig pleje og let personlig pleje efter en konkret vurdering.
Ved  

 afgrænsningen skal der tages vidtgående hensyn til, at så mange borgere som  

 muligt får ret til at vælge.
4. Personer, der efter ovenstående har ret til frit valg, og som ønsker at  

 benytte en privat leverandør eller at modtage hjemmehjælpsydelsen fra en  

 anden kommune end opholdskommunen, får udstedt et ydelsesbevis svarende til  

 det antal månedlige hjemmehjælpstimer, som personens behov ved tildelingen er  

 opgjort til.
Af ydelsesbeviset fremgår også til hvilke typer af  

 serviceydelser, det kan anvendes (f.eks. til rengøring, tøjvask, indkøb  

 etc.). Ydelsesbeviset udstedes månedligt forud.
Ydelsesbeviset tjener som afregningsenhed hos den leverandør, som  

 hjemmehjælpsmodtageren vælger at efterspørge sin ydelse hos.
Mod udlevering  

 af ydelsesbeviset til private og kommuner, der er villige til at præstere de  

 ydelser, ydelsesbeviset giver ret til, kan hjemmehjælpsmodtageren modtage  

 hjemmehjælpen fra disse.
Leverandøren kan efterfølgende få indløst  

 ydelsesbeviset hos opholdskommunen til den fastsatte pris.
Efter  

 hjemmehjælpsmodtagerens valg, kan ydelsesbeviset opdeles, således at det kan  

 anvendes som afregning til flere leverandører.
 Det foreslås, at socialministeren fastsætter nærmere regler om  

 udfærdigelse af ydelsesbeviser.
5. Personer, der er tildelt varig hjemmehjælp, og som ønsker, at  

 serviceydelsen leveres af private eller en anden kommune, kan frit vælge  

 mellem private og kommuner, som accepterer kommunale ydelsesbeviser som  

 afregningsenhed.
Det er borgerens eget ansvar at træffe aftale med den  

 ønskede leverandør om arbejdets udførelse.
I denne henseende indgår borgeren  

 en almindelig aftale med den pågældende leverandør, som er betinget af begge  

 parters accept af de opstillede betingelser.
Leverandører, der kan udføre  

 opgaverne, har ikke nogen leveranceforpligtelse, ligesom borgere ikke har  

 krav på at kunne få anvist en privat leverandør.
Forslaget om at indføre ret til frit valg af hjemmehjælpsleverandør ændrer  

 ikke ved det forhold, at det fortsat påhviler kommunalbestyrelsen at sikre,  

 at borgere med ophold i kommunen, der har behov for hjemmehjælp, får tilbudt  

 hjemmehjælp fra den kommunale hjemmehjælpsordning.
Opholdskommunerne har  

 således fortsat en forsyningspligt.
6. Ydelsesbeviset svarer som anført til kommunens pris pr. effektiv  

 hjemmehjælpstime, korrigeret for udgifter til tilsyn, administration m.v.  

 Såfremt modtageren af ydelsesbeviset vælger at anskaffe serviceydelsen hos en  

 leverandør, der opkræver en lavere betaling pr. time end ydelsesbevisets  

 værdi, omdannes differencen til et højere timetal end oprindelig fastsat ved  

 tildelingen.
Det forhøjede timetal kan dog kun bruges til serviceydelser i  

 forbindelse med husligt arbejde og let personlig pleje.
Modtageren kan ikke  

 få udbetalt differencebeløbet ved valg af en billigere leverandør.
Hvis  

 ydelsesbeviset anvendes til betaling for serviceydelser hos en leverandør,  

 der opkræver en højere timebetaling end ydelsesbevisets værdi, kan modtageren  

 vælge ved egenbetaling at dække merudgifterne, eller alternativt at klare sig  

 for et lavere servicetimetal end fastsat ved tildelingen.
 En kommunes vederlag for ydelse af hjemmehjælp til borgere i andre  

 kommuner må ikke overstige de faktiske udgifter ved ydelsen.
Med lovforslaget gives der samtidig hjemmel til, at kommuner kan levere  

 hjemmehjælpsydelser i andre kommuner.
En kommunes pris for levering af  

 hjemmehjælpsydelser skal svare til kommunens faktiske udgift hertil.
7. Med lovforslaget får kommunerne også hjemmel til, mod fuld betaling fra  

 modtageren, at yde hjemmehjælp, der ligger udover den hjælp, som modtageren  

 er tildelt og har modtaget.
Dette indebærer, at såvel opholdskommunen som  

 andre kommuner kan sælge supplerende hjemmehjælpsydelser.
Denne mulighed  

 gælder, uanset om modtageren får midlertidig eller varig hjemmehjælp og  

 uanset om det er til husligt arbejde, let personlig pleje eller omfattende  

 personlig pleje.
8. Opholdskommunen fører tilsyn med hjemmehjælp efter lovforslagets § 56  

 a, stk. 4, uanset valg af leverandør.
Kommunen skal således løbende vurdere,  

 om den tildelte hjemmehjælp er nødvendig og tilstrækkelig, og foretage  

 eventuelle justeringer.
Det forudsættes således, at opholdskommunen fortsat  

 udfører samme tilsyn, som hvis modtageren havde valgt den almindelige  

 kommunale hjemmehjælp.
9. Efter bistandslovens § 57 kan kommunalbestyrelsens afgørelse om den  

 bistand, der kan ydes i det enkelte tilfælde, ikke indbringes for anden  

 administrativ myndighed.
Denne bestemmelse finder også anvendelse på  

 kommunalbestyrelsens vurdering af, hvilke modtagere af varig hjemmehjælp, der  

 er berettiget til frit at vælge hjemmehjælpsleverandør.
Forslaget om  

 kommunalbestyrelsens afgørelser om afgrænsning af personlige pleje kan  

 således ikke indbringes for anden administrativ myndighed.
Det foreslås, at  

 kommunalbestyrelsens opgørelse af den økonomiske værdi af ydelsesbeviset  

 heller ikke kan indbringes for anden administrativ myndighed, idet denne  

 afgørelse er nøje forbunden med selve vurderingen af behovet for ydelsen.
10. Bistandslovens § 55 om betaling for varig hjemmehjælp finder  

 anvendelse, uanset om hjælpen ydes efter bistandslovens § 53 eller forslagets  

 nr. 1. Dette indebærer, at personer, der ikke i øvrigt er tilknyttet den  

 kommunale hjemmehjælpsordning, heller ikke vil kunne modtage  

 ydelsesbeviserne.
Efter regeringens opfattelse kan betalingsordningen efter §  

 55 betragtes som en abonnementsafgift.
 Den egenbetaling, som kan blive opkrævet hos personer, der ønsker andre  

 leverandører end opholdskommunen, må sidestilles med en medfinansiering i  

 forbindelse med efterspørgsel af hjemmehjælpsydelser, hvis pris overstiger  

 prisen på en effektiv hjemmehjælpstime fra opholdskommunen.
Efter bistandslovens § 56 kan kommunen, hvis den ikke kan yde hjemmehjælp  

 i et hjem, i stedet yde tilskud til dækning af udgifter til hjælp, som  

 familien selv antager.
Denne bestemmelse har fortsat selvstændig betydning  

 efter indførelse af frit valg-ordningen, dels fordi § 56 omfatter alle typer  

 hjemmehjælp, dels fordi § 56 giver kommunerne en valgmulighed, selvom  

 borgeren vælger den kommunale hjemmehjælp.
Økonomiske og administrative konsekvenser Forslaget vil ikke få økonomiske konsekvenser for kommunerne.
Det forventes, at forslaget vil medføre visse merudgifter til  

 administration og tilsyn.
Disse merudgifter vil blive kompenseret ved  

 fastsættelsen af værdien af ydelsesbeviset.
Værdien af et ydelsesbevis  

 fastsættes på forhånd således, at der er korrigeret for udgifter til  

 administration og tilsyn m.v.
Dette bevirker, at forslaget i sin helhed ikke  

 medfører merudgifter for kommunerne.
Bemærkninger til de enkelte ændringsforslag Til nr. 1 Et ydelsesbevis svarer til antallet af tildelte timer til bestemte  

 funktioner gange kommunens pris pr. effektiv hjemmehjælpstime.
Som  

 udgangspunkt beregnes kommunens pris som den gennemsnitlige timeløn for en  

 hjemmehjælper inkl. stedtillæg, men korrigeret for ferie, sygefravær og  

 uddannelse.
I den udregnede pris på en effektiv hjemmehjælpstime fratrækkes  

 et beløb til dækning af udgifter til tilsyn, administration m.v.
 Der henvises i øvrigt til de almindelige bemærkninger.
Til nr. 2 Der henvises til de almindelige bemærkninger.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 57. Kommunalbestyrelsens afgørelse om den bistand, der kan ydes  

 i det enkelte tilfælde, kan ikke indbringes for anden administrativ  

 myndighed.
