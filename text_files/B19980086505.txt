 Bekendtgørelse om fradrag  

 for udgifter til benyttelse af Storebæltsforbindelsen for  

 indkomstårene 1998 -2002.
 I medfør af § 9 C, stk. 5, i ligningsloven, jf.  

 lovbekendtgørelse nr. 819 af 3. november 1997 som senest ændret  

 ved § 1 i lov nr. 838 af 2. december 1998, fastsættes  

 følgende:
§ 1. Den skattepligtige  

 kan ved opgørelsen af befordringsfradraget, jf. ligningslovens  

 § 9 C og § 4 i bekendtgørelse nr. 873 af 17. oktober 1994 om  

 visse ligningslovsregler m.v., i indkomstårene 1998 til og med 2002  

 yderligere mod dokumentation foretage fradrag for udgifter afholdt til  

 benyttelse af Storebæltsforbindelsen.
Fradraget kan foretages med 90  

 kr. pr. passage for benyttelse af bilbroforbindelsen og med 15 kr. pr.  

 passage for brugere af kollektiv trafik.
Stk. 2. Ved samkørsel i bil kan fradrag efter  

 stk. 1 alene foretages af den af de samkørende, som har afholdt  

 udgiften til A/S Storebælt til benyttelsen af bilbroen.
Modtager den  

 pågældende udgiftsgodtgørelse fra medkørende, er  

 den pågældende ikke skattepligtig heraf, og de medkørende  

 har ikke fradragsret for godtgørelsen.
 § 2. Bekendtgørelsen har virkning for  

 befordring frem og tilbage mellem sædvanlig bopæl og  

 arbejdsplads, som finder sted den 14. juni 1998 eller senere.
