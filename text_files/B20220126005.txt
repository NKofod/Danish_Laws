Bekendtgørelse om gratis vaccination mod influenza, pneumokokker og COVID-19 til visse persongrupper I medfør af § 8, stk. 2, § 158, stk. 2 og 3, § 158 b og § 222, stk. 2, i sundhedsloven, jf. lovbekendtgørelse nr. 210 af 27. januar 2022, som ændret ved lov nr. 908 af 21. juni 2022, fastsættes:
Kapitel 1 Generelt om retten til vaccination § 1. Gratis vaccination mod influenza, pneumokokker og COVID-19 ydes på visse betingelser og efter procedurer beskrevet i retningslinjer fra Sundhedsstyrelsen til personer omfattet af §§ 3-5 og § 6, stk. 1, som har bopæl her i landet eller ret til vaccinationsydelser under ophold i Danmark i medfør af EU-retten eller internationale aftaler i henhold til stk. 2.
 Stk. 2. Ved EU-retten eller internationale aftaler forstås:
1) Europa-Parlamentets og Rådets forordning (EF) nr. 883/2004 om koordinering af de sociale sikringsordninger, 2) Europa-Parlamentets og Rådets forordning (EF) nr. 987/2009 om de nærmere regler til gennemførelse af forordning (EF) nr. 883/2004 om koordinering af de sociale sikringsordninger, 3) Nordisk Konvention om Social Sikring, 4) Aftalen om det Europæiske Økonomiske Samarbejde (EØS-aftalen) med senere ændringer ved afgørelser fra Det Blandede EØS-udvalg, 5) Aftalen mellem De Europæiske Fællesskaber, dets medlemsstater og Schweiz om fri bevægelighed for personer som ændret ved afgørelse nr. 1/2012 vedtaget af Det Blandede Udvalg nedsat i henhold til Aftalen mellem Det Europæiske Fællesskab og dets medlemsstater på den ene side og Det Schweiziske Forbund på den anden side om fri bevægelighed for personer af 31. marts 2012 om erstatning af bilag II til aftalen om koordinering af sociale sikringsordninger, 6) rettigheder som vandrende arbejdstagere efter artikel 45 i Traktaten om Den Europæiske Unions funktionsmåde, 7) Aftale om Det Forenede Kongerige Storbritannien og Nordirlands udtræden af Den Europæiske Union og Det Europæiske Atomenergifællesskab (2019/C 384 I/01) (Brexit udtrædelsesaftale) og 8) Handels- og samarbejdsaftale mellem Den Europæiske Union og Det Europæiske Atomenergifællesskab på den ene side og Det Forenede Kongerige Storbritannien og Nordirland på den anden side.
 § 2. Vaccination efter §§ 3-5 og § 6, stk. 1, skal foretages af en læge, som i henhold til lov om autorisation af sundhedspersoner og om sundhedsfaglig virksomhed har tilladelse til selvstændigt virke som læge, eller af en anden person på lægens ansvar, jf. dog stk. 2.
 Stk. 2. Vaccination efter § 5 og § 6, stk. 1, kan foretages af kommunale sygeplejersker og sundhedsplejersker i henhold til bekendtgørelse om midlertidig tilladelse til at kommunale sygeplejersker og sundhedsplejersker kan udøve udvalgte former for lægevirksomhed i forbindelse med håndtering af Coronavirussygdom 2019 (COVID-19).
Vaccination mod influenza § 3. Regionsrådet yder gratis vaccination mod influenza til følgende personer med bopæl her i landet eller med ret til vaccinationsydelser under ophold i Danmark i medfør af EU-retten eller internationale aftaler:
 1) Personer, der er fyldt 65 år senest den 15. januar 2023.
 2) Førtidspensionister.
 3) Personer med følgende tilstande som nævnt i litra a-g:
 a) Personer med kroniske lungesygdomme.
 b) Personer med hjerte- og karsygdomme (undtaget isoleret, velreguleret forhøjet blodtryk).
 c) Personer med diabetes 1 eller 2 (sukkersyge).
 d) Personer med medfødt eller erhvervet immundefekt.
 e) Personer med påvirket respiration på grund af nedsat muskelkraft.
 f) Personer med kronisk lever- og nyresvigt.
 g) Personer med svær overvægt (vejledende BMI>35) efter en lægelig vurdering.
 4) Børn fra 6 måneder og voksne med alvorlige sygdomme, hvor tilstanden ifølge lægens vurdering medfører, at influenza udgør en alvorlig sundhedsrisiko.
 5) Personer i samme husstand som børn i øget risiko for alvorlig influenza, jf. § 3, nr. 4.
 6) Personer med andre alvorlige sygdomme, hvor tilstanden ifølge lægens vurdering medfører, at influenza udgør en alvorlig sundhedsrisiko.
 7) Gravide i 2. eller 3. trimester.
 8) Personer i samme husstand som personer med medfødt eller erhvervet immundefekt, jf. nr. 3, litra d, efter en lægelig vurdering.
9) Børn, der er fyldt 2 år, og som ikke er fyldt 7 år, på tidspunkt for 1. vaccination.
Børn, der har påbegyndt vaccination senest 15. januar 2022, men mangler 2. vaccination eller efter 1. vaccination er fyldt 7 år, kan færdigvaccineres inden 1. marts 2023.
 10) Personale i sundheds- og plejesektoren, der har tæt kontakt med personer i øget risiko for alvorligt forløb med influenza i forbindelse med opgaver inden for pleje, omsorg og behandling, jf. nr. 1-6, og som er nævnt i litra a-gg:
 a) Læger.
 b) Sygeplejersker.
 c) Farmaceuter.
 d) Kiropraktorer.
 e) Tandlæger.
 f) Afspændingspædagoger.
 g) Bandagister.
 h) Bioanalytikere.
 i) Ergoterapeuter.
 j) Fysioterapeuter.
 k) Jordemødre.
 l) Kliniske diætister.
 m) Optometrister.
 n) Radiografer.
 o) Audiologiassistenter.
 p) Farmakonomer.
 q) Fodterapeuter.
 r) Neurofysiologiassistenter.
 s) Tandklinikassistenter.
 t) Tandplejere.
 u) Tandteknikere.
 v) Beskæftigelsesvejledere.
 w) Plejere.
 x) Plejehjemsassistenter.
 y) Social- og sundhedsassistenter.
 z) Social- og sundhedshjælpere.
 aa) Psykologer.
 bb) Lægesekretærer.
 cc) Sundhedsservicesekretærer.
 dd) Portører.
 ee) Paramedicinere.
 ff) Ambulancebehandlere.
 gg) Ambulanceførere.
 Stk. 2. Vaccination tilbydes i form af en 4-valent influenzavaccine, jf. dog stk. 3.
 Stk. 3. Vaccination tilbydes til børn mellem 2 og 7 år i henhold til Sundhedsstyrelses retningslinjer, det vil som udgangspunkt sige i form af en nasal 4-valent influenzavaccine.
 Stk. 4. Vaccination tilbydes studerende, elever, ufaglærte, m.v., der varetager funktioner svarende til de i § 3, stk. 1, nr. 10, angivne professioner, og som har opgaver med pleje, omsorg og behandling af personer, der er i særlig risiko for alvorligt forløb med influenza.
 Stk. 5. Influenzavaccinationer foretages fra den 1. oktober 2022 til senest den 15. januar 2023, jf. dog stk. 6.
 Stk. 6. For gravide, jf. stk. 1, nr. 7, og for personer med medfødt eller erhvervet immundefekt, jf. stk. 1, nr. 3, litra d, for personer i deres husstand, jf. stk. 1, nr. 8, og for børn, som har modtaget 1. vaccination senest den 15. januar 2023, jf. stk. 1, nr. 9, foretages influenzavaccinationer senest den 1. marts 2023.
Vaccination mod pneumokokker § 4. Regionsrådet yder gratis vaccination mod pneumokokker til følgende personer med bopæl her i landet eller med ret til vaccinationsydelser under ophold i Danmark i medfør af EU-retten eller internationale aftaler:
 1) Personer med bopæl et af de følgende steder:
 a) Plejehjem, jf. servicelovens § 192, plejeboligbebyggelser, der er omfattet af lov om almene boliger m.v., plejeboligbebyggelser, der er omfattet af lov om boliger for ældre og personer med handicap, og friplejeboligbebyggelser, der er omfattet af lov om friplejeboliger.
 b) Botilbud efter §§ 107, 108 eller 110 i serviceloven.
 c) Botilbudslignende botilbud efter § 4, stk. 1, nr. 3, i lov om socialtilsyn, hvis personen modtager socialpædagogisk støtte efter servicelovens § 85.
 2) Personer, der er fyldt 65 år senest den 15. januar 2023.
 3) Personer, som har en kronisk lidelse som nævnt i litra a til m:
 a) Personer med manglende milt eller dysfunktion af milten.
 b) Personer med påvirket respiration på grund af nedsat muskelkraft.
 c) Personer med medfødt eller erhvervet immundefekt.
 d) Personer med liquorlækage.
 e) Personer med tidligere invasiv pneumokoksygdom.
 f) Personer med Cochlear implantation.
 g) Personer med stamcelletransplantation.
 h) Personer med organtransplantation.
 i) Personer med diabetes mellitus.
 j) Personer med kronisk hjertesygdom.
 k) Personer med kronisk lungesygdom.
 l) Personer med kronisk nyresygdom.
 m) Personer med kronisk leversygdom.
 4) Personer, der ikke er fyldt 18 år, og som har sygdomme eller tilstande, der giver særlig risiko for invasiv pneumokoksygdom, som nævnt i litra a til h, efter en lægelig vurdering:
 a) Personer med cyanotiske hjertesygdomme.
 b) Personer med hjerteinsufficiens.
 c) Personer som har gennemgået palliativ operation for hjertesygdom.
 d) Personer med hæmodynamisk betydende residua efter hjerteoperation.
 e) Personer med kronisk lungelidelse (f.eks. cystisk fibrose).
 f) Personer med hypodynamisk respirationsinsufficiens.
 g) Personer med nefrotisk syndrom.
 h) Personer med immundefekter, eksklusiv agammaglobulinæmi og SCID.
 5) Personer med andre alvorlige sygdomme eller tilstande, som efter en konkret lægefaglig vurdering giver særlig høj risiko for invasiv pneumokoksygdom.
 6) Svejsere.
 Stk. 2. Vaccination tilbydes i form af en 23-valent pneumokokvaccine.
 Stk. 3. Vaccination efter stk. 1, nr. 1-6, tilbydes til personer, som ikke er vaccineret med en 23-valent pneumokokvaccine inden for de seneste 6 år, eller efter en lægelig vurdering på baggrund af en antistofmåling.
 Stk. 4. Pneumokokvaccinationer foretages fra 15. september til senest 15. januar 2023.
Vaccination mod COVID-19 § 5. Regionsrådet yder gratis vaccination mod COVID-19 til personer, der har bopæl her i landet eller ret til vaccinationsydelser under ophold i Danmark i medfør af EU-retten eller internationale aftaler.
 § 6. Regionsrådet yder gratis vaccination mod COVID-19 til personer med midlertidigt ophold i Danmark af en vis varighed, der ikke har ret til vaccination under ophold i Danmark i medfør af § 5, jf. dog stk. 2 og 4.
 Stk. 2. Tilbud om vaccination efter stk. 1 gælder ikke for personer, hvis eneste formål med ophold i Danmark af den visiterende sundhedsperson eller myndighed skønnes at være at opnå vaccination.
Stk. 3. Ved ophold af en vis varighed forstås ophold af mindst 30 dages forventet varighed.
Vaccination kan tilbydes fra opholdets 14. dag.
 Stk. 4. Kravet i stk. 1 om ophold af en vis varighed og stk. 2 gælder ikke for personer med bopæl inden for Rigsfællesskabet.
 Stk. 5. COVID-19 vaccinationer foretages fra 15. september til senest den 1. marts 2023.
 § 7. Vaccination mod COVID-19 tilbydes alle personer nævnt i § 5 og § 6, stk. 1, på vilkår og efter procedurer, som er fastsat af Sundhedsstyrelsen og beskrevet i Sundhedsstyrelsens retningslinjer.
Kapitel 2 Ikrafttræden § 8. Bekendtgørelsen træder i kraft den 11. september 2022.
 Stk. 2. Følgende bekendtgørelser ophæves:
 1) Bekendtgørelse nr. 1719 af 24. august 2021 om gratis vaccination mod COVID-19.
 2) Bekendtgørelse nr. 2074 af 19. november 2021 om gratis influenzavaccination til visse persongrupper.
 3) Bekendtgørelse nr. 368 af 24. marts 2022 om gratis pneumokokvaccination til visse persongrupper.
