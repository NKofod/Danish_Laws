 I lov nr. 852 af 20. december 1989 om dagpenge ved sygdom eller fødsel er  

 bestemmelsen i § 51 i den tidligere gældende dagpengelov om at udbetaling af  

 dagpenge fra Det sociale Udvalg ikke kunne danne grundlag for regreskrav mod  

 en skadevolder udeladt.
 Spørgsmålet om kommunens mulige regreskrav over for en skadevolder er  

 blevet forelagt Justitsministeriet, der har udtalt:
»Af erstatningsansvarslovens § 17, stk. 1 fremgår det udtrykkeligt,  

 at ydelser i henhold til den sociale lovgivning, herunder dagpenge og  

 sygehjælp som tilkommer en skadelidt, ikke kan danne grundlag for regreskrav  

 med den erstatningsansvarlige.
Denne bestemmelse i erstatningsansvarsloven,  

 er ikke ændret ved sygedagpengeloven«.
 Efter Justitsministeriets opfattelse betyder udeladelse af  

 regresbestemmelsen ikke, at kommunerne har mulighed for at få  

 dagpengeudgifterne dækket af en skadevolder, idet erstatningsansvarslovens  

 bestemmelse svarer til den tidligere dagpengelovs § 51.
 Som følge af Justitsministeriets opfattelse om at sygedagpenge ikke kan  

 danne grundlag for regreskrav mod en erstatningsansvarlig, udgår sidste  

 afsnit i punkt 146 i Socialstyrelsens vejledning om dagpenge ved sygdom eller  

 fødsel.
