Medlemmets sygdom var et akut, udefra kommende forhold, som efter en konkret vurdering medførte, at der ikke var grundlag for karantæne for selvforskyldt ledighed for udeblivelse fra jobplansamtale Dato 21. december 2007 CPR-nr. - Arbejdsmarkedets Ankenævn har behandlet Deres klage på møde den 20. december 2007.
Ankenævnet traf denne A F G Ø R E L S E De har ikke ret til dagpenge for den 19. februar 2007.
De skal ikke have en karantæne på tre uger for selvforskyldt ledighed Ankenævnet ændrer således delvist Arbejdsdirektoratets afgørelse af den 3. maj 2007.
B E G R U N D E L S E De har ikke ret til dagpenge for den 19. februar 2007, hvor De uden gyldig grund udeblev fra en samtale på jobcenteret.
 Ankenævnet har lagt vægt på, at jobcenteret den 5. februar 2007 skriftlig og personligt havde indkaldt Dem til samtale om udarbejdelse af jobplan den 19. februar 2007 kl. 9.00.
 Ankenævnet har også lagt vægt på, at De først kl. ca. 9.40 samme dag ringede til jobcenteret og meldte Dem syg.
Ankenævnet henviser i den forbindelse til, at hvis et medlem udebliver fra en samtale om jobplan uden en gyldig grund, så kan medlemmet ikke kan få dagpenge, indtil medlemmet har henvendt sig i jobcenteret vedrørende udeblivelsen.
Hvis medlemmet henvender sig til jobcenteret før samtalen eller samme dag, som samtalen skulle være afholdt, kan medlemmet ikke få dagpenge for den dag, hvor samtalen skulle være afholdt.
 Ankenævnet finder efter de i sagen foreliggende oplysninger ikke grundlag for at pålægge Dem tre ugers karantæne for selvforskyldt ledighed som følge af udeblivelsen den 19. februar 2007.
 Ankenævnet finder således, at De har dokumenteret, at Deres udeblivelse fra samtalen på jobcenteret mandag den 19. februar 2007 skyldtes et akut, udefra kommende forhold, som De ikke havde kunnet forudse eller forhindre.
Ankenævnet har herved lagt vægt på Deres forklaring om, at De blev syg om fredagen, men at De ikke ringede til jobcenteret inden weekenden, da De håbede på at blive rask til mødet.
De var imidlertid så syg om mandagen, at De ikke kunne nå at sygemelde Dem inden kl. 9.00, fordi De flere gange måtte opgive at ringe på grund af opkastninger.
 Ankenævnet har lagt afgørende vægt på Deres læges oplysninger om, at De var syg med høj feber, influenza og opkastninger fra den 16. februar 2007, og at De fortsat var syg den 21. februar 2007, hvor lægen måtte tage på hjemmebesøg hos Dem, da De var for syg til at komme i konsultationen.
 Ankenævnet har endvidere lagt vægt på, at De reagerede meget hurtigt efter udeblivelsen, idet De kontaktede jobcenteret og a-kassen samme dag omkring kl. 9.40. Ankenævnet bemærker i den forbindelse, at det fremgår af den fakturaspecifikation, som De har fremsendt til a-kassen, at De ringede til jobcenteret kl. 9.39 og til a-kassen kl. 9.43.
 Det er indgået i ankenævnets vurdering, at der ikke er oplysninger i sagen, der tyder på, at De ikke havde vilje eller evne til at møde til samtalen på jobcenteret.
 Ankenævnet har i den forbindelse lagt vægt på, at De ifølge a-kassens oplysninger ikke tidligere er udeblevet fra samtaler eller lignende i a-kassen eller jobcenteret.
 Ankenævnet har ikke i øvrigt taget stilling til Deres rådighed i forbindelse med sygemeldingen.
R E G L E R Ankenævnet henviser til:
 § 62, stk. 2, nr. 5 og stk. 6 samt § 63, stk. 1, nr. 4, stk. 4, 1. pkt. og stk. 5 i lovbekendtgørelse nr. 874 af 11. september 2005  § 30 Arbejdsdirektoratets bekendtgørelse nr. 516 af 17. juni 2003 om rådighed.
 § 11, stk. 1 og stk. 3, nr. 5 og stk. 7 i bekendtgørelse nr. 514 af 17. juni 2003 om selvforskyldt ledighed, som ændret ved bekendtgørelse nr. 917 af 17. oktober 2005 og bekendtgørelse nr. 974 af 25. september 2006 O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra Arbejdsdirektoratet.
 Ankenævnets sekretariat har desuden fået oplyst telefonisk fra Deres a-kasse, at a-kassen ikke har registreret, at De tidligere er udeblevet fra samtaler i a-kassen eller jobcenteret.
 Regler:
 Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
Ret til dagpenge og aktiveringsydelse § 62. .........
Stk. 2. Dagpenge må ikke udbetales til et medlem, 1) som er sygt eller ude af stand til at påtage sig arbejde af normalt omfang, 2) .........
 3) .........
 4) .........
 5) som af anden grund ikke står til rådighed for arbejdsmarkedet.
 Stk. 4. .........
 Stk. 5. .........
Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1 og stk. 2. Der kan herunder fastsættes nærmere bestemmelser om 1) de betingelser, et medlem skal opfylde for at kunne anses for at stå til rådighed for arbejdsmarkedet, 2) medlemmets kontakt med arbejdsløshedskassen, arbejdsformidlingen og andre aktører i forbindelse med den aktive beskæftigelsespolitik, samt 3) tab af dagpengeret som følge af manglende rådighed og generhvervelse af dagpengeret.
§ 63. Dagpenge må ikke udbetales, jf. stk. 4, til et medlem, hvis ledighed skyldes, 1) .........
 2) .........
 3) .........
 4) at medlemmet uden fyldestgørende grund afslår at medvirke til udarbejdelse eller revision af en jobplan, afslår eller afbryder et tilbud i henhold til en jobplan efter lov om en aktiv beskæftigelsesindsats eller afslår eller afbryder en uddannelse, som arbejdsformidlingen vurderer vil øge mulighederne for beskæftigelse.
 Stk. 2. .........
 Stk. 3. .........
Stk. 4. Ved selvforskyldt ledighed efter stk. 1 pålægges medlemmet en karantæne på 3 uger.
Ved selvforskyldt ledighed to gange inden for 12 måneder bortfalder retten til dagpenge, indtil 1) et fuldtidsforsikret medlem har haft mere end 300 timers arbejde inden for 10 uger, 2) et deltidsforsikret medlem har haft mindst 150 timers arbejde inden for 10 uger, eller 3) et medlem i mindst 26 uger uafbrudt har drevet selvstændig virksomhed i væsentligt omfang.
 Stk. 5. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1-4.
 Arbejdsdirektoratets bekendtgørelse nr. 516 af 17. juni 2003 om rådighed:
Manglende ret til dagpenge i en periode § 30. Et medlem kan ikke få dagpenge, så længe medlemmet uden en gyldig grund, jf. bekendtgørelse om selvforskyldt ledighed, udebliver fra en formidlingssamtale eller en samtale vedrørende tilbud efter lov om en aktiv beskæftigelsesindsats eller udarbejdelse eller revision af en jobplan, som AF har indkaldt medlemmet til skriftligt og personligt og med angivelse af samtalens formål.
 Stk. 2. Medlemmet kan igen få dagpenge, når medlemmet har henvendt sig til AF eller a-kassen vedrørende udeblivelsen.
 Stk. 3. Henvender medlemmet sig til AF før samtalen eller samme dag, som samtalen skulle have været afholdt, kan medlemmet ikke få dagpenge for den dag, hvor samtalen skulle have været afholdt.
 Arbejdsdirektoratets bekendtgørelse nr. 514 af 17. juni 2003 om selvforskyldt ledighed, som ændret ved bekendtgørelse nr. 971 af 17. oktober 2005 og bekendtgørelse nr. 974 af 25. september 2006:
Kapitel 2 Afslag på en jobplan eller tilbud efter en jobplan § 11. Et medlem er selvforskyldt ledig, hvis medlemmet afslår at være med til at udarbejde eller revidere en jobplan uden gyldig grund, jf. kap. 3.
 Stk. 2. Et medlem er også selvforskyldt ledig, hvis medlemmet afslår et tilbud efter en jobplan uden gyldig grund, jf. kapitel 3.
 Stk. 3. Det sidestilles med et afslag, jf. stk. 1 og 2, hvis et medlem:
1) melder afbud til eller udebliver fra en samtale om udarbejdelse eller revision af en jobplan eller et tilbud efter en jobplan, 2) melder afbud til eller ikke møder til en samtale om afgivelse af et tilbud efter en jobplan, 3) melder afbud til eller udebliver fra en samtale om udarbejdelse eller revision af en jobplan eller et tilbud efter en jobplan på grund af ferie, som medlemmet ikke har givet meddelelse om til AF senest 14 dage før ferien holdes, 4) melder afbud til eller udebliver fra en samtale om udarbejdelse eller revision af en jobplan eller et tilbud efter en jobplan på grund af afholdelse af en enkelt feriedag, som medlemmet ikke på tidspunktet for afsendelsen af AF's indkaldelse til samtalen eller tilbuddet har meddelt AF, eller 5) udebliver fra en samtale om udarbejdelse eller revision af en jobplan eller et tilbud efter en jobplan på grund af sygdom, som medlemmet ikke har givet besked om til AF eller arbejdsgiveren inden tidspunktet for samtalen eller tilbuddets start.
 Stk. 4. Stk. 1 og 2 gælder også andre situationer, der kan sidestilles med et afslag, herunder hvis et medlem udviser en adfærd, som gør, at medlemmet ikke får udarbejdet eller revideret en jobplan eller får et tilbud efter en jobplan.
 Stk. 5. Det er et krav, at AF har indkaldt medlemmet skriftligt og personligt til samtalen.
 Stk. 6. Det skal ikke sidestilles med et afslag, hvis et medlem ikke møder til en samtale om udarbejdelse eller revision af en jobplan eller et tilbud efter en jobplan, hvis det skyldes, at medlemmet er til en jobsamtale eller begynder arbejde samme dag.
Stk. 7. Det skal ikke sidestilles med et afslag, hvis et medlem ikke møder til en samtale om udarbejdelse eller revision af en jobplan, hvis det dokumenteres, at udeblivelsen skyldes et akut udefra, kommende forhold, som medlemmet ikke har kunnet forudse eller forhindre.
Det er tillige en forudsætning, at medlemmet havde vilje til at møde, og at medlemmet uden ugrundet ophold kontakter AF eller a-kassen om udeblivelsen.
