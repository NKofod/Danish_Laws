To stålgrossister klagede over, at en virksomhed, der havde  

 specialiseret sig i opskæring af stålplader, nægtede at opskære for  

 grossisterne.
Udviklingen i klagernes samlede virksomhed de seneste år viste  

 imidlertid at dette ikke hidtil syntes at have haft større indflydelse på  

 klagernes omsætning af stålplader.
Endvidere konstateredes det, at klagerne  

 som hidtil kunne få opskåret stål i udlandet i lighed med en række andre  

 grossister, hvorfor klagen afvistes.
Fra to stålgrossister modtog tilsynet en klage over, at en virksomhed, der  

 havde specialiseret sig i opskæring af stålplader, nægtede at opskære for  

 grossisterne.
Virksomheden havde begrundet leveringsnægtelsen med, at den  

 ville være sikret den størst mulige afsætning af opklippede stålplader ved  

 kun at opskære for industrikunder og organiserede stålgrossister, som har  

 langt den overvejende del af stålhandelen i Danmark.
Virksomheden gjorde endvidere gældende, at den ville miste en række  

 betydelige grossistkunder, såfremt den opskar stål for de to stålgrossister,  

 som står uden for Stålforeningen.
Der var investeret betydelige beløb i et  

 nyt anlæg, og et leveringspålæg kunne medføre økonomisk fiasko for  

 virksomheden eller en stærk forringelse af virksomhedens salgsmuligheder.
Klagerne har hidtil enten fået opskåret stål på udenlandske stålværker  

 eller fået leveret fra opskæringscentre i udlandet.
Efter klagernes  

 opfattelse var der med etableringen af det nye opskæringsanlæg skabt en  

 konkurrencesituation, som måtte anses for væsentligt ændret i forhold til de  

 hidtidige markedsforhold.
Monopoltilsynet fandt, at opskæringsvirksomheden måtte anses for at have  

 en sådan stilling på det danske marked, at virksomheden ville kunne udøve den  

 i monopollovens § 2, stk. 1, nævnte væsentlige indflydelse på  

 konkurrenceforholdene.
Udviklingen i klagernes samlede omsætning de seneste  

 år viste imidlertid, at virksomhedens leveringsbetingelser ikke synes hidtil  

 at have haft større indflydelse på klagernes omsætning af stålplader.
 Det kunne endvidere konstateres, at klagerne som hidtil kunne få opskåret  

 stål i udlandet i lighed med en række andre organiserede grossister.
 Ud fra en samlet vurdering syntes klagerne således ikke at have en så  

 væsentlig erhvervsmæssig interesse i at kunne benytte det pågældende anlæg,  

 at der forelå en urimelig indskrænkning i de to klageres fri  

 erhvervsudøvelse, som kunne begrunde et pålæg efter monopollovens § 12, stk.  

 3, til opskæringvirksomheden om at opskære stål for klagerne.
