 Et byrådsmedlem havde indgivet urigtig selvangivelse, idet vedkommende  

 havde selvangivet sin indkomst for lavt.
Den pågældende ansås for valgbar (Fra Valgbarhedsnævnet til et byråd, j.nr. 531/1997).
 I brev af 18. juni 1997 har X-Kommune i medfør af § 101, stk. 4, i den  

 kommunale valglov indberettet til Valgbarhedsnævnet, at byrådsmedlem NN den  

 7. april 1997 har vedtaget et bødeforelæg på 6.000 kr. for overtrædelse af  

 skattekontrollovens § 13, stk. 2.
 Det fremgår af sagen, at NN har indgivet urigtig selvangivelse for  

 indkomståret 1994, idet NN har selvangivet sin indkomst for lavt med i alt  

 kr. 28.729.
Det fremgår, at NN ikke har selvangivet indkomst fra Y-I/S på i alt 28.729  

 kr.
NN har herved unddraget betaling af i alt 12.677 kr. i skattebeløb.
 I denne anledning skal man meddele, at Valgbarhedsnævnet har fundet, at  

 den begåede handling - uanset de krav, der må stilles til personer, der  

 beklæder hverv som medlem af kommunale råd - ikke i almindeligt omdømme gør  

 den pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
