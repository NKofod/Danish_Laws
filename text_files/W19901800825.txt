 Ved genoptagelse af en klagesag fastholdt Landsskatteretten, at  

 værdien af kørsel i arbejdsgiverens kassevogn på gule plader mellem bopæl og  

 arbejdsgiverens værksted var skattepligtig, men at værdien kunne indskrænkes  

 til at fastsættes til samme beløb som fradraget efter ligningslovens § 9 C,  

 således at ansættelsen af de to poster var skattemæssig neutral.
 Landsskatteretten genoptog efter anmodning en ved kendelse af 16. januar  

 1990 afgjort klagesag for indkomståret 1987. Ved afgørelsen blev statueret,  

 at klagerens nettofradrag for befordringsudgifter var 0, idet værdi af privat  

 kørsel i arbejdsgiverens bil var anset for lig det klageren tilkommende  

 befordringsfradrag for samme kørsel.
Det var oplyst, at klageren, der var blikkenslager, havde arbejdsgiverens  

 værkstedsvogn til rådighed til arbejdskørsel.
Vognen var en Mazda 2200 Diesel  

 kassevogn på gule nummerplader.
Den havde lukket bagrum med rude i bagklappen  

 og skydedør i siden.
Bagrummet var indrettet som reservedelslager med hylder  

 i siderne, og der var stationært omfangsrige og tunge materialer og værktøj i  

 bagrummet.
Endvidere medbragtes rør på taget.
Vognen måtte ikke benyttes til  

 privat kørsel, bl.a. fordi privat benyttelse ikke var tilladt efter told- og  

 afgiftsbestemmelserne.
Klageren havde vognen med hjem hver dag, fordi han var stedfortræder for  

 mesteren og havde tilkaldevagter, samt fordi det var mest hensigtsmæssigt.
I  

 1987 havde han i 142 dage indfundet sig på værkstedet, og i disse tilfælde  

 var han kørt direkte hjemmefra til værkstedet.
Klageren nedlagde påstand om godkendelse af befordringsfradrag efter  

 ligningslovens § 9 C med 142 dage a 61,50 kr., eller 8.669 kr., uden  

 modregning for værdi af privat kørsel.
Påstanden begrundedes med, at kørslen  

 mellem bopælen og arbejdsgiverens plads i de 142 dage ifølge sagens natur  

 ikke var privatkørsel, idet der ikke måtte køres privat med vognen, og idet  

 denne i øvrigt var uegnet til privatkørsel.
Til den private kørsel havde  

 klageren egen personbil.
 Klageren anførte endvidere, at hans forhold ikke var sammenlignelige med  

 Landsskatterettens kendelse af 18. marts 1988 i sagen 1988-3-143,  

 offentliggjort i Skat 1988, nr. 6, side 348, idet han kørte direkte fra  

 bopælen til arbejdsgiverens plads.
I den nævnte sag statuerede Landsskatteretten, at en tankbilchauffør, der  

 havde tankbilen parkeret ved sin bolig om natten og kørte direkte til/fra  

 kunder og i løbet af dagen indfandt sig på arbejdsgiverens depot, var  

 skattepligtig af fri kørsel i arbejdsgiverens tankbil mellem hjemmet og  

 depotet.
Værdien heraf var anset for passende at kunne fastsættes til samme  

 beløb som det befordringsfradrag, den pågældende var berettiget til efter  

 bestemmelserne i ligningslovens § 9 C.
 Udgiften til kørsel mellem klagerens sædvanlige bopæl og arbejdspladsen er  

 en privat udgift, som i henhold til den specielle hjemmel i ligningslovens §  

 9 C kan fradrages ved indkomstopgørelsen.
Landsskatteretten fandt, at den kørsel, der svarede til afstanden mellem  

 klagerens bopæl og arbejdspladsen tur/retur måtte anses for privatkørsel,  

 hvadenten kørslen foretoges direkte eller med foretagelse af ærinder  

 undervejs.
Værdien af denne private kørsel er, jf. statsskattelovens § 4 b,  

 skattepligtig indkomst.
 Da arbejdsgiverbilen var en decideret værkstedsvogn, fandt  

 Landsskatteretten med tiltrædelse af Told- og Skattestyrelsen, at værdien af  

 den private kørsel kunne indskrænkes til at fastsættes til samme beløb som et  

 beregnet fradrag efter ligningslovens § 9 C, således at ansættelsen af de to  

 poster var skattemæssig neutral.
 Den tidligere afsagte kendelse blev herefter fastholdt.
LV 1989, U 1.6, jf.
D 1.7.5.
