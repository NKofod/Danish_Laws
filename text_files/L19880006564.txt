 Konventionen har følgende ordlyd:
Europæisk konvention om tilskuervold og dårlig opførsel ved  

 sportsbegivenheder og i særdeleshed ved fodboldkampe Undertegnede stater, som er medlemmer af Europarådet, og de andre stater,  

 som er deltagere i den europæiske kulturkonvention, der tager i betragtning, at Europarådets formål er at knytte sine  

 medlemmer nærmere sammen, der er foruroligede over volden og den dårlige opførsel blandt tilskuere  

 ved sportsbegivenheder, navnlig ved fodboldkampe, og over følgerne heraf, der er klare over, at dette problem kan bringe principperne i resolution  

 (76) 41 fra Europarådets ministerkomite, som kendes under betegnelsen  

 »det europæiske charter om sport for alle«, i fare, der understreger, at sporten og især - på grund af deres hyppighed - de  

 mange fodboldkampe mellem nationale hold og klubhold fra europæiske stater  

 yder et væsentligt bidrag til den internationale forståelse, der tager i betragtning, at både de offentlige myndigheder og de  

 uafhængige sportsorganisationer har hver deres ansvarsområde, som dog  

 supplerer hinanden, i bekæmpelsen af vold og dårlig opførsel blandt  

 tilskuere, idet det erindres, at sportsorganisationerne også har et ansvar  

 for så vidt angår sikkerheden, og at de mere generelt bør sikre et af ro og  

 orden præget forløb af de arrangementer de står for; der iøvrigt mener, at  

 disse myndigheder og sportsorganisationer med henblik herpå bør samarbejde på  

 alle relevante niveauer, der tager i betragtning, at vold er et aktuelt samfundsfænomen med  

 omfattende konsekvenser, og at oprindelsen hertil hovedsagelig skal findes  

 uden for sporten og at sport ofte giver anledning til voldsudbrud, der har besluttet at samarbejde og gennemføre fælles foranstaltninger med  

 henblik på at forebygge og kontrollere problemerne omkring vold og dårlig  

 opførsel blandt tilskuere ved sportsbegivenheder, er blevet enige om følgende:
Artikel 1 Konventionens formål 1. Parterne forpligter sig til med henblik på  

 forebyggelse af og kontrol med vold og dårlig opførsel blandt tilskuere ved  

 fodboldkampe at tage de nødvendige forholdsregler for at gennemføre denne  

 konventions bestemmelser inden for grænserne af deres respektive  

 forfatningsmæssige forskrifter.
 2. Parterne vil anvende bestemmelserne i denne  

 konvention på andre former for sport og sportsbegivenheder, hvor der kan  

 befrygtes at forekomme vold eller dårlig opførsel blandt tilskuere - alt  

 efter hvilke særlige krav sådanne andre former for sport og  

 sportsbegivenheder stiller.
Artikel 2 Koordinering på nationalt plan Parterne vil koordinere den politik og de foranstaltninger mod vold og  

 dårlig opførsel blandt tilskuere, der gennemføres af regerings~ og andre  

 offentlige organer, i påkommende tilfælde ved nedsættelse af  

 koordineringsorganer.
Artikel 3 Forholdsregler 1. Parterne forpligter sig til at sikre, at der  

 træffes og gennemføres foranstaltninger med henblik på forebyggelse af og  

 kontrol med vold og dårlig opførsel blandt tilskuere, herunder især:
a. at sikre at der anvendes tilstrækkelige ressourcer til opretholdelse af  

 ro og orden for at imødegå udbrud af vold og dårlig opførsel blandt tilskuere  

 såvel på stadioner som i deres umiddelbare nærhed og langs de af tilskuere  

 benyttede tilførselsveje, b. at lette et snævert samarbejde og udveksling af relevante oplysninger  

 mellem politiet på de forskellige steder, der er eller kan forventes at blive  

 involveret, c. at anvende eller om fornødent vedtage lovgivning, som indebærer, at de,  

 der kendes skyldige i lovovertrædelser i forbindelse med vold eller dårlig  

 opførsel blandt tilskuere, idømmes passende straffe eller, alt efter sagens  

 karakter, at der træffes passende administrative foranstaltninger.
 2. Parterne forpligter sig til at tilskynde til  

 ansvarlig organisation og god opførsel i fan-klubberne og til valg af  

 personer fra deres egen kreds til at være behjælpelige med at kontrollere og  

 informere tilskuerne ved sportskampe samt at ledsage grupper af tilhængere på  

 vej til udekampe.
 3. Parterne vil i det omfang det er juridisk muligt  

 støtte koordineringen af rejsearrangementer fra hjembyer i samarbejde med  

 klubber, organiserede tilhængere og rejsebureauer for at hindre at  

 potentielle urostiftere begiver sig af sted for at overvære sportskampe.
 4. Når det kan befrygtes, at tilskuere vil begå  

 voldshandlinger eller udvise dårlig opførsel, vil parterne - om fornødent ved  

 at indføre dertil egnet lovgivning indeholdende bestemmelser om sanktioner i  

 tilfælde af misligholdelse eller ved en hvilken som helst anden passende  

 foranstaltning - søge at sikre at sportsorganisationer og -klubber, i  

 påkommende tilfælde sammen med stadionejere og offentlige myndigheder i  

 overensstemmelse med deres ansvar i henhold til den nationale lovgivning,  

 træffer praktiske foranstaltninger til at forebygge og kontrollere sådanne  

 voldshandlinger eller dårlig opførsel omkring og inden for stadioner,  

 herunder:
a. at sikre at stadioners konstruktion og materielle struktur er af en  

 sådan art, at tilskuernes sikkerhed garanteres, at tilskuervold  

 besværliggøres, at en effektiv kontrol af folkemængden muliggøres samt at de  

 er indrettet med passende afspærringer eller indhegning og muliggør indgriben  

 fra sikkerhedsvagter og politi, b. at grupper af rivaliserende tilhængere adskilles effektivt ved at  

 anvise særlige pladser til grupper af udeholdets tilhængere, når de indlades, c. at denne adskillelse sikres gennem streng kontrol med billetsalget og  

 at der træffes særlige forsigtighedsforanstaltninger i tidsrummet umiddelbart  

 inden kampen, d. at velkendte eller potentielle urostiftere eller personer under  

 indflydelse af alkohol eller narkotika udelukkes fra eller forbydes adgang  

 til kampe og stadioner, for så vidt det er juridisk muligt, e. at stadioner udstyres med et effektivt system for kommunikation med  

 publikum og at der gøres fuld brug heraf samt af programmet for kampen og  

 andre publikationer med henblik på at opfordre tilskuerne til at opføre sig  

 korrekt, f. at der udstedes forbud mod at tilskuere medbringer alkoholiske drikke  

 på stadioner, at salg og enhver udskænkning af alkoholiske drikke på  

 stadioner indskrænkes eller helst forbydes helt, og at det sikres at alle  

 forhåndenværende drikkevarer udleveres i ufarlige beholdere, g. at der føres kontrol med at publikum ikke medbringer genstande, som vil  

 kunne benyttes til voldshandlinger, eller fyrværkeri eller lignende, h. at sikre at forbindelsespersonalet før kampene samarbejder med de  

 implicerede myndigheder om de foranstaltninger, der skal træffes for at  

 kontrollere folkemængden, således at de relevante regler håndhæves gennem en  

 fælles indsats.
 5. Parterne vil træffe passende foranstaltninger inden  

 for det sociale og undervisningsmæssige område, med massemediernes  

 potentielle betydning in mente, med henblik på at forebygge vold i sport og  

 ved sportsbegivenheder, navnlig ved at fremhæve sportsidealet gennem  

 opdragende og andre kampagner og at underbygge begrebet »fair  

 play«, især hos ungdommen, for at styrke den gensidige respekt både  

 blandt tilskuere og mellem sportsudøvere og også ved at opmuntre til forøget  

 aktiv deltagelse i sport.
Artikel 4 Internationalt samarbejde 1. Parterne vil arbejde snævert sammen inden for de  

 områder, der omfattes af denne konvention, og fremme et lignende samarbejde  

 mellem de involverede nationale sportslige myndigheder, når det findes  

 hensigtsmæssigt.
2. Før internationale kampe eller turneringer mellem  

 klubber og repræsentative hold opfordrer de berørte parter deres kompetente  

 myndigheder, navnlig sportsorganisationerne, til at udpege de kampe, ved  

 hvilke der kan befrygtes vold eller dårlig opførsel blandt tilskuere.
I  

 forbindelse med en således udpeget kamp arrangerer de kompetente myndigheder  

 i værtslandet samråd mellem de berørte instanser.
Sådanne samråd skal finde  

 sted så tidligt som muligt og bør ikke ske senere end to uger inden kampens  

 afholdelse; de skal omfatte drøftelser af hvilke arrangementer,  

 forsigtigheds- og andre foranstaltninger der skal træffes før, under og efter  

 kampen samt om fornødent forholdsregler udover de i denne konvention  

 omhandlede.
Artikel 5 Identifikation og behandling af lovovertrædere 1. Under overholdelse af de eksisterende retsregler og  

 princippet om domsmagtens uafhængighed vil parterne søge at sikre, at  

 tilskuere, der begår voldshandlinger eller andre strafbare handlinger,  

 identificeres og retsforfølges i overensstemmelse med lovgivningen.
 2. Hvor det skønnes hensigtsmæssigt, navnlig hvor der  

 er tale om tilskuere fra et andet land, vil parterne i overensstemmelse med  

 de anvendelige internationale aftaler overveje:
a. at overføre retsforfølgningen mod personer, der er pågrebet i  

 forbindelse med voldshandlinger eller andre strafbare handlinger begået ved  

 sportsbegivenheder, til det land, hvor de pågældende er bosiddende, b. at anmode om udlevering af personer, der mistænkes for at have begået  

 voldshandlinger eller andre strafbare handlinger i forbindelse med  

 sportsbegivenheder, c. at overføre personer, der er dømt for voldshandlinger eller andre  

 strafbare handlinger begået i forbindelse med sportsbegivenheder, til  

 strafafsoning i det pågældende land.
Artikel 6 Supplerende foranstaltninger 1. Parterne forpligter sig til at arbejde snævert  

 sammen med deres relevante nationale sportsorganisationer og klubber samt i  

 påkommende tilfælde med stadionejerne om dispositioner vedrørende planlægning  

 og gennemførelse af ændringer af stadionernes materielle struktur eller andre  

 ændringer, heri indbefattet indgange og udgange, med henblik på at opnå  

 større sikkerhed og forebygge vold.
 2. Parterne forpligter sig til, hvor det er nødvendigt  

 og hensigtsmæssigt, at virke til fremme af et system, som fastsætter  

 kriterier for udvælgelse af de stadioner, hvor der er taget hensyn til  

 tilskuernes sikkerhed og til forebyggelse af tilskuervold, især hvad angår de  

 stadioner, som benyttes til kampe, der kan påregnes at ville tiltrække store  

 eller uregerlige folkemængder.
 3. Parterne forpligter sig til at opfordre deres  

 nationale sportsorganisationer til løbende at revidere deres reglementer,  

 således at de kan kontrollere de faktorer, der kan foranledige udbrud af  

 voldshandlinger fra sportsudøveres eller tilskueres side.
Artikel 7 Tilvejebringelse af oplysninger Hver part vil til Europarådets generalsekretær fremsende alle relevante  

 oplysninger på et af Europarådets officielle sprog vedrørende  

 lovgivningsmæssige og andre foranstaltninger, der er truffet af den med det  

 formål at efterkomme bestemmelserne i denne konvention, hvad enten disse  

 foranstaltninger vedrører fodbold eller andre former for sport.
Artikel 8 Den stående komite 1. For så vidt angår denne konvention nedsættes herved  

 en stående komite.
2. Enhver part i denne konvention kan lade sig  

 repræsentere i den stående komite ved en eller flere delegerede.
Hver part  

 har een stemme.
 3. Enhver af Europarådets medlemsstater eller andre  

 stater, som har tilsluttet sig den europæiske kulturkonvention og som ikke er  

 part i denne konvention, kan lade sig repræsentere i komiteen i egenskab af  

 observatør.
 4. Den stående komite kan ved enstemmig beslutning  

 indbyde andre end Europarådets medlemsstater, der ikke er part i  

 konventionen, og enhver impliceret sportsorganisation til at lade sig  

 repræsentere ved en observatør på et eller flere møder i komiteen.
5. Den stående komite vil blive sammenkaldt af  

 Europarådets generalsekretær.
Den afholder sit første møde inden eet år efter  

 datoen for konventionens ikrafttræden.
Den afholder derefter møde mindst en  

 gang om året.
Den mødes desuden når som helst et flertal af parterne anmoder  

 derom.
 6. Et flertal af parterne skal være repræsenteret for  

 at der kan afholdes et beslutningsdygtigt møde i den stående komite.
 7. Under iagttagelse af bestemmelserne i denne  

 konvention fastsætter den stående komite sin egen forretningsorden og  

 vedtager den ved konsensus.
Artikel 9 1. Den stående komite skal være ansvarlig for at  

 overvåge anvendelsen af denne konvention.
Den kan specielt:
a. foretage en løbende gennemgang af denne konventions bestemmelser og  

 eftergå eventuelle nødvendige ændringer, b. afholde samråd med relevante sportsorganisationer, c. rette henstillinger til parterne om foranstaltninger, der skal træffes  

 med hensyn til denne konvention, d. anbefale hensigtmæssige foranstaltninger til at holde offentligheden  

 informeret om det arbejde, som foregår inden for denne konventions rammer, e. rette henstillinger til ministerkomiteen om, at stater, der ikke er  

 medlemmer af Europarådet, opfordres til at tiltræde denne konvention, f. udarbejde forslag med henblik på at gøre denne konvention mere  

 effektiv.
 2. Den stående komite kan med henblik på udførelsen af  

 sine opgaver arrangere møder med ekspertgrupper på eget initiativ.
Artikel 10 Den stående komite sender efter hvert af sine møder en rapport om sit  

 arbejde og konventionens funktion til Europarådets ministerkomite.
Artikel 11 Ændringer 1. Ændringer i denne konvention kan foreslås af en af  

 parterne, af Europarådets ministerkomite eller af den stående komite.
 2. Ethvert ændringsforslag sendes af Europarådets  

 generalsekretær til Europarådets medlemsstater, til de andre stater, som er  

 deltagere i den europæiske kulturkonvention, og til enhver stat, der ikke er  

 medlem af Europarådet, men som har tiltrådt eller er blevet opfordret til at  

 tiltræde denne konvention i overensstemmelse med bestemmelserne i artikel 14.
3. Den stående komite får meddelelse om enhver af en  

 part eller af ministerkomiteen foreslået ændring mindst to måneder inden det  

 møde, på hvilket ændringsforslaget skal behandles.
Den stående komite  

 forelægger ministerkomiteen sin udtalelse angående ændringsforslaget efter  

 samråd med de relevante sportsorganisationer, hvor det skønnes  

 hensigtsmæssigt.
 4. Ministerkomiteen overvejer ændringsforslaget og  

 enhver af den stående komite afgivet udtalelse og og kan vedtage ændringen.
 5. Teksten til enhver ændring, som ministerkomiteen  

 har vedtaget i overensstemmelse med denne artikels stk. 4, sendes til  

 parterne med henblik på godkendelse.
 6. Enhver ændring, der er vedtaget i overensstemmelse  

 med denne artikels stk. 4, træder i kraft den første dag i den måned, som  

 følger efter udløbet af et tidsrum på een måned efter, at alle parterne har  

 underrettet generalsekretæren om deres godkendelse af ændringen.
AFSLUTTENDE BESTEMMELSER Artikel 12 1. Denne konvention er åben for undertegnelse af  

 Europarådets medlemsstater og andre stater, som har tilsluttet sig den  

 europæiske kulturkonvention; de kan give udtryk for deres tilslutning ved:
a. undertegnelse uden forbehold med hensyn til ratifikation, accept eller  

 godkendelse eller b. undertegnelse uden forbehold med hensyn til ratifikation, accept eller  

 godkendelse, efterfulgt af ratifikation, accept eller godkendelse.
 2. Ratifikations-, accept- eller  

 godkendelsesinstrumenterne skal deponeres hos Europarådets generalsekretær.
Artikel 13 1. Denne konvention træder i kraft den første dag i  

 den måned, der følger efter udløbet af et tidsrum på een måned efter den  

 dato, på hvilken tre af Europarådets medlemsstater har givet udtryk for deres  

 tilslutning til konventionen i overensstemmelse med bestemmelserne i artikel  

 12.
 2. For enhver signatarstat, der senere giver udtryk  

 for at ville tilslutte sig, træder konventionen i kraft den første dag i den  

 måned, der følger efter udløbet af et tidsrum på een måned efter datoen for  

 undertegnelsen eller deponeringen af ratifikations-, accept- eller  

 godkendelsesinstrumentet.
Artikel 14 1. Efter denne konventions ikrafttræden kan  

 Europarådets ministerkomite efter samråd med parterne opfordre enhver stat,  

 der ikke er medlem af Europarådet, til at tiltræde konventionen ved en  

 beslutning truffet med det flertal, der foreskrives i artikel 20 d i  

 Europarådets statut og med enstemmig vedtagelse af repræsentanterne for de  

 kontraherende stater, der har ret til at have sæde i ministerkomiteen.
 2. For enhver stat, der tiltræder konventionen, træder  

 denne i kraft den første dag i den måned, som følger efter udløbet af et  

 tidsrum på een måned efter datoen for deponeringen af  

 tiltrædelsesinstrumentet hos Europarådets generalsekretær.
Artikel 15 1. Enhver stat kan ved undertegnelsen eller  

 deponeringen af sit ratifikations-, accept-, godkendelses- eller  

 tiltrædelsesinstrument angive på hvilket territorium eller hvilke territorier  

 denne konvention finder anvendelse.
2. Enhver part kan på et hvilket som helst senere  

 tidspunkt ved en erklæring stilet til Europarådets generalsekretær udvide  

 denne konventions anvendelse til ethvert andet i erklæringen angivet  

 territorium.
For et sådant territorium træder konventionen i kraft den første  

 dag i den måned, der følger efter udløbet af et tidsrum på een måned efter  

 den dato, da generalsekretæren har modtaget denne erklæring.
3. Enhver erklæring, der er afgivet i medfør af de to  

 foregående stykker, kan ved en notifikation stilet til generalsekretæren  

 trækkes tilbage, for så vidt angår ethvert i denne erklæring angivet  

 territorium.
Dette får virkning fra den første dag i den måned, som følger  

 efter den dato, da generalsekretæren har modtaget notifikationen.
Artikel 16 1. Enhver part kan når som helst opsige denne  

 konvention ved en notifikation stilet til Europarådets generalsekretær.
 2. En sådan opsigelse får virkning fra den første dag  

 i den måned, der følger efter udløbet af et tidsrum på seks måneder efter den  

 dato, da generalsekretæren har modtaget notifikationen.
Artikel 17 Europarådets generalsekretær skal underrette Europarådets medlemsstater,  

 de andre stater, som har tilsluttet sig den europæiske kulturkonvention, samt  

 enhver stat, der har tiltrådt denne konvention, om:
a. enhver undertegnelse i overensstemmelse med artikel 12, b. deponering af ethvert ratifikations-, accept-, godkendelses~ eller  

 tiltrædelsesinstrument i overensstemmelse med artikel 12 eller 14, c. enhver dato for denne konventions ikrafttræden i overensstemmelse med  

 artiklerne 13 og 14, d. enhver fremsendelse af oplysninger i henhold til bestemmelserne i  

 artikel 7, e. enhver rapport udarbejdet i henhold til bestemmelserne i artikel 10, f. ethvert ændringsforslag eller enhver ændring, der er vedtaget i  

 overensstemmelse med artikel 11, og datoen for ændringens ikrafttræden, g. enhver erklæring afgivet i henhold til bestemmelserne i artikel 15, h. enhver notifikation afgivet i henhold til bestemmelserne i artikel 16  

 og datoen, på hvilken opsigelsen får virkning.
 Til bekræftelse heraf har undertegnede dertil behørigt bemyndigede  

 underskrevet denne konvention.
Udfærdiget i Strasbourg den 19. august 1985 på engelsk og fransk, idet  

 begge tekster har samme gyldighed, i eet eksemplar, som skal deponeres i  

 Europarådets arkiv.
Europarådets generalsekretær skal sende bekræftede  

 genparter til hver af Europarådets medlemsstater, til hver stat, der har  

 tilsluttet sig den europæiske kulturkonvention, samt til enhver stat, der  

 opfordres til at tiltræde denne konvention.
Konventionen undertegnedes for  

 Danmarks vedkommende den 19. august 1985 uden ratifikationsforbehold.  

 Konventionen trådte i medfør af artikel 13, stk. 1, i kraft den 1. november  

 1985 for Danmark, Storbritannien og Sverige.
 Efterfølgende har Cypern, Finland, Frankrig, Island, Italien, Luxembourg,  

 Norge, Portugal, Spanien og Østrig tilsluttet sig konventionen.
