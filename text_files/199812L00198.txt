Fremsat den 17. marts 1999 af undervisningsministeren  

 (Margrethe Vestager) Forslag til Lov om ændring af lov om ændring  

 af lov om folkehøjskoler, efterskoler, husholdningsskoler og  

 håndarbejdsskoler, lov om friskoler og private grundskoler m.v., lov om  

 gymnasiet m.v. og lov om kursus til højere forberedelseseksamen og om  

 studieforberedende enkeltfagsundervisning for voksne m.v.
(Ophævelse af bestemmelser om visse skoler) § 1 I lov nr. 506 af 12. juni 1996 om ændring af lov om  

 folkehøjskoler, efterskoler, husholdningsskoler og  

 håndarbejdsskoler, lov om friskoler og private grundskoler m.v., lov om  

 gymnasiet m.v. og lov om kursus til højere forberedelseseksamen og om  

 studieforberedende enkeltfagsundervisning for voksne m.v., som ændret  

 ved § 3 i lov nr. 413 af 26. juni 1998, foretages følgende  

 ændring:
 1. §§ 6 - 10 ophæves.
§ 2 Loven træder i kraft ved bekendtgørelsen i Lovtidende.
Bemærkninger til lovforslaget Almindelige bemærkninger Lovforslaget indebærer en ophævelse af den  

 nævnte lovs §§ 6-10.
Folketinget vedtog den 31. maj 1996 en ændring af  

 lov om folkehøjskoler, efterskoler, husholdningsskoler og  

 håndarbejdsskoler, lov om friskoler og private grundskoler m.v., lov om  

 gymnasiet m.v. og lov om kursus til højere forberedelseseksamen og om  

 studieforberedende enkeltsfagsundervisning for voksne m.v. (lov nr. 506 af  

 12. juni 1996, Folketingstidende 1995-96. FF sp. 6218, 6571, 7093, 7385,  

 Till.
A sp. 5232, Till.
B sp. 1050, 1168, 1114, Till.
C sp. 918).
 Lovens formål var bl.a. at beskrive kravene til de  

 selvejende uddannelsesinstitutioner og at udbygge adgangen for  

 Undervisningsministeriet til at trække godkendelser og tilskud  

 tilbage.
 Loven indeholder endvidere i §§ 6-10 en række  

 bestemmelser vedrørende bestemte skoler knyttet til Tvind-samvirket.  

 Bestemmelserne indebærer bl.a., at de nævnte skoler har  

 været afskåret fra at modtage statslige og kommunale tilskud  

 efter de almindelige regler.
Højesteret har den 19. februar 1999 afsagt dom i en  

 sag, der er anlagt af Den selvejende institution Friskolen i Veddinge Bakker  

 mod Undervisningsministeriet.
Ifølge dommen skal  

 Undervisningsministeriet anerkende, at lovens § 7 er ugyldig i forhold  

 til friskolen som stridende mod grundlovens § 3, 3. pkt.
 I dommen hedder det bl.a. følgende:
» Lovgivningsmagten har herved med virkning for de skoler, der er  

 nævnt i § 7 - herunder Friskolen i Veddinge Bakker - afgjort  

 uoverensstemmelsen mellem Tvind-skolerne og Undervisningsministeriet, der var  

 af den opfattelse, at skolerne - uanset deres tilkendegivelser og  

 løfter - ikke overholdt og heller ikke i fremtiden ville overholde  

 betingelserne for offentlige tilskud til skoledrift.
Et sådant  

 lovindgreb - der havde som konsekvens, at Tvind-skolerne blev afskåret  

 fra domstolsprøvelse af deres tilskudsberettigelse - er reelt en  

 endelig afgørelse af en konkret retstvist.
Efter grundlovens § 3  

 henhører en sådan afgørelse ikke under lovgivningsmagten,  

 men under den dømmende magt med de deri liggende retsgarantier for  

 borgerne.
Højesteret finder derfor, at § 7 i lov nr. 506 af 12.  

 juni 1996 er ugyldig i forhold til Friskolen i Veddinge Bakker som stridende  

 mod grundlovens § 3, 3. pkt.
 Højesterets dom er optrykt som bilag 2 til  

 lovforslaget.
Højesterets dom medfører umiddelbart alene,  

 at bestemmelsen i lovens § 7 er ugyldig i forhold til friskolen i  

 Veddinge Bakker.
Dommens præmisser indebærer imidlertid, at  

 også lovens § 6 og §§ 8 og 9 må anses for ugyldige.  

 Dette gælder i forhold til alle de skoler, der er angivet i loven.
De nævnte bestemmelser er således allerede  

 på nuværende tidspunkt uanvendelige i forhold til skolerne, og  

 forslaget om at ophæve dem har derfor ikke selvstændig retlig  

 betydning.
Dog foreslås det, at også bestemmelsen om  

 underretningspligt i lovens § 10, som henviser til §§ 6 og 7,  

 ophæves.
Højesterets dom betyder ikke, at de skoler, der er  

 nævnt i loven, uden videre har krav på tilskud.
Derimod har  

 skolerne nu mulighed for på lige fod med andre skoler af få  

 tilskud efter lovgivningens almindelige regler, herunder de generelle  

 bestemmelser, der blev indført ved den nævnte lovs §§ 1-4.  

 Det samme gælder spørgsmålet om elevstøtte m.v.
 Undervisningsministeriet er nu i færd med at  

 behandle sagerne vedrørende de pågældende skoler m.v.,  

 herunder for så vidt angår tidligere tilskudsår.
Økonomiske og administrative konsekvenser I 1995 fik skolerne udbetalt i alt 93 mio. kr., fordelt  

 med 75,6 mio. kr. til de frie kostskoler og 17,6 mio. kr. til de frie  

 grundskoler.
Det statslige tilskud vedrørte driftstilskud,  

 bygningstilskud og statslig elevstøtte m.v.
Tilskuddet er beregnet ud  

 fra Tvind-skolernes ca. 1.580 årselever.
Undervisningsministeriet anser 1995 for det bedste  

 beregningsgrundlag for statens merudgifter.
I tilskudsudbetalingerne for 1996  

 blev der nemlig for en del af skolernes vedkommende modregnet på grund  

 af, at de havde overtrådt tilskudsbetingelserne i forudgående  

 år.
Under forudsætning af, at skolerne er  

 tilskudberettigede og har det samme aktivitetsniveau i finansårene  

 1997, 1998 og 1999 som i 1995, skønnes merudgiften at blive ca. 93  

 mio. kr. pr. år, i alt i størrelsesordenen ca. 280 mio. kr.  

 Såvel de bagudrettede som de fremadrettede økonomiske  

 konsekvenser af lovforslaget afhænger af behandlingen af sagerne  

 vedrørende de pågældende skoler m.v.
Herudover vil der  

 eventuelt være tale om statslige udgifter svarende til den  

 obligatoriske kommunale elevstøtte til elever ved de frie  

 kostskoler.
Administrative konsekvenser for borgerne Lovforslaget har ikke administrative konsekvenser for  

 borgerne.
Forholdet til EU-retten Lovforslaget indeholder ikke EU-retlige aspekter.
Lovforslagets miljømæssige konsekvenser og  

 administrative og økonomiske konsekvenser for erhvervslivet Lovforslaget har ikke miljømæssige  

 konsekvenser og forventes ikke at have administrative og økonomiske  

 konsekvenser for erhvervslivet.
Vurdering af konsekvenser af lovforslag Positive konsekvenser/mindreudgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og  

 amtskommuner Ca. 280 mio. kr. i statslige udgifter for finansårene  

 1997, 98 og 99.
 Herudover evt. statslig udgift svarende til obligatorisk kommunal  

 elevstøtte.
Økonomiske konsekvenser for erhvervslivet ingen ingen Administrative konsekvenser for erhvervslivet ingen ingen Miljømæssige konsekvenser ingen ingen Administrative konsekvenser for borgerne ingen ingen Forholdet til EU-retten Forslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Lovforslaget indebærer, at lovens §§ 6-10  

 ophæves.
Der henvises til de almindelige bemærkninger  

 ovenfor.
Til § 2 Det foreslås, at loven træder i kraft ved  

 bekendtgørelsen i Lovtidende.
Bilag 1 Lovforslaget sammenholdt med gældende lov Gældende formulering Lovforslaget § 1 I lov nr. 506 af 12. juni 1996 om ændring af lov om  

 folkehøjskoler, efterskoler, husholdningsskoler og  

 håndarbejdsskoler, lov om friskoler og private grundskoler m.v., lov om  

 gymnasiet m.v. og lov om kursus til højere forberedelseseksamen og om  

 studieforberedende enkeltfagsundervisning for voksne m.v., som ændret  

 ved § 3 i lov nr. 413 af 26. juni 1998, foretages følgende  

 ændring:
 1. §§ 6 - 10 ophæves.
§ 6 Stk. 1. Efter den 31. december 1996 ydes der ikke statslige og  

 kommunale tilskud i henhold til lov om folkehøjskoler, efterskoler,  

 husholdningsskoler og håndarbejdsskoler til følgende  

 skoler:
Den rejsende Højskole Skorkærvej 8, Tvind 6990 Ulfborg Den rejsende Højskole på Sejrens Vej Skorkærvej 8, Tvind 6990 Ulfborg Den rejsende Højskole i Vamdrup Kærmindevej 8 6580 Vamdrup Den rejsende Højskole i Juelsminde Kystvej 15 7130 Juelsminde Den rejsende Højskole i Bogense Stegøvej 2 5400 Bogense Den rejsende Højskole på Sydsjælland Lindersvoldvej 5 4640 Fakse Tvind Håndarbejdsskole Skorkærvej 8, Tvind 6990 Ulfborg Juelsminde Husholdningsskole Kystvej 15 7130 Juelsminde Nordfyns Husholdningsskole Stegøvej 2 5400 Bogense Nordjyllands Husholdningsskole Knivholtvej 24 9900 Frederikshavn Sydsjællands Husholdningsskole Lindersvoldvej 5 4640 Fakse Husholdningsskolen på Søgårdhus Flensborg Landevej 23 6200 Åbenrå Asserbohus Efterskole Skånstrømsvej 1 3300 Frederiksværk Bustrup Efterskole Sdr.
Lemvej 3 7860 Spøttrup Juelsminde Efterskole Kystvej 15 7130 Juelsminde Vamdrup Efterskole Kærmindevej 8 6580 Vamdrup Roskilde Efterskole Thomas Bredsdorffs Alle 25 4000 Roskilde Bogense Efterskole Stegøvej 2 5400 Bogense Starreklinte Efterskole Møllevangen 11 4534 Hørve Den Internationale Efterskole på Skydebanegård Avderødvej 42 2980 Kokkedal Den Internationale Efterskole i Helsingør Nordre Strandvej 95 3150 Hellebæk Den Internationale Efterskole på Boserup Boserupvej 100 4000 Roskilde Den Internationale Efterskole i Bustrup Sdr.
Lemvej 3 7860 Spøttrup Den Internationale Efterskole i Juelsminde Kystvej 15 7130 Juelsminde Den Internationale Efterskole og Højskole på  

 Nebbegård Nebbegårds Alle 2-9 2970 Hørsholm Stk. 2. Efter den 31. december 1996 ydes der ikke statslig og  

 kommunal elevstøtte eller andre elevydelser i henhold til den lov, der  

 er nævnt i stk. 1, til elever på de skoler, der er  

 nævnt i stk. 1.
 Stk. 3. Bestemmelserne i § 3, stk. 2, og § 4,  

 stk. 2, om retten til at afholde folkeskolens afsluttende prøver  

 og § 13 om tilsyn m.v. i den i stk. 1 nævnte lov finder efter  

 den 31. december 1996 ikke anvendelse på de skoler, der er nævnt  

 i stk. 1, jf. dog stk. 4. Undervisningsministeriet kan dog fortsat  

 indhente statistiske oplysninger og oplysninger om økonomiske forhold  

 og regnskaber fra de nævnte skoler for perioden indtil den 1. januar  

 1997.
Stk. 4. På de efterskoler, der er nævnt i  

 stk. 1, fører den stedlige kommunalbestyrelse dog tilsyn med, at  

 elever i den undervisningspligtige alder får en undervisning, der  

 står mål med, hvad der almindeligvis kræves i folkeskolen.  

 Kommunalbestyrelsen kan indhente alle oplysninger, der er nødvendige  

 for tilsynet, fra skolen.
Skønner kommunalbestyrelsen, at standpunktet  

 ikke står mål med, hvad der almindeligvis opnås i  

 folkeskolen, fastsættes en frist på mindst 3 måneder til  

 forbedring af forholdene.
Finder kommunalbestyrelsen stadig undervisningen  

 mangelfuld, indberettes det til kommunalbestyrelserne i elevernes eventuelle  

 øvrige bopælskommuner.
Kommunalbestyrelsen underretter  

 Undervisningsministeriet herom.
§ 7 Stk. 1. Efter den 31. december 1996 ydes der ikke statslige og  

 kommunale tilskud i henhold til lov om friskoler og private grundskoler m.v.  

 til følgende skoler:
Samid Skole Gersonsvej 43 2900 Hellerup Hellebæk Friskole Nordre Strandvej 95 3150 Hellebæk Roskilde Friskole Boserupvej 100 4000 Roskilde Friskolen i Veddinge Bakker Riisvej 3 4540 Fårevejle Juelsminde Friskole Kystvej 15 7130 Juelsminde Friskolen i Tvind Skorkærvej 8, Tvind 6990 Ulfborg Al Menar Rådmandsgade 58 2200 København N.
 Stk. 2. Efter den 31. december 1996 ydes der ikke statslige og  

 kommunale ydelser i henhold til den lov, der er nævnt i stk. 1,  

 til elever på de skoler, der er nævnt i stk. 1.
 Stk. 3. Meddelelse om ret til at afholde folkeskolens  

 afsluttende prøver efter § 1, stk. 2, 2. og 3. pkt., i lov  

 om friskoler og private grundskoler m.v. bortfalder med virkning fra den 31.  

 december 1996 for de skoler, der er nævnt i stk. 1.
 Stk. 4. For skoler, der har modtaget tilsagn om tilskud indtil  

 31. juli 1997, har stk. 1-3 først virkning fra den 1. august  

 1997, for så vidt angår disse tilsagn.
§ 8 Stk. 1. Der kan ikke ydes statslige tilskud i henhold til  

 lov om gymnasiet m.v. og lov om kursus til højere forberedelseseksamen  

 og om studieforberedende enkeltfagsundervisning for voksne m.v. til Det  

 Nødvendige Seminariums HF- og Studenterkursus under godkendelse.
 Stk. 2. Der kan ikke ydes statslige og kommunale elevydelser  

 efter de love, der er nævnt i stk. 1, til kursister på de  

 kurser, der er nævnt i stk. 1.
§ 9 Til de i §§ 6-8 nævnte skoler og kurser ydes der ikke statslige  

 tilskud i medfør af § 11, stk. 1 og 2, i lov om den fri  

 ungdomsuddannelse til uddannelsesplaner, der indgås eller ændres  

 væsentligt efter den 24. maj 1996.
§ 10 Stk. 1. De skoler, der er nævnt i §§ 6 og 7, skal,  

 for så vidt angår undervisningsforløb, der  

 fortsætter efter den 31. december 1996, inden  

 undervisningsforløbets begyndelse skriftligt underrette elever og  

 forældre til mindreårige elever om, at skolen og eleverne ikke  

 kan modtage de i §§ 6 og 7 nævnte offentlige ydelser efter den 31.  

 december 1996.
 Stk. 2. For så vidt angår efterskoler,  

 husholdningsskoler og håndarbejdsskoler, skal skolen samtidig  

 skriftligt underrette elever og for elever i den undervisningspligtige alder  

 også forældre og hjemkommuner om bestemmelsen i § 6,  

 stk. 3.
 Stk. 3. For så vidt angår friskoler og private  

 grundskoler skal skolen samtidig skriftlig underrette elever, forældre  

 og elevernes hjemkommuner om besemmelsen i § 7, stk. 3.
§ 2 Loven træder i kraft ved bekendtgørelsen i Lovtidende.
Bilag 2 UDSKRIFT  

 AF  

 HØJESTERETS DOMBOG DOM afsagt af Højesteret fredag den l9. februar 1999 i sag I 295/1998 Den Selvejende Institution Friskolen i Veddinge Bakker (advokat Henrik Christrup, e.o.) mod Undervisningsministeriet (kammeradvokaten) I tidligere instans er afsagt dom af Østre  

 Landsrets 13. afdeling den 13. maj 1998.
 I pådømmelsen har deltaget elleve dommere:  

 Pontoppidan, Marie-Louise Andreasen, Wendler Pedersen, Poul Sørensen,  

 Melchior, Per Sørensen, Jørgen Nørgaard, Walsøe,  

 Børge Dahl, Lene Pagter Kristensen og Søgaard.
 Appellanten, Den Selvejende Institution Friskolen i  

 Veddinge Bakker, har gentaget sine påstande.
 Indstævnte, Undervisningsministeriet, har  

 påstået stadfæstelse.
 Parterne er enige om, at en konsekvens af at give  

 Friskolen i Veddinge Bakker medhold i den principale påstand vil  

 være, at skolen får mulighed for at søge om tilskud efter  

 de almindelige regler i loven om friskoler og private grundskoler m.v.  

 (friskoleloven) på samme måde som andre skoler, men at den ikke  

 uden videre vil have krav på et sådant tilskud.
Undervisningsministeren fremsatte den 13. marts 1996  

 lovforslag nr.
L 218 om ændring af bl.a. friskoleloven og lovforslag  

 nr.
L 219 om ændring af lov om folkehøjskoler m.v.
Forslagene  

 havde i første række til formål at klargøre lovenes  

 krav om, at skolerne skal være selvejende institutioner.
I bemærkningerne til lovforslag nr.
L 218  

 (Folketingstidende 1995/96, tillæg A, s. 4372) hedder det bl.a.:
 »En central del i selvejebegrebet er kravet om  

 uafhængighed i ledelsesmæssig og økonomisk henseende.  

 Hovedsigtet med lovforslaget er at præcisere dette og samtidig at  

 ændre enkelte bestemmelser herom.
 ...
Forslaget skal klargøre indholdet i det  

 grundlæggende krav om reel uafhængighed og sikre, at skolerne for  

 fremtiden opfylder dette.
Der foreslås derfor en række  

 præciseringer af loven og i visse tilfælde egentlige stramninger  

 af tilskudsbetingelserne.
 ...
Tilskudssystemet for de frie grundskoler, private  

 gymnasier og hf-kurser bygger i høj grad på, at de, af skolerne  

 valgte revisorer foretager en omfattende revision af grundlaget for  

 tilskudsberegning og skolernes årsregnskaber.
Det bør derfor  

 sikres, at revisionen ikke kommer i en interessekonflikt, hvor revisor  

 både skal påse, at skolen og den, der udlejer bygninger,  

 forvalter sine interesser bedst muligt.
 ...
På undervisningsministerens område er der  

 flere former for selvejende institutioner, der alle normalt får store  

 statslige driftstilskud, og undervisningsministerens hjemmel til at  

 tilbageholde tilskud, lade tilskud bortfalde og kræve tilskud  

 tilbagebetalt, bør derfor være enslydende og bør i  

 øvrigt præciseres.« Lovforslag nr.
L 218 blev vedtaget som lov nr. 503 af 12.  

 juni 1996. Som anført i bemærkningerne var den  

 væsentligste ændring, at lovens krav om, at skolerne skal  

 være selvejende institutioner, blev klargjort.
Derudover indsattes en  

 række habilitetsbestemmelser vedrørende bestyrelsesmedlemmer og  

 revisorer og regler om, på hvilke vilkår skolerne må  

 indgå bl.a. husleje- og ejendomsaftaler.
Det fastsattes endvidere, at  

 en skoles midler skal forvaltes så de bliver til størst mulig  

 gavn for dens formål.
Endelig skete der en udvidelse af  

 undervisningsministerens muligheder for at tilbageholde tilskud, lade tilskud  

 bortfalde eller kræve tilskud tilbagebetalt.
Lovforslag nr.
L 268, der blev fremsat den 8. maj 1996,  

 blev undergivet l. behandling den 14. maj 1996, 2. behandling den 28. maj  

 1996 og 3. behandling den 31. maj 1996. Lovforslaget blev vedtaget som lov  

 nr. 506 af 12. juni 1996. Ved loven, hvorved § 7 blev gennemført,  

 blev der indsat følgende bestemmelser i friskoleloven:
 »§ 5, stk. 2. Skolen skal i sit virke som  

 selvejende uddannelsesinstitution være uafhængig, og skolens  

 midler må alene komme skolens skole- og undervisningsvirksomhed til  

 gode.
 § 5, stk. 3. Skoler med kostafdeling, der ikke  

 har modtaget tilskud i 1996, og skoler, der ikke har modtaget tilskud til  

 kostafdeling i 1996, skal være ejer af skolens bygninger eller  

 hovedparten heraf og må ikke eje bygninger sammen med andre.
§ 21 a.
Undervisningsministeren kan endvidere træffe  

 beslutning om, at der ikke ydes tilskud til en skole, herunder en ny skole,  

 hvis der efter ministerens skøn ikke er tilstrækkelig sikkerhed  

 for, at skolen opfylder kravet i § 5, stk. 2, om uafhængighed  

 og forvaltning af skolens midler.
Der kan herved navnlig lægges  

 vægt på, om 1)	skolen indgår i et fællesskab eller et samarbejde med  

 skoler, institutioner, fonde, virksomheder, foreninger m.fl., der  

 indebærer en nærliggende risiko for, at skolen styres af  

 andre, 2)	skolens midler anvendes til formål uden for skolen, 3)	skolens ledelse og lærere står i et juridisk eller  

 økonomisk afhængighedsforhold til de i nr. l nævnte  

 institutioner m.fl. eller 4)	skolens elever udfører arbejde, herunder indsamlings- eller  

 agitationsarbejde eller lignende, på en måde, der er  

 usædvanlig for skoleformen.« Folketinget behandlede den 22. maj 1996 følgende  

 forespørgsel fra medlemmer af Socialistisk Folkeparti til  

 undervisningsministeren:
»Hvilke oplysninger kan ministeren give om de initiativer,  

 som er blevet truffet, og som vil blive truffet på baggrund af  

 Rigsrevisionens undersøgelser, de af Undervisningsministeriet  

 foranstaltede undersøgelser og statsrevisorernes bemærkninger  

 samt eventuelle andre undersøgelser vedrørende Tvindsamvirket,  

 Tvindskolerne m.v.?« I besvarelse af forespørgslen udtalte  

 undervisningsministeren bl.a. (Folketingstidende 1995/96, s. 6884 ff.):
» Og nu kommer vi så til det komplicerede i denne sag:  

 Hvordan får vi stoppet overførslen af statsmidler fra skolerne  

 til Tvindkoncernen? Ved udformningen af de gældende love for frie  

 skoler forudså man ikke, at skolerne kunne indrette sig i sådanne  

 koncernstrukturer, som tilfældet er her, og derfor er der i dag ikke et  

 direkte forbud mod skolekoncerner eller en tilstrækkelig præcis  

 definition af begrebet »en selvejende institution«.
Der er ikke  

 tilstrækkelig hjemmel til at undlade at udbetale tilskud til en skole  

 alene af den grund, at den er en del af en koncern, og administrative stop  

 for tilskud kan derfor kun baseres på en konkret vurdering af, om den  

 enkelte skole isoleret set har overtrådt loven og dens  

 forudsætninger.
Hvordan eventuelle retssager om tilskudsstop vil ende,  

 er usikkert, bl.a. fordi der ikke findes nogen praksis på  

 området.
Ingen andre skoler har jo bragt sig i samme situation.
Jeg har ikke mulighed for administrativt at stoppe  

 Tvindkoncernen uden at komme i strid med gældende lovgivning, og det er  

 baggrunden for, at jeg med det fremsatte lovforslag først og fremmest  

 beder Folketinget om at tage stilling til, om skolekoncerner er en acceptabel  

 organisationsform for frie skoler med stort offentligt tilskud til  

 følge.
Dernæst beder jeg om Folketingets stillingtagen til, om  

 Tvinds skolekoncern har overskredet grænsen for vores tillid så  

 groft, at vi ikke længere tror på, at skolerne nogen sinde reelt  

 kan eller vil leve op til kravene om selveje og selvstændighed, eller  

 om de umiddelbart bør fortsætte inden for den nye lovgivnings  

 rammer.
Min egen vurdering er, at Tvindskolerne under imperiet har bragt sig  

 selv i et sådant afhængighedsforhold til Fællesejet og de  

 øvrige dele af imperiet, at de reelt hverken kan eller vil  

 løsrive sig.
Jeg kan stadig ikke se andre muligheder for at  

 sætte en effektiv stopper for Tvinds skolekoncern end regeringens  

 lovforslag, og jeg anbefaler selvfølgelig, at Folketinget vedtager  

 det.
Loven vil træde i kraft den l. januar næste  

 år, fordi skolerne har fået tilsagn om, at de vil få  

 tilskud i hele 1996. Dette tilsagn vil jeg ikke anfægte, men jeg vil  

 modregne for eventuelle overtrædelser af de gældende  

 tilskudsregler.
Til gengæld får en skole ikke ret til  

 statstilskud i al fremtid.
Folketinget har i sin tid søgt at  

 afgrænse, hvilke skoler der falder ind under støttereglerne.  

 Denne grænse vil altid kunne flyttes, og det er det, jeg nu beder  

 Folketinget om at gøre på en måde, der er til at  

 forstå.
I starten af dette år afsluttede  

 Undervisningsministeriet en undersøgelse af, om skolerne under  

 skolesamvirket Tvind er selvejende institutioner i den forstand, der ligger  

 til grund for godkendelses- og tilskudslovgivningen for frie skoler.  

 Konklusionen er kort og godt, at det er de ikke.
Tvindskolerne og Poul  

 Jørgensen fik den 26. januar tilsendt ministeriets afgørelse om  

 selvejespørgsmålet, og skolerne erklærede alle i  

 løbet af marts måned, at de ville rette sig efter ministeriets  

 krav, og indsendte deres planer for, hvordan de ville opfylde dem.
Den 13. marts tog jeg et politisk initiativ og fremsatte  

 to lovforslag, der begge har til formål at klargøre kravene om,  

 at de frie skoler skal være selvejende institutioner.
Lovforslagene  

 strammer habilitetskravene til bestyrelsesmedlemmer, begrænser  

 skolernes adgang til at anbringe deres likvide midler og giver adgang til at  

 kræve skolernes revisor udskiftet.
Det er alt sammen noget, som  

 Tvindskolekoncernen har tvunget mig til at fremsætte, men det var ikke  

 nok, og derfor har jeg ikke accepteret, at Tvindskolerne faktisk selv  

 opløser koncernen.
Det er svært at fæste lid til skolerne  

 endnu en gang.
Deres gennemførelsesplaner er provokerende ensartede,  

 og de bærer præg af at have en fælles  

 inspirationskilde.
 ...
Det primære formål med L 268 er at stoppe for  

 tilskud til skolekoncerner i det hele taget.
Der stilles krav til, hvordan en  

 selvejende uddannelsesinstitution skal opføre sig, og ministeren  

 får adgang til at tilbagekalde godkendelsen og tilskuddet, hvis kravene  

 ikke opfyldes med rimelig sikkerhed.
Denne adgang er skønsmæssig  

 - det vil jeg ikke lægge skjul på - og det giver sig selv, at  

 skønnet skal udøves inden for lovens rammer, dens motiver og de  

 almene retsgrundsætninger.
 ...
Men jeg kan ikke stoppe hele Tvinds skolekoncern på  

 én gang.
De nugældende love har hverken en tilstrækkelig  

 præcis definition af selveje eller hjemmel til at tage godkendelsen  

 tilbage og stoppe for tilskud til skoler, fordi de indgår i en  

 koncern.
Skolekoncernen er oplagt i strid med ånden bag  

 lovene for de frie skoler, men at bygge sin administration på lovens  

 ånd er et uholdbart grundlag for en minister at bevæge sig ind  

 på.
Derfor har jeg valgt at forelægge sagen i fuld åbenhed  

 for Folketinget, så vi gennem en ansvarsfuld demokratisk proces kan  

 få udtrykt de folkevalgte medlemmers vilje i en tydelig og  

 administrerbar lovgivning.
 Det er ikke overtrædelserne af tilskudsreglerne, der  

 er anledningen til regeringens lovforslag om stop for tilskud til  

 Tvindskolerne og om skærpede beføjelser i forhold til alle  

 skoler, der måtte indgå i koncernlignende samarbejde.
Det, jeg foreslår, er at stoppe for tilskud til  

 skolekoncerner og gøre det nu for Tvindskolerne, som dokumenteret  

 deltager i en omsiggribende skolekoncern.
Det afgørende er, at skolekoncerner giver basis for en evig udvidelse af  

 såvel antallet af skoler som eksisterende skolers virksomhed  

 finansieret af en kapital, som stammer fra de enkelte skoler, men som er  

 udført til og ophobes i de bagvedliggende fonde m.v.
Andre frie skoler end Tvind etablerer og udvider sig  

 primært på grundlag af deres egen og lovlige tilvejebringelse af  

 et økonomisk grundlag, hvorimod ekspansionen i Tvindskolekoncernen er  

 baseret på Fællesejes køb og fordeling af ejendomme,  

 finansiering af huskøb via andre skolers husleje, centralt styrede  

 hvervning og fordeling af det tilstrækkelige antal elever samt  

 systematiske overtrædelser af tilskudsreglerne.
Tvindskolerne  

 ekspanderer ikke, fordi kunderne står i kø, men fordi det er et  

 åbenbart formål i sig selv at sikre en så stor skolekoncern  

 som muligt.
 ...
 Jeg forstår den kritik og betænkelighed, der  

 er kommet til udtryk både her i Tinget og udenfor, når det  

 gælder lovforslaget, og jeg overvejer stadig, om der er muligheder for  

 at løse den stillede opgave på en bedre måde, om der er  

 andre muligheder, om der er behov for ændringer.
Men der er også et bredt krav om, at vi nu griber  

 ind, og vi må acceptere, at vi en gang imellem må bruge  

 usædvanlige midler for at sikre de traditionelle og værdifulde  

 frihedsrettigheder og en unik friskolelovgivning.« Højesterets bemærkninger.
 Grundlovens § 3 lyder således:
»Den lovgivende magt er hos kongen og folketinget i  

 forening.
Den udøvende magt er hos kongen.
Den dømmende magt er  

 hos domstolene.« I overensstemmelse med den almindelige opfattelse i den  

 forfatningsretlige litteratur må det antages, at grundlovens § 3,  

 3. pkt. , sætter visse grænser for, i hvilket omfang  

 lovgivningsmagten kan træffe bestemmelse om enkelte personers  

 retsforhold (singulær lovgivning) . Denne forståelse er i  

 overensstemmelse med det retssikkerhedshensyn, der er et af de bærende  

 hensyn bag magtadskillelsen i § 3.
Ved lov nr. 503 og lov nr. 506 af 12. juni 1996 om  

 ændring af bl.a. friskoleloven blev det præciseret, at en  

 friskole i sit virke som selvejende uddannelsesinstitution skal være  

 uafhængig, og at skolens midler alene må komme dens skole- og  

 undervisningsvirksomhed til gode.
Såfremt der efter  

 undervisningsministerens skøn ikke er tilstrækkelig sikkerhed  

 for, at en skole opfylder kravene om uafhængighed og forvaltning af  

 midlerne, kan ministeren beslutte, at der ikke skal ydes tilskud til skolen.  

 Ved den særlige bestemmelse i § 7 i lov nr. 506 blev Friskolen i  

 Veddinge Bakker og nogle andre konkret angivne skoler med tilknytning til  

 Skolesamvirket Tvind helt afskåret fra at modtage offentlige tilskud  

 efter den 31. december 1996.
Det fremgår af bemærkningerne til forslaget  

 til lov nr. 506 (Folketingstidende 1995/96, tillæg A, s. 5238), at  

 begrundelsen for § 7 var, at undervisningsministeren ikke havde tillid  

 til, at Tvind-skolerne ville anvende offentlige tilskud til formål, som  

 Folketinget og regeringen ønsker at fremme med støtten.  

 Erklæringer fra skolerne om at ville følge lovgivningen blev  

 ikke anset for reelle.
Baggrunden for den manglende tillid var, at  

 undersøgelser foretaget af Undervisningsministeriet - med bistand af  

 et privat revisionsfirma - og Rigsrevisionen »viser, at skolerne er  

 sammenflettet i et indbyrdes økonomisk, administrativt og  

 ledelsesmæssigt netværk - en koncern - der styret udefra bl.a.  

 har til formål at føre penge ud af skoledriften, og dermed fra  

 eleverne, til aktiviteter, der ligger uden for lovgivningen om frie  

 kostskoler og om frie grundskoler«, og at myndighederne »først  

 nu« efter omfattende undersøgelser havde kunnet samle et,  

 dækkende billede af de ulovlige og kritisable forhold på  

 skolerne, der i øvrigt synes at være tiltagende i styrke og  

 omfang«.
Undervisningsministeren gav udtryk for lignende synspunkter under  

 forespørgselsdebatten den 22. maj 1996.
 I tillægsbetænkningen fra Folketingets  

 uddannelsesudvalg (Folketingstidende 1995/96, tillæg B, s. 1114) er det  

 anført:
 »Flertallets tilslutning til dette lovforslag er begrundet  

 i, at flertallet ikke har tillid til, at disse skoler tilknyttet  

 Tvindkoncernen fremover vil anvende tilskuddene til de formål, som  

 Folketinget ønsker at fremme med støtten.
 Den valgte lovgivningsmåde har til formål at  

 sikre opfyldelsen af flertallets ønske om ikke fremover at yde tilskud  

 til netop de nævnte skoler.
Flertallet er opmærksom på, at  

 lovgivningsmåden vil have den virkning, at der ikke, for så vidt  

 angår denne del af lovforslaget, skal træffes administrative  

 afgørelser om nye tilskud til de pågældende skoler med  

 mulighed for efterfølgende domstolsprøvelse.
Denne følge  

 er ikke i sig selv et formål med loven, og den har kun betydning for  

 fremtidige tilskud, som de pågældende skoler ikke har noget  

 retsbeskyttet krav på.« Folketinget har således tilsluttet sig  

 undervisningsministerens generelle mistillid til Tvind-skolernes vilje til at  

 administrere offentlige tilskud i overensstemmelse med lovgivningen og har  

 ved § 7 i lov nr. 506 frataget bl.a.
Friskolen i Veddinge Bakker  

 adgangen til - efter friskolelovens almindelige regler og på lige fod  

 med friskoler uden tilknytning til Skolesamvirket Tvind - at søge om  

 offentlige tilskud til sin skolevirksomhed.
Lovgivningsmagten har herved med virkning for de skoler,  

 der er nævnt i § 7 - herunder Friskolen i Veddinge Bakker -  

 afgjort uoverensstemmelsen mellem Tvind-skolerne og Undervisningsministeriet,  

 der var af den opfattelse, at skolerne - uanset deres tilkendegivelser og  

 løfter - ikke overholdt og heller ikke i fremtiden ville overholde  

 betingelserne for offentlige tilskud til skoledrift.
Et sådant  

 lovindgreb - der havde som konsekvens, at Tvind-skolerne blev afskåret  

 fra domstolsprøvelse af deres tilskudsberettigelse - er reelt en  

 endelig afgørelse af en konkret retstvist.
Efter grundlovens § 3  

 henhører en sådan afgørelse ikke under lovgivningsmagten,  

 men under den dømmende magt med de deri liggende retsgarantier for  

 borgerne.
Højesteret finder derfor, at § 7 i lov nr. 506 af 12.  

 juni 1996 er ugyldig i forhold til Friskolen i Veddinge Bakker som stridende  

 mod grundlovens § 3, 3. pkt.
 Højesteret tager herefter friskolens principale  

 påstand til følge.
 Thi kendes for ret:
 Indstævnte, Undervisningsministeriet, skal  

 anerkende, at § 7 i lov nr. 506 af 12. juni 1996 om ændring af lov  

 om folkehøjskoler, efterskoler, husholdningsskoler og  

 håndarbejdsskoler, lov om friskoler og private grundskoler m.v., lov om  

 gymnasiet m.v. og lov om kursus til højere forberedelseseksamen og om  

 studieforberedende enkeltfagsundervisning for voksne m.v. er ugyldig i  

 forhold til appellanten, Den Selvejende Institution Friskolen i Veddinge  

 Bakker.
 Ingen af parterne skal betale sagsomkostninger for  

 landsret eller Højesteret til den anden part eller til  

 statskassen.
--ooooo~- Udskriftens rigtighed bekræftes.
 Højesteret, den 19. februar 1999.
(sign.) Susanne Stig-Pedersen O.ass.
