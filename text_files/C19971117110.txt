I et brev af 6. januar 1997 har Unibank rettet henvendelse til  

 Civilretsdirektoratet vedrørende anbringelse af myndiges båndlagte arv og af  

 midler tilhørende personer, der er under værgemål i erhvervsobligationer, der  

 er statsgaranterede.
Der henvises konkret til statsgaranterede  

 erhvervsobligationer udstedt af A/S Øresundsforbindelsen og af A/S  

 Storebæltsforbindelsen.
Civilretsdirektoratet har til brug for behandlingen af Unibanks anmodning  

 rettet henvendelse til Nationalbankens statsgældskontor for der at få nærmere  

 oplysninger om de garantier, som Danmarks Nationalbank på den danske stats  

 vegne har udstedt over for ejerne af obligationer udstedt af bl.a.
A/S  

 Øresundsforbindelsen og A/S Storebæltsforbindelsen.
 Statsgældskontoret har bl.a. oplyst, at Danmarks Nationalbank på den  

 danske stats vegne aktuelt garanterer for erhvervslån optaget af A/S  

 Øresundsforbindelsen, A/S Storebæltsforbindelsen, Øresundskonsortiet og  

 Kongeriget Danmarks Hypotekbank og Finansforvaltning.
 Det fremgår, at der er tale om selvskyldnerkautioner udstedt i henhold til  

 lov om de pågældende virksomheder, og at selvskyldnerkautionerne omfatter  

 betaling af rente og afdrag samt andre løbende forpligtelser i henhold til  

 lånene.
 Vi finder på baggrund af de indhentede oplysninger, at obligationer, der  

 er udstedt af A/S Øresundsforbindelsen, A/S Storebæltsforbindelsen,  

 Øresundskonsortiet og Kongeriget Danmarks Hypotekbank og Finansforvaltning,  

 og garanteret af Danmarks Nationalbank som selvskyldnerkautionist på den  

 danske stats vegne ikke kan anses for at være omfattet af reglerne om  

 erhvervsobligationer i bekendtgørelse nr. 1177 af 13. december 1996 om  

 værgemål og bekendtgørelse nr. 1179 af 13. december 1996 om anbringelse af  

 myndiges båndlagte arv, men at de pågældende obligationer kan sidestilles med  

 f.eks. statsobligationer.
 Dette betyder, at reglerne i § 22, stk. 2, nr. 1, og § 28, stk. 1 og 2,  

 jf. § 23, stk. 3, i værgemålsbekendtgørelsen og reglerne i § 3, nr. 1, og §  

 9, stk. 1, jf. § 4, stk. 3, i bekendtgørelsen om anbringelse af myndiges  

 båndlagte arv ikke finder anvendelse på disse obligationer.
