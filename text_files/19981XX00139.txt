Skriftlig fremsættelse (2. december  

 1998) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 daghøjskoler og produktionsskoler m.v. (Indhold, rammestyring,  

 grundtilskud m.v.).
(Lovforslag nr.
L 117).
Ved lov nr. 1119 af 29. december 1997 om ændring af  

 lov om daghøjskoler og produktionsskoler blev der bl.a.  

 gennemført en række præciseringer og stramninger, der dels  

 skulle sikre kvaliteten af tilbudene på daghøjskolerne, dels  

 stabilisere aktivitetsomfanget.
Det har imidlertid vist sig, at  

 ændringsloven ikke har fået den fulde effekt.
Aktiviteten  

 på daghøjskolerne er steget yderligere, og også på  

 produktionsskolerne er aktiviteten steget ud over, hvad der er budgetteret  

 med.
 For at opnå en mere hensigtsmæssig styring af  

 indhold og omfang af uddannelserne er der som led i finanslovforliget truffet  

 aftale om at genindføre rammestyringen på  

 skoleområderne.
 Endvidere stilles forslag om indholdsmæssige  

 stramninger og præciseringer på daghøjskolerne og om  

 udvidelse af ministerens bemyndigelse til at fastsætte nærmere  

 regler om tilbudenes indhold og omfang.
 På produktionsskolerne foreslås statstilskudet  

 begrænset til kun at omfatte personer under 25 år, og  

 finansieringen af skoleydelsen for aktiverede foreslås at blive fuldt  

 statslig som for de øvrige deltagere.
 På begge skoleformer foreslås en ændring  

 i formålet, så det klart fremgår, at der kan  

 tilrettelægges kurser, der har til formål at kvalificere til  

 beskæftigelse i fleksjob og skånejob eller lignende.
 Herudover foreslås på produktionsskolerne  

 indført en række præciseringer af skoleformens  

 karakteristika og indholdet af tilbudene, som er nødvendiggjort af  

 udviklingen og det fælles lovgrundlag med daghøjskolerne.
 For at sikre den lokale forankring foreslås det  

 endvidere, at den enkelte andel af et delt grundtilskud ikke kan  

 udgøre mindre end 1/3 af det fulde grundtilskud.
 Endelig foreslås visse ændringer som  

 følge af, at udviklingen i nogen grad er løbet fra loven.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje  

 Ting.
