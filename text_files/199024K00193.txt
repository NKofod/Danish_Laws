Nr BTL 193 Betænkning over Forslag til lov om ændring af lov om Arbejdsgivernes  

 Elevrefusion og lov om erhvervsuddannelser (Ændring af bidrag,  

 refusionsordning, arbejdsgiverkreds, mobilitetsfremmende ydelser m.v.)   

 Nr L 193 1990-91, 2. samling Afgivet af Uddannelsesudvalget Afgivet: 19910516 Udvalget har behandlet lovforslaget i to møder og har herunder stillet spørgsmål til undervisnings- og forskningsministeren, som denne har besvaret skriftligt.
 Der er af undervisnings- og forskningsministeren stillet et  

 ændringsforslag, hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det  

 stillede ændringsforslag.
 Et mindretal inden for flertallet (Centrum-Demokraternes medlem af  

 udvalget) støtter den foreslåede finansieringsmodel, fordi den indeholder  

 elementer, som forventes at tilskynde virksomhederne til at tage flere elever  

 ind i en erhvervsuddannelse.
 Centrum-Demokraterne ønsker imidlertid at pointere det modstridende i, at  

 man skaber fri adgang til uddannelserne uden hensyntagen til, hvor  

 efterspørgslen er størst.
 Der bør findes en balance mellem udbud og efterspørgsel af uddannelserne.  

 Det vil derfor være gavnligt at få fastlagt nogle behovsrammer for de enkelte  

 brancher, så de unge ikke uddannes til arbejdsløshed.
 Et mindretal (Fremskridtspartiets medlem af udvalget) er  

 grundlæggende imod det tidligere indgåede lære- og praktikpladsforlig og  

 følgelovgivninger heraf som for eksempel dette lovforslag.
 Fremskridtspartiet opfatter lovforslaget som et valg mellem to onder, idet  

 vi ikke er af den opfattelse, at det vil forbedre erhvervslivets vilkår, men  

 bare vil være med til at cementere det tidligere lære- og praktikpladsforlig.
 På baggrund af al den kritik, der har været i forbindelse med lære~ og  

 praktikpladsforliget og den tilhørende følgelovgivning, herunder dette  

 lovforslag, ønsker mindretallet ikke at cementere denne planøkonomiske  

 lovgivning.
 Fremskridtspartiet indstiller derfor lovforslaget til forkastelse  

 ved 3. behandling og vil stemme imod det stillede ændringsforslag.
Ændringsforslag Af undervisnings- og forskningsministeren, tiltrådt af et  

flertal (udvalget med undtagelse af FP):
Til § 1 1) I den under nr. 7 foreslåede nye affattelse af lovens  

§ 12 ændres i stk. 4, sidste pkt., ordene », Danmarks  

 Tekniske Højskole og Danmarks Ingeniør Akademi« til: »og Danmarks  

 Tekniske Højskole«.
Bemærkninger Til nr. 1 Akademiingeniøruddannelsen på Danmarks Ingeniør Akademi indeholder praktik  

 som en del af den samlede uddannelse inden for den normerede studietid.  

 Praktikken er af et semesters varighed og afvikles i den sidste del af  

 uddannelsen.
Praktikken er i princippet lønnet, dog er der visse  

 virksomheder, især på kemiområdet, der ikke betaler løn til praktikanten.  

 Praktikken på Danmarks Ingeniør Akademi er således parallel med praktikken på  

 de teknika, der har integreret praktik.
Der er årligt ca. 400 studerende i  

 praktik, hvoraf ca. 300 får løn fra praktikstedet.
I bemærkningerne til lovforslaget er det bl.a. fremhævet, at  

 forskelsbehandling mellem fradragsberettigende og ikkefradragsberettigende  

 praktikordninger kan få utilsigtede konsekvenser i situationer, hvor  

 praktikken i uddannelserne er konvertible.
Praktikken i teknikumuddannelsen  

 og akademiingeniøruddannelsen er indbyrdes konvertibel.
Da dette kan få  

 uheldige konsekvenser for akademiingeniøruddannelsen, foreslås det, at den  

 lønnede praktik for denne uddannelse vil blive omfattet af fradragsreglen i §  

 12, stk. 3, jf. stk. 4.
