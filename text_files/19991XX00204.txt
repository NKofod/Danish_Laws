Skriftlig fremsættelse (15. december  

 1999) Kulturministeren (Elsebeth Gerner Nielsen):
 Herved tillader jeg mig for Folketinget at  

 fremsætte:
 Forslag til lov om ændring af lov om offentlige  

 arkiver m.v. (Arkivlovens registerbestemmelser m.v.).
(Lovforslag nr.
L 153).
 De foreslåede  

 ændringer af arkivloven drejer sig primært om tilpasning af  

 arkivloven til Justitsministeriets kommende lov om behandling af  

 personoplysninger.
Justitsministeriets lovforslag skal bl.a.  

 gennemføre EU-direktiv 95/46/EF om beskyttelse af fysiske personer i  

 forbindelse med behandling af personoplysninger og om fri udveksling af  

 sådanne oplysninger.  Forslaget skal afløse den gældende  

 registerlovgivning.
Den foreslåede nye lov dækker alt materiale  

 indeholdende personoplysninger, dvs. både manuelle registre og alt  

 edb-sagsmateriale med personoplysninger.
Den gældende arkivlov fastsætter en særlig  

 procedure for sletning eller aflevering til Statens Arkiver af registre, der  

 er omfattet af lov om offentlige myndigheders registre.
Et af hovedpunkterne  

 i den foreslåede ændring af arkivloven er en ophævelse af  

 særreglen om edb-registre med personoplysninger.
Fremover skal der for  

 materiale med personoplysninger gælde de almindelige regler om  

 aflevering.
 Et andet hovedpunkt er bestemmelser, der skal sikre, at den  

 arkivmæssige behandling af materiale, der indeholder personoplysninger,  

 sker med hensyntagen til relevante beskyttelsesinteresser.
Nyordningen giver en administrativ forenkling og antages  

 at medføre en aflastning af det Datatilsyn, som Justitsministeriet  

 foreslår oprettet i sit  lovforslag.
Datatilsynet skal ikke  

 længere tage stilling til konkrete bevaringsspørgsmål, men  

 inddrages ved fastsættelse af generelle regler om offentlige arkivers  

 behandling af personoplysninger og i afgørelsen af konkrete  

 spørgsmål om dispensation fra den almindelige  

 tilgængelighedsfrist på 80 år for arkivalier, der  

 indeholder personoplysninger.
 Lovforslaget vil også indeholde bestemmelser, som  

 ikke har sammenhæng med lovforslaget om behandling af  

 personoplysninger:
Der foreslås en bestemmelse, der giver mulighed for, at Statens  

 Arkiver på et passende tidspunkt kan kræve betaling af statslige  

 myndigheder for bevaring af papirarkivalier.
Forslaget skal ses som en  

 udløber af regeringens IT-politiske handlingsplan, hvor forvaltningens  

 overgang til elektronisk sagsbehandling er et vigtigt element.
 Desuden foreslås en bemyndigelse til at delegere den mere  

 detaljerede regelfastsættelse vedrørende en række forhold  

 af overvejende arkivteknisk karakter til rigsarkivaren.
 Lovforslaget har ikke erhvervsøkonomiske eller  

 miljømæssige konsekvenser.
 Lovforslaget genfremsættes, idet der er  

 tilføjet bestemmelser om Domstolsstyrelsens kompetence ved behandling  

 af konkrete tilgængelighedssager for så vidt angår  

 materiale, der er afleveret fra retterne.
 Idet jeg i øvrigt henviser til lovforslaget og  

 bemærkningerne, anbefaler jeg forslaget til Folketingets hurtige og  

 velvillige behandling.
