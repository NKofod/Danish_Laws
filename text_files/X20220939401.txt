Afgørelse efter lov om fremtidsfuldmagter § 7 Familieretshuset traf den 6. december 2021 afgørelse om ikke at sætte fremtidsfuldmagt af 22. februar 2021 i kraft.
Familieretshuset begrundede afslaget med, at fremtidsfuldmagtsgivers helbredstilstand ikke var så alvorligt svækket, at de helbredsmæssige betingelser for at sætte fremtidsfuldmagten i kraft var til stede, jf. fremtidsfuldmagtslovens § 7, stk. 1. Lægen havde i afkrydsningsfelterne i lægeerklæringen oplyst, at fuldmagtsgiver ikke længere havde evnen til at varetage sine forhold inden for de områder, der var omfattet af fremtidsfuldmagten.
Det fremgik endvidere blandt andet af lægeerklæringen, at fuldmagtsgiver var fuldstændig klar, herunder at hun ikke var dement eller depressiv.
 Klager anførte blandt andet, at Familieretshuset burde have indhentet yderligere lægeudtagelse vedrørende fremtidsfuldmagtsgivers helbredsmæssige tilstand.
Civilstyrelsen stadfæstede Familieretshusets afgørelse med samme begrundelse.
Civilstyrelsen bemærkede hertil, at Familieretshuset i medfør af fremtidsfuldmagtslovens § 6, stk. 1, undtagelsesvist kan indhente yderligere oplysninger om fremtidsfuldmagtsgiverens forhold.
Det følger af forarbejderne, at anvendelsen af bestemmelsen har undtagelsens karakter, og at de i lovens § 5, stk. 1, fastsatte krav om lægeerklæring forudsættes at sikre, at der foreligger det fornødne afgørelsesgrundlag.
Civilstyrelsen fandt derfor ikke, at Familieretshuset i den pågældende situation burde have indhentet yderligere oplysninger om fremtidsfuldmagtsgiverens forhold, da det oplyste om fremtidsfuldmagtsgivers mentale tilstand tillægges betydelig vægt ved vurderingen af, om denne er ude af stand til at varetage sine personlige og økonomiske forhold.
 Familieretshusets afgørelse af 29. november 2021:
 Familieretshuset afslår at sætte fremtidsfuldmagten af 22. februar 2021 i kraft.
Begrundelse Vi vurderer, at din helbredstilstand ikke er så alvorligt svækket, at de helbredsmæssige betingelser for at sætte fremtidsfuldmagten i kraft er til stede.
 Det gør vi, fordi det fremgår af lægeerklæringen af 2. november 2021, at du mentalt er fuldstændig klar og relevant, herunder at du ikke er dement eller depressiv.
 Vi vurderer derfor, at du ikke er i en sådan helbredsmæssig tilstand, at du ikke længere har evnen til at varetage dine forhold inden for de områder, som er omfattet af fremtidsfuldmagten.
Vi er opmærksomme på, at lægen i afkrydsningsfelterne i lægeerklæringen har oplyst, at du skønnes ikke længere at være i stand til at varetage din personlige og økonomiske forhold på grund af sygdom, mental svækkelse funktion eller helbred.
Vi vurderer dog, at dette ikke er i overensstemmelse med den beskrivelse af dine helbredsmæssige forhold, lægen har anført i lægeerklæringens fritekst.
 Vi er opmærksomme på de fysiske sygdomme der nævnes i lægeerklæringen, men vurderer at dette ikke kan føre til en anden afgørelse henset til oplysningerne om din mentale helbredstilstand.
 Vi henviser til § 7, stk. 1, i lov om fremtidsfuldmagter, hvoraf fremgår, at Familieretshuset træffer afgørelse om at sætte fremtidsfuldmagten i kraft, hvis fuldmagtsgiveren må anses for at være i en tilstand som omfattet af § 1.
 Efter lovens § 1 kan den, der er fyldt 18 år, og som er i stand til at handle fornuftsmæssigt, oprette en fremtidsfuldmagt til at træde i kraft, hvis den pågældende på et senere tidspunkt som følge af sygdom, svækket mental funktion eller helbred el.lign. ikke længere har evne til at varetage sine forhold inden for de områder, som er omfattet af fuldmagten.
 Det kan oplyses, at såfremt der på et senere tidspunkt igen ansøges om at sætte fremtidsfuldmagten i kraft, skal der ikke betales et nyt gebyr.
 Fremtidsfuldmagtshaver påklagede afgørelsen.
 Civilstyrelsens afgørelse af 15. februar 2022, sagsnr. 21-4410-00048:
 Civilstyrelsen har behandlet din klage over Familieretshusets afgørelse af 6. december 2021 med sagsnummer 2021-101080. Ved afgørelsen afslog Familieretshuset at sætte fremtidsfuldmagten for din mor, A, af 22. februar 2021 i kraft.
 Civilstyrelsen ændrer ikke Familieretshusets afgørelse.
Du har til støtte for din klage oplyst, at din mor har kognitive udfordringer og lider af svær taleafasi.
Du har yderligere oplyst, at din mor har brug for hjælp til mange ting i hverdagen, herunder at hun har vanskeligt ved at skrive og benytte sin telefon.
 Du har endelig oplyst blandt andet, at du gerne ser, at der indhentes yderligere lægeudtalelse om din mors udfordringer, særligt følger af hjerneblødning og kognitivt funktionsniveau samt taleafasi i svær grad.
 Efter en gennemgang af sagen, finder Civilstyrelsen i lighed med Familieretshuset, at der skal gives afslag på ikraftsættelse af fremtidsfuldmagten af 22. februar 2021. Begrundelsen herfor er den samme, som fremgår af Familieretshusets afgørelse.
 Det er Civilstyrelsens vurdering, at de yderligere oplysninger, som du har henvist til i din klage, ikke kan føre til et andet resultat.
Civilstyrelsen skal hertil bemærke, at Familieretshuset i medfør af lov om fremtidsfuldmagter § 6, stk. 1, undtagelsesvis og uden samtykke kan indhente yderligere oplysninger om fuldmagtsgiverens forhold, i det omfang dette er nødvendigt for sagens behandling.
Det følger af forarbejderne til lov om fremtidsfuldmagter § 6, stk. 1, at anvendelsen af bestemmelsen forudsættes at have undtagelsens karakter, idet de i lovens § 5, stk.  1, fastsatte krav om fremlæggelse af lægeerklæring og kravene til dennes indhold, som udgangspunkt forudsættes at sikre, at der ved ikraftsættelsesanmodningens indgivelse foreligger det fornødne afgørelsesgrundlag.
Det fremgår endvidere af forarbejderne til lov om fremtidsfuldmagter § 7, at der ved Familieretshusets prøvelse af en anmodning om ikraftsættelse af en fremtidsfuldmagt ikke forudsættes en intensiv prøvelse.
Hvis de lægelige oplysninger således dokumenterer en sygdomstilstand eller svækkelse, der i almindelighed fører til, at personer ikke har evne til at varetage deres forhold, forudsættes Familieretshuset i almindelighed også at skulle lægge til grund, at anmodningens indgivelse er udtryk for, at tilstanden er indtrådt.
Giver lægeerklæringen derimod anledning til begrundet tvivl om, hvorvidt tilstanden er indtrådt, og kan denne tvivl ikke umiddelbart afkræftes ved at foretage de undersøgelseskridt, som Familieretshuset tillægges mulighed for at foretage, vil Familieretshusets skulle afslå anmodningen om at sætte fremtidsfuldmagten i kraft.
 Civilstyrelsen er opmærksom på, at Familieretshuset ikke foretog undersøgelser vedrørende din mors helbredstilstand i forbindelse med behandlingen af din anmodning om ikraftsættelse, selvom lægen i afkrydsningsfelterne i lægeerklæringen havde oplyst, at din mor skønnes ikke længere at være i stand til at varetage sine personlige og økonomiske forhold på grund af sygdom.
Civilstyrelsen finder dog, at dette ikke kan føre til en ændret vurdering, idet det oplyste om hendes mentale tilstand tillægges betydelig vægt ved vurderingen af, om hun er ude af stand til at varetage sine økonomiske og personlige forhold.
Civilstyrelsen finder i lighed med Familieretshuset, at oplysningerne i lægeerklæringen om hendes fysiske sygdomme ikke kan ændre herpå.
 Civilstyrelsen skal afslutningsvis bemærke, at såfremt din mors helbredsforhold er ændrede, har du eller din mor mulighed for at indgive en ny anmodning om ikraftsættelse ved Familieretshuset.
