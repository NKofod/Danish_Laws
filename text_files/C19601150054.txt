 Da det må anses for ønskeligt, at lovforslag, forinden de fremsættes for  

 folketinget, underkastes en almindelig gennemgang ud fra lovtekniske  

 synspunkter, skal man henstille, at der med henblik herpå så vidt muligt må  

 blive optaget forhandling med justitsministeriets lovkontor under  

 udarbejdelsen af forslagene.
 Det bør herunder tilstræbes, at der i videst muligt omfang følges  

 ensartede retningslinjer med hensyn til lovstoffets opstilling og inddeling,  

 ved formulering af bestemmelser, der almindeligt anvendes i lovgivningen,  

 f.eks. ikrafttrædelsesbestemmelser og bestemmelser om revision af love, og  

 med hensyn til andre spørgsmål, der sædvanligvis opstår ved udarbejdelse af  

 lovforslag.
 I tilfælde, hvor et lovforslag indeholder bestemmelser om straf,  

 konfiskation, erstatning eller processuelle bestemmelser, og hvor der derfor  

 efter hidtidig praksis har været indhentet en udtalelse fra  

 justitsministeriet, jfr. justitsministeriets cirkulæreskrivelse af 6. februar  

 1958, indgår spørgsmålet om disse bestemmelsers forhold til den på disse  

 områder gældende hovedlovgivning i forhandlingerne med justitsministeriet  

 lovkontor.
 For at undgå unødig forsinkelse med fremsættelsen af lovforslag bør  

 lovudkast tilstilles lovkontoret på et så tidligt tidspunkt som muligt.
 Foranstående retningslinjer omfatter ikke forslag til finanslove,  

 tillægsbevillingslove, normeringslove og love om indfødsrets meddelelse, hvor  

 de anførte hensyn ikke gør sig gældende; ordningen vil i øvrigt også kunne  

 fraviges, når dette på grund af et lovforslags hastende karakter skønnes  

 nødvendigt.
Statsministeriet, den 16. maj 1960 Kampmann.
/R.
Bruun-Pedersen.
