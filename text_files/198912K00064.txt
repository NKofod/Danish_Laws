Nr LSF 64 Forslag til Lov om ændring af selskabsskatteloven og fondsbeskatningsloven  

 (Forhøjelse af kommunernes andel af selskabsskatten m.v.) Fremsat af Jens Thoft (SF) Agerschou (SF) Lone Stig Andersen (SF) Aage  

 Frandsen (SF) Rahbæk Møller (SF) Bjørn Poulsen (SF) den 8. november 1989 § 1 I lov om indkomstbeskatning af aktieselskaber m.v. (selskabsskatteloven),  

 jf. lovbekendtgørelse nr. 593 af 30. september 1988, foretages følgende  

 ændring:
 I § 23 ændres »3/25« til: »1/3«.
§ 2 I lov om beskatning af fonde, visse foreninger og institutioner m.v.  

 (fondsbeskatningsloven), jf. lovbekendtgørelse nr. 528 af 2. august 1989,  

 foretages følgende ændring:
 I § 13 ændres »3/25« til: »1/3«.
§ 3 Loven træder i kraft ved bekendtgørelsen i Lovtidende og har virkning fra  

 og med skatteåret 1991/92.
Bemærkninger til lovforslaget Lovforslaget har til formål at forøge kommunernes andel af selskabsskatten  

 fra de nuværende 3/25 - svarende til en kommunal skatteprocent på 6 - til 1/3  

 svarende til en kommunal skatteprocent på 16,67 for selskaber og fonde m.v.
 Baggrunden for forslaget er dobbelt:
1. Kommunerne får i dag for lille en del af selskabsskatten.
I takt med,  

 at større og større dele af erhvervslivet overgår til selskabsform, får  

 kommunerne dermed en stadig mindre del af erhvervsbeskatningen.
Det betyder,  

 at kommuner med et relativt veludbygget erhvervsliv diskrimineres.
Dette  

 medfører, at kommunerne på grund af fordelingen af selskabsskatten m.v. ikke  

 opmuntres til at fremme erhvervsudviklingen.
En forøgelse af den kommunale andel af selskabsskatten vil specielt betyde  

 en økonomisk fordel for København, de større provinsbyer og de af  

 hovedstadskommunerne, der tegner sig for den kraftigste erhvervsudvikling.  

 Det er efter SF's opfattelse rimeligt, idet disse kommuner i kraft af  

 centerfunktionen og erhvervsudviklingen er påført en række opgaver, der ikke  

 kun er af lokal karakter.
Det bemærkes, at København vil få et øget provenu  

 af såvel selskabsbeskatningen som af fondsbeskatningen (specielt vedrørende  

 realkreditinstitutionerne og arbejdsmarkedsorganisationerne). Denne  

 økonomiske indsprøjtning er imidlertid nødvendig, hvis København skal  

 genskabe sin erhvervsmæssige dynamik.
2. Efter regeringens oplæg skal erhvervsligningen fortsat være placeret i  

 kommunerne.
SF mener, at erhvervsligningen bør være en statslig opgave.
Men skal erhvervsligningen fortsat være i kommunerne, må kommunernes andel  

 af selskabsskatten m.v. beregnes således, at der er et naturligt økonomisk  

 incitament til at foretage den fornødne ligning.
Kommunerne skal således være  

 reelt økonomisk ansvarlige for konsekvenserne af en eventuelt mangelfuld  

 ligningsindsats og deraf følgende »skattely« for de i kommunen  

 skattepligtige selskaber, fonde m.v.
 SF har ikke foreslået ændring af bloktilskudsreglerne i anledning af  

 lovforslaget, idet SF mener, at regeringen i de sidste år har overført for  

 store dele af de økonomiske byrder til kommunerne.
 Lovforslaget foreslås at have virkning fra og med skatteåret 1991/92, dvs.  

 for indkomstår, der påbegyndes efter 1. januar 1990. Det vil således først  

 gælde for den selskabsskat m.v., der skal betales i november 1991 og dermed  

 for de kommunale budgetter fra og med 1991.
