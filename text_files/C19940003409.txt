 Med henvisning til Budgetvejledning 1992, punkt 21.32.3, således som dette  

 er ændret og affattet ved Finansministeriets cirkulære nr. 33 af 10. februar  

 1994 om ændring af Budgetvejledning 1992 (ændring af ordningen om selvstændig  

 likviditet) fastsættes nedenstående nærmere regler vedrørende ordningen om  

 selvstændig likviditet:
 § 1.  Statsinstitutioner, herunder statsvirksomheder  

 og nettostyrede virksomheder, kan i anmærkningerne til finanslovforslaget  

 opnå hjemmel til at få tildelt selvstændig likviditet.
 Hjemmelen søges pr. hovedkonto med henvisning til Budgetvejledningens  

 punkt 21.32.3.
 § 2.  Der tildeles selvstændig likviditet til et  

 likviditetsområde, der er defineret som en eller flere hovedkonti, hvis  

 aktiviteter disponeres med fælles pengeforsyning.
 Inden for et likviditetsområde omfattende flere hovedkonti vil der normalt  

 være hjemmel til overførsel af bevillinger mellem hovedkontiene.
 Stk. 2.  Ved indtræden i ordningen om selvstændig  

 likviditet oprettes der til hvert likviditetsområde egen konto i Danmarks  

 Nationalbank.
 Likviditetstildelingen til et likviditetsområde foregår til områdets konto  

 i Danmarks Nationalbank.
 Stk. 3.  Der tildeles likviditetsområdet  

 indtrædelseslikviditet, som består af grundlikviditet samt likviditet  

 svarende til værdien af likviditetsområdets akkumulerede opsparing og  

 uforbrugte genbevillinger eller akkumulerede overførselsbeløb på  

 indtrædelsestidspunktet.
Grundlikviditeten består af 0,5 pct. af summen af likviditetsområdets  

 indtægter og udgifter excl. forrentning og afskrivning på finansloven på  

 indtrædelsestidspunktet fratrukket modværdien af de likvide midler, som  

 likviditetsområdet råder over på indtrædelsestidspunktet.
Hertil kommer en  

 eventuel likviditetsregulering, hvis områdets øvrige nettoomsætningsformue  

 (debitorer minus kreditorer mv.) på indtrædelsestidspunktet efter en konkret  

 vurdering fra Finansministeriet skønnes at afvige væsentligt fra den  

 »normale« størrelse heraf.
 Den »normale« størrelse fastlægges ud fra den historiske  

 udvikling i den øvrige nettoomsætningsformue.
 Efter indtræden i likviditetsordningen vil ekstraordinære, varige og  

 beløbsmæssigt betydelige ændringer heri dog kunne indebære, at hvad, der  

 betragtes som »normalt«, revurderes, og at der i medfør heraf  

 foretages en likviditetskorrektion.
 Stk. 4.  Den løbende likviditetstildeling til et  

 likviditetsområde i finansårets løb svarer til det pågældende finansårs  

 nettobevilling til likviditetsområdet.
 Hvis likviditetsområdet har en positiv nettobevilling, dvs. de på  

 finansloven opførte udgiftsbevillinger er beløbsmæssigt større end de opførte  

 indtægtsbevillinger for de hovedkonti, der indgår i likviditetsområdet,  

 tildeles likviditetsområdet likviditet svarende til nettobevillingen i form  

 af tolvtedelsrater, som tildeles hver d. 10. i måneden.
 Hvis likviditetsområdet omvendt har en negativ nettobevilling, overføres  

 likviditet fra likviditetsområdet svarende til nettobevillingen i form af  

 tolvtedelsrater, som overføres hver d. 21. i måneden.
 Stk. 5.  Der foretages desuden en årlig  

 likviditetskorrektion med rentemæssig valør fra 1. juli i det løbende  

 finansår for likviditetsområdet ud fra de bevillingsforslag på  

 tillægsbevillingsloven, som har likviditetsvirkning, ligesom der foretages en  

 årlig genregulering af likviditeten til likviditetsområdet med rentemæssig  

 valør fra 1. juli i det afsluttede regnskabsår ud fra de til disse  

 bevillingsforslag svarende regnskabstal i statsregnskabet.
 § 3.  Likviditetsområdets indestående på kontoen i  

 Nationalbanken forrentes af/til Finansministeriet med diskontorentesatsen.  

 Renten tilskrives kontoen kvartalsvis bagud.
 Stk. 2.  Nettorenteindtægten af likviditetsordningen for  

 et likviditetsområde vedrører renter af likvide midler i form af renter af  

 indestående i Nationalbanken og pengeinstitutter iøvrigt, renter ved  

 likviditetskorrektioner og ved afregning af likviditet samt morarenter.
 § 4.  De af et likviditetsområde oppebårne  

 nettorenteindtægter (positive som negative) af likviditetsordningen beskattes  

 i et givet finansår af Finansministeriet (staten) med 40%.
Herudover svarer likviditetsområdet en supplerende skat til  

 Finansministeriet (staten) på 40% af de beregnede renteindtægter af  

 likviditetsområdets primobeholdning af akkumuleret opsparing og uforbrugte  

 genbevillinger eller af det akkumulerede overførselsbeløb i et givet  

 finansår.
Der kan opgøres såvel positiv som negativ skat.
 Stk. 2.  Anvendelsen af ovennævnte beskatningsregler kan  

 dog ikke give anledning til, at der for et likviditetsområde med positive  

 nettorenteindtægter af likviditetsordningen sker en samlet beskatning, som  

 overstiger 80% af værdien af områdets positive nettorenteindtægter, ligesom  

 et sådant område ikke kan oppebære negativ skat.
 Tilsvarende gælder for et likviditetsområde med negative  

 nettorenteindtægter af likviditetsordningen, at dette ikke samlet kan  

 oppebære en negativ skat af likviditetsordningen, der overstiger 80% af  

 værdien af områdets negative nettorenteindtægter, ligesom et sådant område  

 ikke kan pålignes positiv skat.
 § 5.  I forbindelse med den årlige  

 likviditetskorrektion ud fra de bevillingsforslag på tillægsbevillingsloven,  

 som har likviditetsvirkning, overføres som en acontoskat den samlede  

 beskatning af et likviditetsområdes nettorenteindtægter på  

 tillægsbevillingsloven til § 37. Renter, mens likviditetsområdets egen andel  

 af nettorenteindtægterne af likviditetsordningen, dvs. områdets  

 nettorenteindtægter fratrukket beskatningen heraf overføres som en forøgelse  

 af likviditetsområdets opsparing eller overførselsadgang i det kommende  

 finansår.
Stk. 2.  Likviditetsområdets egen andel af  

 nettorenteindtægterne optages som en forøgelse af opsparingen - og normalt  

 uden angivelse for anvendelsen - på den hovedkonto, hvor likviditetsområdets  

 driftsbevilling er opført, hvis likviditetsområdet består af flere hovedkonti  

 mellem hvilke, der er hjemmel til overførsel af bevillinger.
I konkrete  

 tilfælde kan det dog fastlægges, at der skal angives formålsanvendelse for  

 opsparingsforøgelsen, selv om der måtte være hjemmel til overførsel mellem  

 likviditetsområdets hovedkonti, eksempelvis hvor overførselsadgangen omfatter  

 tilskud.
 Hvis der ikke er overførselshjemmel, skal opsparingens formålsanvendelse  

 angives.
 Stk. 3.  I forbindelse med den årlige genregulering af  

 likviditeten ud fra de tilsvarende regnskabstal foretages i det efterfølgende  

 finansår en endelig opgørelse og afregning af et likviditetsområdes  

 beskatning af likviditetsordningens nettorenteindtægter, ligesom  

 likviditetsområdets egen andel af nettorenteindtægterne opgøres endeligt.
 § 6.  Dette cirkulære har virkning fra finansåret  

 1994.
