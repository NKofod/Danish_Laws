Et byrådsmedlem havde i 1992 - i et moseområde - foretaget opgravning  

 i et sådant omfang, at det ikke alene kunne betegnes som oprensning af en  

 allerede eksisterende grøft, men således at der var foretaget en ændring af  

 mosens tilstand.
Den pågældende ansås for valgbar (Fra Valgbarhedsnævnet til et byråd, j.nr. 525/1996) I brev af 17. juni 1996 har X-Kommune i henhold til § 101, stk. 4, i den  

 kommunale valglov indberettet til Valgbarhedsnævnet, at byrådsmedlem NN ved  

 Y-Landsrets dom af 1. maj 1996 er idømt en bøde på kr. 5.000,- for  

 overtrædelse af § 43, stk. 2, i den tidligere gældende naturfredningslov (lov  

 nr. 530 af 10. oktober 1984).
 Det fremgår af landsrettens præmisser, at retten lagde til grund, at den  

 pågældende i 1992 - i et moseområde - havde foretaget opgravning i et sådant  

 omfang, at det ikke alene kunne betegnes som oprensning af en allerede  

 eksisterende grøft.
 Landsretten fandt endvidere, at der ved den foretagne opgravning var  

 foretaget en ændring af mosens tilstand, og at den pågældende, der havde  

 anmodet entreprenør MM om at foretage gravearbejdet, og som havde indfundet  

 sig i mosen i forbindelse med arbejdets udførelse, som følge heraf havde  

 overtrådt den dagældende naturfredningslovs § 43, stk. 2.
 I denne anledning skal man meddele, at Valgbarhedsnævnet har fundet, at  

 den begåede handling - uanset de krav, der må stilles til personer, der  

 beklæder hverv som medlem af kommunale råd - ikke i almindeligt omdømme gør  

 den pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
