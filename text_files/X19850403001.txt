N.N. klagede over, at kommunen krævede tilbagebetaling af den i  

 december måned 1984 udbetalte boligstøtte.
Den 14.12.1984 modtog  

 boligstøttekontoret meddelelse fra folkeregistret om, at klageren var  

 fraflyttet boligen pr. 1.12.1984, og kommunen krævede herefter  

 tilbagebetaling under henvisning til § 37, stk. 3. Klageren oplyste under  

 klagesagens behandling, at lejemålet var opsagt pr. 31.12.84, og at det først  

 var rømmet og rengjort på dette tidspunkt.
 Nævnet stadfæstede kommunens afgørelse, idet nævnet lagde til grund,  

 at klageren var fraflyttet pr. 1.12.1984, og at han havde tilsidesat sin  

 oplysningspligt i henhold til § 38, stk. 3.
 »Ved brev af 28. februar 1985 har De klaget over, at det sociale  

 udvalg i Stubbekøbing kommune har krævet tilbagebetaling af kr. 925,-  

 vedrørende for meget udbetalt boligsikring for december måned 1984.
 Deres klage har været forelagt det sociale udvalg, der har fremsendt  

 sagsakter og afgivet en udtalelse.
Af sagen fremgår, at De den 1. december 1984 fik udbetalt kr. 925,- i  

 boligsikring vedrørende Deres bolig på adressen X., 4871 Horbelev.
Den 14.  

 december 1984 modtog boligstøttekontoret meddelelse fra folkeregisteret om,  

 at De pr. 1. december 1984 var fraflyttet adressen, idet De havde købt en  

 ejendom i Ravnsborg kommune.
 Det sociale udvalg krævede herefter tilbagebetaling af den pr. 1. december  

 1984 udbetalte boligsikring under henvisning til, at boligstøtten bortfalder  

 fra fraflytningsdagen.
 De har oplyst, at De den 1. oktober 1984 opsagde lejemålet til ophør pr.  

 31. december 1984. De har meldt flytning fra huset pr. 1. december 1984 , men  

 det er imidlertid først rømmet og rengjort den 31. december 1984.
 Efter boligstøttelovens § 37, stk. 3 bortfalder boligstøtte fra  

 fraflytningsdagen.
Efter pkt. 13.6 i boligstyrelsens cirkulære af 30. august 1982 er  

 boligtageren ikke berettiget til boligstøtte i den sidste måned, såfremt et  

 lejemål opsiges med kontraktligt varsel, normalt 3 måneder, og pågældende  

 flytter efter f.eks. 2 måneder, selvom der består en forpligtelse til at  

 betale leje i hele perioden.
Hvis en boligtager i forbindelse med leje eller  

 køb af en ny bolig i nogle måneder råder over to boliger, kan boligstøtte  

 alene modtages til den bolig, som pågældende faktisk bebor.
 Efter § 38, stk. 3 skal ansøgeren oplyse kommunalbestyrelsen om alle  

 forhold, der kan medføre nedsættelse eller bortfald af boligstøtten.
 Har ansøgeren undladt at give meddelelse som omhandlet i § 38, stk. 3 skal  

 det beløb, der er oppebåret med urette ifølge § 41, stk. 1 tilbagebetales.
 Amtsankenævnet har herefter behandlet sagen i sit møde den 9. maj 1985,  

 hvor man fandt, at De i medfør af ovennævnte bestemmelse ikke har været  

 berettiget til boligsikring for december måned 1984, eftersom De pr. 1.  

 december 1984 er fraflyttet boligen i Stubbekøbing kommune.
 Endvidere fandt nævnet, at De har tilsidesat Deres oplysningspligt efter §  

 38, stk. 3, idet De forud for den 1. december 1984 har været vidende om, at  

 De skulle fraflytte boligen i Stubbekøbing, uden at De har informeret herom i  

 så god tid, at boligsikringen for december måned kunne standses.
 Nævnet fandt derfor betingelserne for at kræve tilbagebetaling af det med  

 urette oppebårne for opfyldt og besluttede således at stadfæste det sociale  

 udvalgs afgørelse.
Amtsankenævnets afgørelse er endelig og kan ikke indbringes for anden  

 administrativ myndighed.
Boligstyrelsen kan dog optage en sag til behandling,  

 når det skønnes, at sagen er af principiel betydning.
Klage til boligstyrelsen, Stormgade 10, 1470 København K., skal ske inden  

 4 uger fra modtagelsen af denne skrivelse.« Hvilket herved meddeles.
