Skriftlig fremsættelse (11. august 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om engangstilskud til modtagere af forsørgelsesydelser (Lovforslag nr.
L 208) Som led i aftalen af 15. juni 2020 om udfasning af hjælpepakker, stimuli-initiativer og eksportinitiativer, skal der udbetales et skattefrit engangstilskud på 1.000 kr. til ydelsesmodtagere.
Formålet med engangstilskuddet er at styrke samfundsøkonomien gennem et øget privat forbrug.
 Lovforslaget udmønter den del af aftalen, der vedrører indførelse af et engangstilskud, således at det ved lov fastsættes, at der vil blive udbetalt et skattefrit engangstilskud på 1.000 kr. til borgere, der for april 2020 modtog en af de offentlige forsørgelsesydelser, der foreslås omfattet af ordningen.
Engangstilskuddet udbetales automatisk af Arbejdsmarkedets Tillægspension og uden ansøgning til alle ydelsesmodtagere inden for personkredsen, hvis de har en NemKonto.
Tilskuddet vil ikke få betydning for offentlige ydelser og er beskyttet mod kreditorforfølgning op til udbetalingstidspunktet.
Det forventes, at hovedparten af den berettigede personkreds har modtaget engangstilskuddet i oktober 2020.
 Personer, der ikke modtager engangstilskuddet pga. eventuelle fejl i datagrundlaget har mulighed for at henvende sig til Arbejdsmarkedets Tillægspension fra den 1. november 2020 til den 28. februar 2021 og få udbetalt tilskuddet mod fremvisning af dokumentation for modtaget ydelse for april 2020.
 Der indføres ikke en klageadgang, da engangstilskuddet udbetales efter objektive kriterier, hvor det let kan konstateres, om der er ret til ydelsen.
På grund af den ekstraordinære situation er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
Det foreslås, at loven træder i kraft den 26. august 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
