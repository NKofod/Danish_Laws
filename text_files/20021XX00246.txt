Skriftlig fremsættelse (29. januar  

 2003) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om  

 retssikkerhed og administration på det sociale område samt lov om  

 social service (Selvstændig handlekommune for anbragte børn samt  

 høring og inddragelse af børn i sagsbehandlingen) (Lovforslag nr.
L 137).
 Der stilles forslag om at handlekommunereglerne for  

 anbragte børn ændres således, at den kommune, der  

 oprindeligt anbragte barnet forsat vil være handlekommune for barnet i  

 en situation hvor forældrene flytter.
 Formålet med denne lovændring er at  

 understøtte mulighederne for at give anbragte børn stabile  

 opvækstbetingelser, så barnet ikke ved forældrenes flytning  

 bliver en "kastebold" mellem to kommuner.
 Lovforslaget lægger op til at betalingsforpligtelsen  

 vedrørende foranstaltninger efter servicelovens kapitel 8 - som hidtil  

 - er hos den kommune som har truffet afgørelsen om  

 foranstaltningen.
Ved at give barnet selvstændig opholdskommune i  

 samme kommune følges princippet om at betalingsforpligtelse og  

 handlekompetence varetages af samme kommune nu i forhold til anbragte  

 børn.
Denne tankegang er et grundlæggende element i  

 grundtakstfinansieringen.
 Forslaget skønnes ikke at have nogle  

 økonomiske konsekvenser.
 Der stilles endvidere forslag om ændring af  

 servicelovens regler om høring og inddragelse af børn i sager  

 om foranstaltninger efter servicelovens kapitel 8 således, at den  

 nuværende 12-års aldersgrænse for høring af  

 børn og unge efter servicelovens § 58 ophæves.  

 Udgangspunktet vil herefter være at alle børn skal høres  

 og inddrages uanset alder.
Efter en konkret vurdering vil det dog være muligt  

 at undlade høring og inddragelse såfremt barnets modenhed eller  

 sagens karakter afgørende taler imod dette.
Lovforslagets formål  

 er at sikre børnene og de unge en kvalificeret og respektfuld  

 inddragelse i beslutningsprocessen.
 Lovforslaget  understøttes af, at der på  

 satspuljen er afsat 60 mill. kr. til - over en 4-årig periode   at  

 iværksætte efteruddannelses- og metodeudviklingstiltag i forhold  

 til sagsbehandlingen.
De samlede økonomiske konsekvenser for kommunerne  

 ved at ophæve aldersafgrænsningen i § 58 i lov om social  

 service og erstatte den af en modenhedsvurdering skønnes dermed til  

 5,5 mill. kr. årligt.
Da loven først træder i kraft 1.  

 juli 2003, vil der være halvårsvirkning i 2003, hvorfor udgiften  

 her skønnes til 2,8 mill. kr.
 Ændringen af § 58 i serviceloven indgik i  

 satspuljeaftalen for 2003. Her blev der i 2003 og i BO-årene 2004-2006  

 afsat i alt 15 mill. kr. til ovennævnte ændring samt et  

 ekstraordinært efteruddannelsestiltag.
Der vil dermed være 12,2 mill. kr. i 2003 og 9,5  

 mill. kr. i årene 2004-2006 til efteruddannelsestiltaget.
Da  

 efteruddannelsestiltaget sættes i værk af staten, har dette ikke  

 økonomiske konsekvenser for amter og kommuner.
 Lovforslaget skal forhandles med de kommunale parter.
 Med disse bemærkninger indstiller jeg lovforslaget  

 til Folketingets velvillige behandling.
