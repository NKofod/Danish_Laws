Offererstatningslovens § 6 a  den almindelige erstatningsretlige tabsbegrænsningspligt, nævnets j.nr. 19-520-04618 Ansøger blev flere gange slået og sparket i hovedet og pådrog sig derved behandlingskrævende skader.
Ansøger søgte som følge heraf bl.a. erstatning for udgifter til tandbehandling opgjort til 24.289,21 kr. samt transportudgifter opgjort til 3.125,24 kr.
Ansøger, som var polsk statsborger, fik foretaget sin tandbehandling i Polen, hvilket bevirkede, at erstatningsposten vedrørende transportudgifterne blev forøget.
Nævnet forelagde sagen for nævnets tandlægekonsulent med henblik på en vurdering af prisens rimelighed samt behandlingens sammenhæng med tilskadekomsten.
Nævnets tandlægekonsulent fandt, at behandlingsprisen efter danske forhold var meget rimelig, da der var tale om en bro på 13 led, og at prisen i Danmark formentlig ikke havde været under 5.000 kr. pr. led.
 Nævnet besluttede herefter også at tilkende ansøger erstatning for sine transportudgifter til tandbehandlingen i Polen, fordi det samlet set var billigere end en tilsvarende tandbehandling i Danmark.
