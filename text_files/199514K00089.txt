Nr BTL 89 Betænkning over Forslag til lov om ophævelse af lov af 30. januar 1861  

 angående farten på Gudenå mellem Silkeborg og Randers   

 Nr L 89 1995-96, 1. samling Afgivet af Miljø- og Planlægningsudvalget Afgivet: 19960320 Udvalget har behandlet lovforslaget i nogle møder.
 Herefter indstiller et flertal (udvalget med undtagelse af Det  

 Konservative Folkepartis og Fremskridtspartiets medlemmer) lovforslaget til  

vedtagelse uændret.
 Et mindretal (Det Konservative Folkepartis medlemmer af udvalget)  

 vil ved 3. behandling af lovforslaget stemme hverken for eller imod  

 lovforslaget.
Mindretallet er tiltalt af, at der ophæves en lov.
Imidlertid har Viborg  

 Amt i et høringssvar af 6. november 1995 udtalt: »Det er Viborg Amtsråds  

 opfattelse, at der ikke kan tages stilling til denne delvise ændring af  

 retstilstanden for Gudenåen uafhængigt af spørgsmålet om vilkårene for den  

 fortsatte drift af Gudenåcentralen ved Tange«.
Det Konservative  

 Folkeparti er derfor betænkeligt ved at gennemføre denne lov på nuværende  

 tidspunkt.
Det Konservative Folkeparti ønsker amterne nedlagt og deres  

 opgaver overflyttet til andre myndigheder.
Derfor virker det uhensigtsmæssigt  

 at lægge flere, og uønskede, opgaver over til amterne.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
Fremskridtspartiet har ved 1. behandling tilkendegivet at ville stemme for  

 lovforslaget, idet pramsejlads har mistet sin betydning for godsforsyningen  

 af Silkeborg.
Det fremgår imidlertid af Viborg Amts høringssvar af 6.  

 november 1995, at vilkårene for den fortsatte drift af Gudenåcentralen ved  

 Tange ikke er endeligt aftalt med de to berørte amter, Århus Amt og Viborg  

 Amt.
Viborg Amt ønsker, at hele Gudenåens fremtidige retstilstand skal  

 inddrages.
Derfor mener Fremskridtspartiet, at hvis der stemmes ja til  

 lovforslaget, som det foreligger, vides det reelt ikke, hvad der stemmes ja  

 til.
Mindretallet finder, at der før 3. behandling må indgås en aftale med de  

 to berørte amter, som skal overtage driften af den strækning af Gudenåen.
 I øvrigt er det Fremskridtspartiets holdning, at amterne skal nedlægges.  

 Partiet så derfor hellere, at ansvaret for Gudenåens bevarelse og drift  

 overgik til de berørte kommuner.
 Derfor vil Fremskridtspartiet stemme imod lovforslaget, som det  

 foreligger.
Martin Glerup (S) Helen Beim (S) Henning Gjellerod (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.
 Centrum-Demokraterne og Dansk Folkeparti havde ikke medlemmer i udvalget.
