 1. To sager, der har været forelagt mig i den senere  

 tid, belyser nogle af de problemer, som kan være forbundet med behandlingen  

 af sager, hvor presselovens ansvarsregler eventuelt skal finde anvendelse:
2.1 Den ene sag drejede sig om et læserbrev, der var offentliggjort i et  

 dagblad under falsk navn, og som indeholdt nogle ærekrænkende beskyldninger  

 mod en kommune.
Kommunen begærede påtale mod brevskriveren.
 Om denne sag skrev jeg bl.a. således til kommunalbestyrelsen:
»Efter § 6 i l. 147 13.4.1938 om pressens brug påhviler ansvaret for  

 indholdet af et periodisk skrift redaktøren og forfatteren.
Såfremt indholdet  

 hidrører fra en navngiven forfatter, er redaktøren i almindelighed straffri.  

 I andre tilfælde bærer redaktøren ansvaret, og forfatteren kan ikke drages  

 til ansvar.
Et læserbrev, der indsendes under et urigtigt navn, må efter min  

 opfattelse anses som en artikel, der hidrører fra en unavngiven forfatter.  

 Følgen heraf er, at redaktøren af det blad, der har offentliggjort  

 læserbrevet, bliver ansvarlig.
Dette må også antages at gælde, selvom det  

 senere konstateres, hvem forfatteren er, idet dette ikke kan anses for  

 omfattet af undtagelsen i presselovens § 6, stk. 5, hvorefter redaktøren er  

 straffri, når den unavngivne forfatter påtager sig ansvar som navngiven  

 forfatter.
Som nævnt er den unavngivne forfatter i almindelighed ikke ansvarlig for  

 indholdet af en artikel, når redaktøren opfylder de almindelige betingelser  

 for at ifalde strafansvar.
Det fremgår ikke af presseloven, om dette også  

 gælder, når forfatteren fører redaktøren bag lyset med hensyn til sin  

 identitet.
Efter den måde presselovens ansvarssystem er indrettet på, er jeg  

 tilbøjelig til at antage, at det gælder i et tilfælde som det, der foreligger  

 i denne sag.
Det er således min opfattelse, at det næppe er muligt at pålægge  

 (indsenderen) strafansvar ......« Da sagsbehandlingen imidlertid havde været så langvarig, at påtalefristen  

 på 6 måneder i straffelovens § 96 antagelig var overskredet i forhold til  

 redaktøren, anså jeg det heller ikke for muligt at drage redaktøren til  

 ansvar, og jeg måtte overfor kommunen beklage, at anklagemyndighedens  

 behandling af sagen havde bidraget til, at dette resultat var indtrådt.
 Se hertil Frøbert »Det presseretlige ansvarssystem« (1976) s.  

 129.
 3.1. Den anden sag angik et trykt skrift, der næsten udelukkende  

 indeholder reklamer for varer, der hører til det sortiment, som forhandles af  

 bl.a. materialister.
Et af disse skrifter indeholdt nogle annoncer, der efter  

 Sundhedsstyrelsens opfattelse var i strid med reklameforbudet i  

 apotekerlovens § 4, stk. 1, jfr. § 26 i lov om lægemidler.
Det fremgik af  

 sagen, at annoncerne var betalt af varernes producenter.
Efter  

 Sundhedsstyrelsens anmeldelse blev der rejst tiltale mod T, der foruden at  

 være forhandler af de omhandlede varer tillige var udgiver og redaktør af  

 annoncebladet.
Tiltalen omfattede kun overtrædelse af apotekerloven, nu  

 lægemiddelloven.
 3.2 Under domsforhandlingen påstod T frifindelse bl.a. ved henvisning til  

 presselovens § 6, stk. 6. Statsadvokaten forelagde herefter sagen for mig,  

 efter at de nærmere omstændigheder ved annoncernes tilblivelse var blevet  

 efterforsket.
 3.3. Den 8.6.1977 skrev jeg bl.a. således til statsadvokaten:
»Efter presselovens § 6, stk. 6, er den, der mod betaling lader  

 indrykke annoncer, ansvarlig for indholdet.
Redaktøren er ansvarsfri,  

 medmindre de særlige ansvarsbetingelser, der opstilles i § 6, stk. 3, sidste  

 punkt, er opfyldt.
Da det formentlig ikke vil kunne godtgøres, at redaktøren  

 opfylder disse betingelser, idet der næppe vil kunne føres bevis for, at han  

 var vidende om, at annoncerne var i strid med apotekerloven, er der næppe  

 grundlag for at gøre ansvar gældende mod ..... (T), såfremt han må anses for  

 at være omfattet af presselovens ansvarsregler.
Disse særlige ansvarsregler  

 gælder imidlertid kun indholdet i et periodisk skrift.
I et retsmøde den  

 24/8.1976 har han oplyst, at ..... udkommer 2 gange årligt.
Såfremt dette er  

 tilfældet, er grundbetingelsen i presselovens § 16, stk. 2 opfyldt.
Efter min opfattelse kan reklametryksager, d.v.s. tryksager hvis eneste  

 eller aldeles overvejende formål er at formidle tilbud om salg, imidlertid  

 ikke anses som periodiske skrifter, selvom de udkommer flere gange årligt.  

 Jeg anser således ikke f.eks. rejsebureauers tilbud om ferierejser,  

 stormagasiners salgskataloger, eller tryksager fra andre forretninger, der  

 indeholder salgstilbud, hvadenten disse angår en enkelt bestemt vare eller en  

 flerhed af varer, for omfattet af betegnelsen periodisk skrift.
Som følge  

 heraf skal (redaktørens) ansvar efter min opfattelse ikke bedømmes efter de  

 regler, der opstilles i presseloven, men efter straffelovens almindelige  

 ansvarsregler.
Jeg kan herefter tiltræde Deres indstilling af 12.5.1977 om fortsættelse  

 af domsforhandlingen i sagen for overtrædelse af apotekerloven, nu  

 lægemiddelloven.« 3.4 Lægges denne opfattelse til grund, hvorefter spørgsmålet om  

 strafansvar måtte afgøres efter straffelovens almindelige ansvarsregler,  

 burde tiltalen formentlig oprindelig være rejst såvel mod T som mod  

 producenterne, der syntes at være ansvarlige for annoncernes tekst.
Et  

 eventuelt strafansvar mod producenterne var imidlertid nu forældet, jfr.  

 straffelovens § 93, stk. 1, nr. 1.
 Spørgsmålet synes ikke afklaret i den presseretlige litteratur, se bl.a.  

 Frøbert (1976) s. 51 f., 69-71, 78 f. og s. 91.
 Disse sager understreger betydningen af, at politi og anklagemyndighed er  

 opmærksom på de særlige ansvarsregler i presseloven for lovovertrædelser, der  

 manifesterer sig gennem indholdet af et periodisk skrift, således at  

 efterforskningen og sagsbehandlingen i øvrigt i tide styres ind på det rette  

 spor.
 Per Lindegaard.
