Fremsat den 26. januar 2017 af Susanne Eilersen (DF), Karina Adsbøl (DF), Pernille Bendixen (DF), Jens Henrik Thulesen Dahl (DF), Kristian Thulesen Dahl (DF), Søren Espersen (DF), Morten Marinus (DF), Karin Nødgaard (DF) og Peter Skaarup (DF) Forslag til Lov om ændring af lov om valg til Folketinget (Valg på personlige stemmer) § 1 I lov om valg til Folketinget, jf. lovbekendtgørelse nr. 416 af 12. maj 2016, som ændret ved § 22 i lov nr. 628 af 8. juni 2016, foretages følgende ændringer:
 1. I § 40, stk. 3, indsættes som 2. pkt.:
»Et parti, hvis kandidater i storkredsen hver især er opstillet i alle opstillingskredse i storkredsen, kan dog for den pågældende storkreds anmelde, at partistemmerne i storkredsen ikke tilfalder nogen kandidat for partiet i storkredsen, jf. § 41 a.« 2. Efter § 41 indsættes før overskriften til § 42:
»§ 41 a.
Senest kl. 12 10 dage før valgdagen kan et parti, hvis kandidater i storkredsen hver især er opstillet i alle opstillingskredse i storkredsen, for den pågældende storkreds anmelde, at partistemmerne i storkredsen ikke tilfalder nogen kandidat for partiet i storkredsen.
Anmeldelse kan tidsligst ske, når valget er udskrevet.
Stk. 2. Anmeldelser efter stk. 1 skal ske til anmeldelsesmyndigheden.« 3. I § 73, stk. 5, indsættes efter 1. pkt. som nyt punktum:
»Har et parti, hvis kandidater i storkredsen hver især er opstillet i alle opstillingskredse i storkredsen, for den pågældende storkreds anmeldt, at partistemmene i storkredsen ikke tilfalder nogen kandidat for partiet i storkredsen, jf. § 41 a, tilfalder partistemmerne ikke nogen kandidat for partiet i storkredsen, men anføres særskilt som »Andre partistemmer«.« 4. I § 73, stk. 5, 2. pkt., der bliver 3. pkt., indsættes efter »Ved sideordnet opstilling«: »i øvrigt«.
§ 2 Loven træder i kraft den 1. juli 2017 og finder anvendelse for folketingsvalg, der udskrives den 1. juli 2017 eller senere.
Bemærkninger til lovforslaget Lovforslaget er en ajourført genfremsættelse af lovforslag nr.
L 35, folketingsåret 2008-09. Der henvises til Folketingstidende 2008-09, forhandlingerne, side 1160, og tillæg A, side 934 og 938. L 35 var en genfremsættelse af L 50, folketingsåret 2007-08. Der henvises til Folketingstidende, 2007-08, 2. samling, forhandlingerne, side 1251, og tillæg A, side 1958 og 1960. L 50 var en delvis genfremsættelse af lovforslag nr.
L 205 fra folketingsåret 2006-07, jf.
Folketingstidende, forhandlingerne, side 5950, og tillæg A, side 7347 og 7349.
 Dansk Folkeparti finder, at de nuværende opstillingsformer bør suppleres for at skabe mulighed for, at det reelt bliver det personlige stemmetal, der afgør valget.
De fleste antager, at de personlige stemmer ved den sideordnede opstilling er afgørende for, hvem der bliver valgt.
Det er imidlertid ikke altid tilfældet.
Der findes mange eksempler på, at valgets resultat afhænger af, hvor de personlige stemmer falder.
Dette skyldes, at partistemmerne optælles og fordeles pr. opstillingskreds.
Forslaget skaber mulighed for, at det er de personlige stemmer, der afgør valgrækkefølgen.
Det betyder, at det her alene bliver de personlige stemmer, der afgør valget af den enkelte kandidat.
I det oprindelige lovforslag, jf. lovforslag nr.
L 205, folketingsåret 2006-07, blev det foreslået, at et parti kan bestemme, at partistemmerne i storkredsen fordeles mellem partiets kandidater i storkredsen ud fra kandidaternes personlige stemmetal i storkredsen.
I dette lovforslag erstattes dette af en bestemmelse om, at partistemmerne i storkredsen ikke tilfalder nogen af partiets kandidater i storkredsen, jf. lovforslagets § 1, nr. 1.
For det første er det ikke i første omgang nødvendigt med en fordeling af partistemmerne i storkredsen, når en sådan fordeling alligevel vil indebære, at partiets kandidater vælges i den rækkefølge, der følger af deres personlige stemmetal i storkredsen.
For det andet kan valgbestyrelserne ikke i de valgbøger, der udfærdiges for hver opstillingskreds, foretage en sådan fordeling.
Bemærkninger til lovforslagets enkelte bestemmelser Til § 1 Til nr. 1 Det skal være en forudsætning for at kunne fravælge fordelingen af partistemmer, at partiet har valgt sideordnet opstilling.
Ellers ville det være lige meget for en kandidats chancer for at blive valgt, i hvor mange opstillingskredse vedkommende er opstillet.
Efter lovforslagets § 1, nr. 1, er adgangen til at anmelde, at partistemmerne i storkredsen ikke tilfalder nogen af partiets kandidater i storkredsen, derfor gjort betinget af, at kandidaterne i storkredsen hver især er opstillet i alle opstillingskredse i storkredsen.
Der henvises endvidere til lovforslagets almindelige bemærkninger.
Til nr. 2 Et partis anmeldelse af, at partistemmerne i storkredsen ikke tilfalder nogen af partiets kandidater i storkredsen, bør i lighed med anmeldelsen af prioritet sideordnet opstilling, jf. det særskilte lovforslag herom, ske skriftligt til anmeldelsesmyndigheden inden for samme frister som fristerne for partiets anmeldelse af fravigelser af den lovbestemte rækkefølge for kandidaterne på stemmesedlen (anmeldelse af partiliste og nominering), dvs. senest kl. 12 10 dage før valgdagen og tidligst, når valget er udskrevet.
Til nr. 3 og 4 Den samlede fortegnelse over alle opstillede kandidater i en storkreds, som anmeldelsesmyndigheden i medfør af folketingsvalglovens § 42, stk. 1 og 2, skal udarbejde og sende til bl.a. valgbestyrelserne for hver opstillingskreds i storkredsen, vil i givet fald skulle indeholde oplysning om, at partistemmerne for et parti ikke skal tilfalde nogen kandidat for partiet i storkredsen. Økonomi- og indenrigsministeren vil i henhold til den gældende bemyndigelse i folketingsvalglovens § 42, stk. 3, forud for hvert valg skulle meddele anmeldelsesmyndigheden dette.
 Det er i folketingsvalglovens § 73 angivet, hvilken fordeling af partistemmerne valgbestyrelsen skal foretage, og indsat en bestemmelse om, at valgbestyrelsen, hvis et parti med fuldstændig sideordnet opstilling har anmeldt, at partistemmerne i storkredsen ikke tilfalder nogen af partiets kandidater i storkredsen, skal anføre partistemmerne særskilt som »Andre partistemmer«.
Til § 2 Det foreslås, at loven træder i kraft den 1. juli 2017, og at ændringerne er gældende for folketingsvalg fra og med denne dato.
Skriftlig fremsættelse Susanne Eilersen (DF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om valg til Folketinget (Valg på personlige stemmer).
(Lovforslag nr.
L 124) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
