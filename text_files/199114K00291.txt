Nr BTL 291 Betænkning over Forslag til lov om ændring af lov om social bistand  

 (Lempelse af reglerne om formidlet dagpleje, indførelse af tilskud til nye  

 dagplejere samt tilskud til pasningsordninger tilknyttet virksomheder)   

 Nr L 291 1991-92, 1. samling Afgivet af Socialudvalget Afgivet: 19920612 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Endvidere har udvalget modtaget en skriftlig henvendelse fra Dansk  

 Kommunal Arbejderforbund.
 Herefter tilkendegiver et mindretal (Socialdemokratiets medlemmer  

 af udvalget), at det vil redegøre for sin stilling til lovforslaget ved 2.  

 behandling, og udtaler følgende:
Socialdemokratiet ser aktiveringsforliget som en landvinding på afgørende  

 punkter.
Især er det vigtigt, at der gennemføres udvidet adgang til orlov med  

 dagpenge til uddannelse og pasning af småbørn, og at der gives midler til  

 kommunerne til fremskyndelse af nødvendig øget indsats inden for ældreomsorg  

 og børnepasning, så service kan forbedres og ventelister nedbringes.
 På denne baggrund er det efter Socialdemokratiets opfattelse også  

 acceptabelt, at man i en halvandet års forsøgsperiode bryder med en række  

 principper i arbejdsmarkedspolitikken, men vel at mærke kun gør det, hvor  

 deltagelse i forsøgene er frivillig både for den ledige og arbejdsgiveren.
 Arbejderbevægelsens Erhvervsråd vurderer, at forligets samlede virkning i  

 1993 kan være, at over 30.000 flere end ellers får plads på arbejdsmarkedet.  

 Dette er efter Socialdemokratiets opfattelse et mere realistisk skøn end  

 regeringens.
 Et andet mindretal (Det Konservative Folkepartis og Venstres  

 medlemmer af udvalget) vil redegøre for sin stilling til lovforslaget ved 2.  

 behandling.
 Et tredje mindretal (Socialistisk Folkepartis medlem af udvalget)  

 vil redegøre for sin stilling til lovforslaget ved 2. behandling.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse og bemærker i øvrigt:
 For mindretallet er det et godt lovforslag i retning af ligestilling ved  

 pasning af børn, uanset om forældrene er dagplejere eller ej.
Det vil således fremover være muligt at passe egne børn som en del af det  

 samlede antal børn med deraf følgende tilskud.
For kommunen vil det stort set  

 blive udgiftsneutralt, idet børnene ellers ofte passes et andet sted, hvor  

 kommunen giver tilskud.
 Specielt kan mindretallet tilslutte sig den del af forslaget, som åbner  

 mulighed for, at man kan lave pasningsordninger på virksomheder med tilskud  

 fra kommunen.
 Ordningen vil givet mest blive brugt på større virksomheder, men også  

 virksomheder med treholdsskift vil med fordel kunne bruge ordningen.
 Netop ansatte på virksomheder med natarbejde har tidligere været klart  

 forskelsbehandlet, idet de har måttet betale fuld pris for pasning af deres  

 børn.
 Lovforslaget er samtidig et skridt i retning af stykprisfinansiering,  

 altså en slags privatisering, hvor pengene følger barnet, hvilket giver  

 større mulighed for, at markedskræfterne kan arbejde.
 Et femte mindretal (Centrum-Demokraternes medlem af udvalget) vil  

 redegøre for sin stilling til lovforslaget ved 2. behandling.
 Et sjette mindretal ( Det Radikale Venstres medlem af udvalget) vil  

 redegøre for sin stilling til lovforslaget ved 2. behandling.
 Et syvende mindretal (Kristeligt Folkepartis medlem af udvalget)  

 vil redegøre for sin stilling til lovforslaget ved 2. behandling.
Jytte Andersen (S) Pernille Forchhammer (S) Jytte Hilden (S) Jørn Pedersen  

 (S) Jan Petersen (S) Grete Schødts (S) Taanquist (S) nfmd.
Lilli  

 Gyldenkilde (SF) Bente Juncker (CD) Pia Christmas-Møller (KF) Per Tærsbøl  

 (KF) Grethe Fenger Møller (KF) Eva Kjer Hansen (V) Hanne Severinsen (V) Tom  

 Behnke (FP) Lone Dybkjær (RV) Kofod-Svendsen (KRF) fmd.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Der er af udvalget stillet spørgsmål til socialministeren, som denne har besvaret skriftligt.
Nogle af udvalgets spørgsmål og ministerens svar herpå er optrykt som bilag til betænkningen.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller udvalget lovforslaget til vedtagelse med  

 de af socialministeren stillede ændringsforslag.
 Et mindretal (Socialdemokratiets medlemmer af udvalget) vil støtte  

 lovforslaget og udtaler følgende:
Mindretallet ser aktiveringsforliget som en landvinding på afgørende  

 punkter.
Især er det vigtigt, at der gennemføres udvidet adgang til orlov med  

 dagpenge til uddannelse og til pasning af småbørn, og at der gives midler til  

 kommunerne til fremskyndelse af nødvendig øget indsats inden for ældreomsorg  

 og børnepasning, så service kan forbedres og ventelister nedbringes.
 Mindretallet ønsker at tilkendegive, at det samtidig med den nye mulighed  

 for at oprette stordagplejeordninger ser en sandsynlighed for, at der kan  

 opstå uhensigtsmæssigheder, når to selvstændige dagplejere med hver 5 børn  

 skal være sammen i den enes hjem, og ser derfor hen til, at der efter  

 forsøgsperioden sker en evaluering.
 Det er mindretallets opfattelse, at det af hensyn til  

 etableringsmotivationen og trygheden ved pasningsordninger, oprettet i  

 tilknytning til virksomheder, i forsøgsperioden er nødvendigt, at  

 tilskudsforpligtelsen for bopælskommunen gøres permanent også efter  

 forsøgsperioden.
 Det er vigtigt for Socialdemokratiet at fastslå, at et småbørnsmiljø, som  

 dagplejeordningen er, udgør et værdifuldt pasningstilbud for de forældre, der  

 ønsker at få passet deres børn.
 Et andet mindretal (Socialistisk Folkepartis medlem af udvalget), som er  

 med i aktiveringsaftalen, er af den mening, at med 310.000 ledige må nye  

 muligheder for at skaffe beskæftigelse afprøves for at få flest muligt i  

 beskæftigelse.
Aktiveringsaftalen indeholder selvfølgelig forslag, som ikke er blomster,  

 der er groet i SF's have.
Sådan må det jo være, når mange partier er med i en  

 aftale.
Men der er nye tiltag, der har elementer af forslag, SF tidligere har  

 fremsat: Det gælder jobrotation til uddannelse og til småbørnsforældre, der  

 kan få arbejdsfrihed i op til 36 uger på nedsat dagpengesats.
SF havde  

 selvfølgelig helst set denne ordning med en ikke nedsat dagpengesats, men  

 støtter den foreliggende aftale.
 Kommunerne får nu mulighed for at ansætte omsorgspersonale i børne- og  

 ældresektoren, hvor der er et stort behov for forbedringer.
 Det var meget vigtigt for SF at fastholde, at VUS og ATB kan kombineres,  

 idet det netop er denne ordning, der har gjort VUS-ordningen til en succes.  

 Det er vigtigt, at personer, der mangler uddannelse, fortsat kan uddanne sig,  

 og efter SF's mening skal man videre ad denne vej.
 Betaling for hjemmehjælp havde SF helst været foruden, men vi mener, det i  

 forhandlingerne er lykkedes at forhandle sådan, at ingen på almindelig  

 folkepension uden store formuer kommer til at betale for hjemmehjælp.
 Vejet for og imod har SF valgt at være med i aktiveringsaftalen og  

 indstiller lovforslagene til vedtagelse.
 ÆndringsforslagAf socialministeren , tiltrådt af udvalget :
 Til titlen 1) I titlen indsættes efter »bistand«:  

 »m.v.«.
 Til § 1 2) I det under nr. 2 foreslåede § 64, stk. 3, 1.  

 pkt. , ændres »skattefrit tilskud« til: »tilskud«.
 3) I det under nr. 2 foreslåede § 64, stk. 3, 2.  

 pkt. , ændres »tilskud på 20.000 kr.« til: »tilskud på op  

 til 20.000 kr.« og »tilskud på 50.000 kr.« til: »tilskud  

 på op til 50.000 kr.«.
 Ny paragraf 4) Efter § 1 indsættes som ny paragraf:
 »§ 01 I lov om påligningen af indkomst- og formueskat til  

 staten (ligningsloven), jf. lovbekendtgørelse nr. 735 af 5. november 1991,  

 som senest ændret ved lov nr. 347 af 14. maj 1992, ændres i § 7 F, stk. 1,  

 nr. 3, »helårsboliger.« til: »helårsboliger,», og i  

§ 7 F, stk. 1, indsættes efter nr. 3 som nyt nummer:
»4) tilskud efter § 64, stk. 3, i lov om social bistand.«» Bemærkninger Til nr. 1, 2 og 4 Tilskud til etablering og indretning m.v. af nyt  

 dagplejehjem vil kunne ydes til dækning af udgifter, som er  

 fradragsberettigede.
Det foreslås at opretholde skattefriheden, men at  

 overføre den til ligningslovens § 7 F.
For at undgå at yde skattefrit tilskud  

 til dækning af fradragsberettigede udgifter foreslås det, at en eventuel  

 fradragsret bortfalder efter samme regler, som gælder for alle skattefri  

 tilskud omfattet af ligningslovens § 7 F.
 Med ændringsforslagene sikres, at der ikke gives fradrag for dokumenterede  

 udgifter til etablering og indretning m.v. af dagplejehjemmet, som er dækket  

 af det skattefrie tilskud. Ændringsforslagene berører derimod ikke  

 dagplejeres adgang til at fradrage øvrige udgifter forbundet med dagplejen  

 ved opgørelsen af den skattepligtige indkomst, herunder adgangen til at  

 foretage standardfradrag beregnet som 1/3 af normalvederlaget for dagplejere.
 Til nr. 3 Formålet med tilskuddet er at skabe mulighed for forbedringer af  

 de fysiske rammer i dagplejehjem og dermed øge muligheden for at godkende  

 flere hjem, herunder hjem, der ellers ikke ville kunne godkendes som  

 dagplejehjem, for dels at nedbringe ventelisten, dels at skaffe flere i  

 beskæftigelse.
Som lovforslaget er formuleret, er det alle nye dagplejere, der skal have  

 tilskuddet.
Dvs. ikke kun de nye dagplejere, som lovforslaget forventes at  

 medføre (udvidelse af dagplejen), men også de nye dagplejere, som ansættes i  

 stedet for dem, der holder op (den løbende udskiftning).
 Da kontakter til kommuner tyder på en udskiftning af dagplejere i årets  

 løb på mindst 10 pct., svarende til ca. 2.000 dagplejere, vil alene den  

 løbende udskiftning medføre meget store udgifter, såfremt alle nye dagplejere  

 skal have det maksimale beløb, uden at beskæftigelsen hermed øges  

 tilsvarende, og uden at kommunerne får udvidet antallet af pladser i den  

 kommunale dagpleje. Ændringsforslaget fremsættes derfor ud fra ønsket om at  

 få præciseret, at der med de anførte beløb er tale om maksimumsbeløb, der  

 ydes ud fra en vurdering af, hvad det vil koste at etablere og sikre det  

 enkelte dagplejehjem, idet der vil være stor forskel herpå.
 Det er tanken, at tilskuddet skal anvendes efter nærmere anvisning fra  

 kommunen.
Af lovforslaget fremgår det, at socialministeren fastsætter nærmere  

 retningslinier for ydelse og anvendelse af tilskuddet.
Det vil derfor i den  

 kommende bekendtgørelse nærmere blive angivet, til hvilke formål tilskuddet  

 kan anvendes.
Ændringsforslaget medfører, at tilskuddet kan ydes efter kommunens  

 vurdering af, hvad der er nødvendigt til etablering og indretning af hjem, så  

 disse kan godkendes som dagplejehjem.
Der vil typisk være tale om tilskud til  

 boligmæssige ændringer.
Jytte Andersen (S) Pernille Forchhammer (S) Jytte Hilden (S) Jørn Pedersen  

 (S) Jan Petersen (S) Grete Schødts (S) Taanquist (S) nfmd.
Hanne Thanning  

 Jacobsen (SF) Bente Juncker (CD) Pia Christmas-Møller (KF) Per Tærsbøl (KF)  

 Grethe Fenger Møller (KF) Eva Kjer Hansen (V) Hanne Severinsen (V) Tom Behnke  

 (FP) Lone Dybkjær (RV) Kofod-Svendsen (KRF) fmd.  Bilag Nogle af udvalgets spørgsmål til socialministeren og dennes besvarelse  

 heraf Spørgsmål 26:
 Ad bilag 16, spørgsmål D.
 I bemærkningerne til lovforslagets § 1, nr. 2, (det foreslåede § 64, stk.  

 2) anføres, at det er en frivillig mulighed for dagplejerne at lade deres  

 børn indgå i dagplejen.
 Gennem besvarelse i bilag 16, spørgsmål D, får man indtryk af, at det er  

 kommunalbestyrelsens afgørelse.
Mener ministeren, at en dagplejer ikke kan sige nej, og hvad vil der ske,  

 hvis en dagplejer ikke ønsker sit barn i dagplejen? Svar:
 Ifølge bistandsloven er det forældrene, der selv træffer afgørelse om,  

 hvorvidt de ønsker barnet optaget i et offentligt dagtilbud, og dette gælder  

 også for kommunalt ansatte dagplejere.
Spørgsmålet om, hvorvidt en kommune kan pålægge dagplejere at lade deres  

 børn indgå i dagplejen som en betingelse for fortsat ansættelse, er ikke  

 reguleret i bistandsloven, men er alene et aftalespørgsmål som led i  

 ansættelsen af dagplejere.
Dette lovforslag ændrer ikke herved.
 Spørgsmål 7:
Hvorledes vil ministeren sikre forældreindflydelse ved pasningsordninger  

 oprettet i tilknytning til virksomheder? Svar:
 Puljeordninger efter § 70 er ikke omfattet af lov nr. 350 af 14. maj 1992  

 om forældrebestyrelser i kommunale daginstitutioner og kommunal dagpleje for  

 børn.
 Puljeordningerne er jo i sig selv udtryk for en høj grad af  

 forældreindflydelse og forældreinitiativ, idet puljeordningerne netop skal  

 ses som en mulighed for forældrene for selv at præge deres børns dagtilbud.
 Samtidig kan visitationen til puljeordninger lægges ud til puljeordningen  

 selv, og det er mit indtryk, at der netop i forhold til puljeordninger  

 eksisterer en meget stor valgfrihed for forældrene, så de ofte kun får tilbud  

 om plads i en puljeordning på baggrund af et direkte ønske herom.
Jeg mener, det er en kommunal opgave i forbindelse med indgåelse af  

 aftalen med en virksomhed om etablering af en puljeordning at sørge for, at  

 spørgsmålet om forældreindflydelse bliver en del af aftalen.
Jeg vil sørge  

 for, at denne opfordring til kommunerne kommer med i den planlagte vejledning  

 om forældrebestyrelser i kommunale daginstitutioner og kommunal dagpleje for  

 børn.
 Jeg kan i øvrigt nævne, at der i den puljeordning, der er oprettet med  

 tilknytning til slagteriet Danish Crown i Sæby, efter det oplyste er flertal  

 af forældre i bestyrelsen for puljeordningen.
