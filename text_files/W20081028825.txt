Rådighed, ikke søgt stillinger nok, pålagt 4 stillinger pr. uge Medlemmet Ankenævnet har behandlet Deres klage på møde den 11. december 2008.
Nævnet traf denne A F G Ø R E L S E De har ret til dagpenge fra den 27. maj 2008 såfremt de øvrige betingelser herfor er opfyldte.
 Ankenævnet ændrer således Arbejdsdirektoratets afgørelse af den 24. juli 2008.
B E G R U N D E L S E Ankenævnet har lagt til grund, at  a-kassen den 15. februar 2008 sendte brev til Dem, hvori De blev vejledt om rådighedsforpligtelsen og jobsøgning,  der i a-kassens brev af 15. februar 2008 var vedlagt pjecen Ledig i .,  a-kassen den 28. februar 2008 sendte brev til Dem, hvori De blev pålagt at søge mindst 4 jobs om ugen, og at De skulle bruge det vedlagte skema og hver uge skrive op, hvilke jobs De havde søgt,  De den 13. marts 2008 fik oprettet en jobplan, hvoraf det fremgik, at De skulle deltage i kursus i perioden 10. marts til 16. maj 2008, (10 uger) og at De under deltagelse i tilbud skulle være aktivt arbejdsmarkedssøgende,  De den 27. maj 2008 var til rådighedssamtale hos a-kassen, hvor De afleverede jobsøgningsskemaer,  det af jobsøgningsskemaerne fremgik, at De havde søgt 21 stillinger, og  at kursuslederen på [navn udeladt] har oplyst, at De i kursusperioden havde søgt 10-15 stillinger.
 Ankenævnet har videre lagt til grund, at Arbejdsdirektoratet den 24. juli 2008 traf afgørelse om, at De ikke havde ret til dagpenge fra den 27. maj 2008, og at De igen kunne få dagpenge, når De havde haft ustøttet arbejde i mere end 300 timer på normale løn- og ansættelsesvilkår inden for en periode på 10 uger.
Et ledigt medlem kan kun få dagpenge, hvis medlemmet står til rådighed for arbejdsmarkedet.
Heri ligger bl.a. betingelsen om, at et fuldtidsforsikret medlem skal være aktivt arbejdssøgende.
 A-kassen skal informere medlemmet om dennes rettigheder og pligter, herunder pligten til at stå til rådighed.
 En konkret rådighedsbetingelse er blandt andet at medlemmet skal søge arbejde og deltage i kurser og andre tilbud, der øger muligheden for at få arbejde, og samtidig skal medlemmet også søge konkrete job på opfordring af jobcenteret, a-kassen eller anden aktør.
 Ankenævnet har lagt vægt på, at De den 15. februar 2008 blev vejledt om rådighedsforpligtelsen og jobsøgning, og at De dertil fik tilsendt pjecen Ledig i ., hvor der også blev vejledt om rådighedsforpligtelsen og jobsøgning.
 Ankenævnet har videre lagt vægt på, at De på ny i brev af 28. februar 2008 blev vejledt om jobsøgningen, og at De samtidig blev pålagt at søge mindst 4 jobs pr. uge, og De blev samtidig oplyst, at såfremt De ikke gjorde dette, så ville De miste retten til dagpenge.
 Ankenævnet finder, at a-kassen har opfyldt sin vejledningspligt i forhold til rådighed og jobsøgning, samt konsekvenserne ved mangelfuld jobsøgning.
 Ankenævnet har lagt vægt på, at det af de fremsendte jobsøgningsskemaer fremgår, at De alene har søgt 21 stillinger.
 Ankenævnet har videre lagt vægt på, at De har deltaget i kurset På vej mod job jf. jobplan, og at det fremgår af jobplanen, at De under deltagelse i tilbud skal være aktivt arbejdsmarkedssøgende og stå til rådighed for formidlet arbejde.
 De har oplyst, at De på jobsøgningskurset fik oplyst, at det var nok, såfremt De søgte 2 stillinger pr. uge.
 Kursuslederen på [navn udeladt] har oplyst, at De i kursusperioden havde søgt 10-15 stillinger.
De var af a-kassen blevet vejledt om, at De skulle søge 4 stillinger om ugen.
Jobcenteret har imidlertid ingen ret og pligt til at vejlede om forsikringsspørgsmål.
 Ankenævnet finder dog, at ud fra det faktum, at der var tale om et jobsøgningskursus hos jobcenteret, at De ikke kan bebrejdes at lægge vægt på de oplysninger, som De fik hos jobsøgningskurset.
 Ankenævnet finder derfor, at De i den periode, hvor De deltog i kurset hos [navn udeladt], med nogen ret gik ud fra, at den jobsøgning, som De foretog under kurset levede op til de forventninger, der var til Dem under kurset.
 Såfremt de 21 stillinger, som De har oplyst om på jobsøgningsskemaerne, antages at være søgt uden for kursusperioden, det vil sige perioderne den 28. februar til 10. marts 2008, samt den 17. maj til 27. maj 2008 (3 uger), så har De i gennemsnit søgt 7 stillinger pr. uge. og dermed opfyldt a-kassens krav om at søge mindst 4 stillinger pr. uge.
 Ankenævnet finder efter omstændighederne og under hensyn til de faktuelle oplysninger, den modsatrettede vejledning om jobsøgning fra a-kassen og jobcenteret, samt det faktum at De deltog på et jobsøgningskursus, at De stod rådighed for arbejdsmarkedet, og De har derfor ret til dagpenge den 27. maj 2008, hvis de øvrige betingelser herfor er opfyldte.
R E G L E R Ankenævnet henviser til  § 62, stk. 2, nr. 5 og stk. 6 samt § 65 i lov om arbejdsløshedsforsikring mv., jf. lovbekendtgørelse nr. 994 af 8. august 2007,  §§ 3, 8, 9, 10, stk. 1-3, 24, stk. 1, 28 og 29, stk. 1-2 i Arbejdsdirektoratets bekendtgørelse nr. 179 af 19. februar 2007 om rådighed, og  §§ 1 og 5, stk. 1 i Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede m.v..
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet, samt Deres jobplan indhentet hos a-kassen.
På ankenævnets vegne xx fuldmægtig De kan læse om afgørelsens retlige grundlag på de følgende sider.
 Kopi til:
Arbejdsdirektoratet, A-kassen Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007 § 62. Der kan kun udbetales dagpenge til et medlem, som står til rådighed for arbejdsmarkedet.
Det er en betingelse for at være til rådighed, at medlemmet 1) er aktivt arbejdssøgende, 2) kan og vil overtage arbejde med dags varsel, 3) kan og vil deltage i formidlingssamtaler, samtaler om formidlingsrelevante oplysninger (cv-samtaler) efter kapitel 6 i lov om en aktiv beskæftigelsesindsats og rådighedssamtaler, 4) kan og vil deltage i kontaktforløb, herunder i jobsamtaler, og aftalte aktiviteter og tilbud efter lov om en aktiv beskæftigelsesindsats, og 5) giver staten i jobcenteret de oplysninger, som er nødvendige for, at medlemmet kan formidles arbejde og gives tilbud efter lov om en aktiv beskæftigelsesindsats.
Stk. 2. Dagpenge må ikke udbetales til et medlem, 1) som er sygt eller i øvrigt ude af stand til at påtage sig arbejde af normalt omfang, 2) som aftjener værnepligt eller unddrager sig denne, 3) som ved domstols- eller administrativ afgørelse er berøvet sin frihed, eller som unddrager sig frihedsberøvelse, 4) som forsørges på institution, eller 5) som af anden grund ikke står til rådighed for arbejdsmarkedet.
 ...
Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1 og 2. Der kan herunder fastsættes nærmere bestemmelser om 1) de betingelser, et medlem skal opfylde for at kunne anses for at stå til rådighed for arbejdsmarkedet, 2) medlemmets kontakt med arbejdsløshedskassen, staten i jobcenteret og andre aktører i forbindelse med den aktive beskæftigelsespolitik, samt 3) tab af dagpengeret som følge af manglende rådighed og generhvervelse af dagpengeret.
 § 65 Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 2. Ved ledighedens indtræden skal arbejdsløshedskassen informere medlemmet om betydningen af pligten til at stå til rådighed for arbejdsmarkedet, jf. §§ 62-63 a.
 Stk. 3. Arbejdsløshedskassen skal påse, at medlemmet står til rådighed for arbejdsmarkedet, og har pligt til at foretage en vurdering af medlemmets rådighed.
 Stk. 4. Det påhviler medlemmet at medvirke ved tilvejebringelsen af de oplysninger, der er nødvendige for gennemførelsen af bestemmelserne i stk. 1-3.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
Stk. 6. Arbejdsløshedskassernes fremgangsmåde ved udveksling af information med staten i jobcenteret sker efter regler fastsat af direktøren for Arbejdsdirektoratet efter forhandling med chefen for Arbejdsmarkedsstyrelsen og Beskæftigelsesrådet.
Direktøren for Arbejdsdirektoratet fastsætter efter forhandling med chefen for Arbejdsmarkedsstyrelsen og Beskæftigelsesrådet nærmere regler for arbejdsløshedskassernes pligt til at videregive oplysninger til brug for staten i jobcenteret eller til statistisk brug.
Arbejdsdirektoratets bekendtgørelse nr. 179 af 19. februar 2007 om rådighed § 3. Et ledigt medlem kan kun få dagpenge, hvis medlemmet står til rådighed for arbejdsmarkedet.
§ 8. Et medlem skal kunne overtage rimeligt arbejde med fuld sædvanlig arbejdstid på de vilkår, som er almindelige inden for det pågældende faglige område.
For deltidsforsikrede er fuld sædvanlig arbejdstid 30 timer om ugen.
Stk. 2. Rimeligt arbejde omfatter alt arbejde, som medlemmet kan varetage.
Arbejdet er også rimeligt, hvis medlemmet kan varetage det efter et kortere uddannelsesforløb, og medlemmet får tilbudt den fornødne oplæring i forbindelse med formidlingen.
§ 9. Et medlem skal som udgangspunkt kunne overtage arbejde med en samlet daglig transporttid på op til 3 timer med offentlige transportmidler.
Efter 3 måneders sammenlagt ledighed skal medlemmet kunne overtage arbejde med en samlet daglig transporttid på mere end 3 timer med offentlige transportmidler.
 Stk. 2. Et medlem skal i særlige situationer kunne overtage arbejde med en samlet daglig transporttid på op til 4 timer med offentlige transportmidler.
 Stk. 3. Et medlem, der er mellem- eller højtuddannet, skal uanset daglig transporttid kunne overtage arbejde, hvis det er nødvendigt for at få ledige stillinger besat med kvalificeret arbejdskraft.
 Stk. 4. Hvis et medlem bor i et område, hvor det er nødvendigt med længere transporttid end sædvanligt, må medlemmet acceptere denne transporttid.
 § 10. Et medlem skal søge arbejde, jf. §§ 8 og 9, og deltage i kurser og andre tilbud, der øger mulighederne for at få arbejde.
 Stk. 2. Medlemmet skal også søge konkrete job efter pålæg af jobcenteret, a-kassen eller anden aktør.
Stk. 3. Medlemmet skal søge arbejde på den måde, der er sædvanlig inden for det pågældende faglige område.
Medlemmet skal endvidere søge helårsarbejde med fuld sædvanlig arbejdstid.
 ...
 § 24. A-kassen skal undersøge og vurdere et medlems rådighed, hvis der opstår tvivl om rådigheden for arbejdsmarkedet.
 ...
 § 28. Hvis a-kassen ved vurderingen efter §§ 24-27 finder, at medlemmet står til rådighed, men der dog er tvivl om medlemmets fortsatte tilknytning til arbejdsmarkedet, skal a-kassen give medlemmet en frist på højst 3 måneder til at dokumentere sin arbejdssøgning, jf. § 10.
Stk. 2. Efter fristens udløb skal a-kassen vurdere medlemmets rådighed for arbejdsmarkedet.
A-kassen skal træffe afgørelse over for medlemmet, hvis a-kassen finder, at medlemmet ikke står til rådighed for arbejdsmarkedet.
Hvis a-kassen finder, at medlemmet står til rådighed for arbejdsmarkedet, skal a-kassen notere dette med en begrundelse for vurderingen.
 § 29. Hvis et medlem ikke anses for at stå til rådighed efter § 17 og §§ 24-28, kan medlemmet ikke få dagpenge.
Stk. 2. Et fuldtidsforsikret medlem kan igen få dagpenge, når medlemmet har haft mere end 300 timers arbejde i en periode på 10 uger.
Det er en betingelse, at arbejdet er udbudt på almindelige løn- og arbejdsvilkår, og at der ikke er givet offentlige løntilskud til arbejdet.
 ...
 Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.
 § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
 § 5. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 ...
