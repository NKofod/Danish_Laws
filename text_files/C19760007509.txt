 Hermed følger eksemplarer af lov nr. 650 af 19. december 1975 om ændring  

 af lov om påligningen af indkomst- og formueskat til staten og  

 afskrivningsloven.
 Cirkulære om fristen for indgivelse af selvangivelse m.v. er udsendt af  

 statsskattedirektoratet den 22. december 1975.
Ved ændringslovens § 2 er der sket en ændring af reglerne om beskatning af  

 genvundne bygningsafskrivninger hos dødsboer og arvinger.
Herom skal man  

 meddele følgende:
1. Da de gældende regler om afskrivning på bygninger  

 blev indført i 1968, blev der bl.a. gennemført ændringer i bestemmelserne om  

 beskatning af fortjeneste ved afståelse af afskrivningsberettigede bygninger  

 og særlige installationer.
I forbindelse hermed blev der givet  

 overgangsbestemmelser vedrørende bygninger eller installationer, som den  

 skattepligtige har anskaffet før 15. marts 1968.
Efter den nu gennemførte lovændring skal disse overgangsregler også gælde  

 for dødsboer samt arvinger, legatarer, enker og enkemænd, der indtræder  

 (succederer) i boets skattemæssige stilling i henhold til kildeskattelovens §  

 33A.
Det er gennemført ved en ændring af § 2, stk. 2, i lov nr. 517 af 28.  

 november 1969, der undtog dødsboerne og de nævnte arvinger m.v. fra de  

 omtalte overgangsregler.
 2. Om den overgangsregel, der nu også gælder for  

 dødsboer og succederende arvinger m.v., bemærkes:
Når en afskrivningsberettiget bygning eller installation sælges for et  

 højere beløb end anskaffelsessummen med fradrag af foretagne skattemæssige  

 afskrivninger, skal den skattepligtige ifølge afskrivningslovens § 29 og § 2,  

 nr. 2, i lov om særlig indkomstskat medregne et beløb ved opgørelsen af sin  

 særlige indkomst.
Som hovedregel opgøres beløbet som forskellen mellem  

 salgssummen og den nedskrevne anskaffelsessum, dog højst et beløb lig  

 samtlige foretagne afskrivninger på det solgte formuegode.
For bygninger og installationer anskaffet før 15. marts 1968 gør § 2, stk.  

 7, 2.-4. pkt., i lov nr. 183 af 31. maj 1968 om ændring af afskrivningsloven  

 en undtagelse fra den omtalte hovedregel.
Under visse betingelser opgøres  

 fortjenesten efter undtagelsesreglen som forskellen mellem salgssummen og  

 anskaffelsessummen med fradrag af samtlige afskrivninger, der er foretaget  

 ved indkomstopgørelsen for skatteåret 1969-70 og følgende skatteår, og til  

 den særlige indkomst henregnes højst et beløb lig summen af de nævnte  

 afskrivninger.
Det er en betingelse for at anvende undtagelsesreglen, at der  

 ved indkomstopgørelsen for skatteåret 1968-69 og tidligere år alene er  

 foretaget almindelige afskrivninger på formuegodet, men hverken  

 ekstraafskrivning, forlods afskrivning eller forskudsafskrivning.
Det er  

 endvidere en betingelse, at den skattepligtige ikke har benyttet den adgang,  

 som 1968-lovens § 2, stk. 5, giver til at foretage ekstraafskrivning for  

 skatteåret 1969-70 eller senere år.
 3. Lovændringen har virkning fra indkomståret 1970.
Hvor skattemyndighederne har kendskab til at der er beregnet skat for  

 dødsboer eller succederende udlægsmodtagere efter den hidtil gældende regel,  

 må myndighederne af egen drift drage omsorg for, at beregningen omgøres og  

 den for meget erlagte skat tilbagebetales.
Før ændringen gennemføres, bør der  

 gives den skattepligtige lejlighed til at udtale sig.
Berigtigelse må  

 endvidere ske, når boet eller arvingen retter henvendelse derom til  

 skattemyndighederne.
 Ved tilbagebetalingen skal der i henhold til loven betales en rente af det  

 betalte skattebeløb på 1 pct. pr. påbegyndt måned fra indbetalingsdagen at  

 regne.
Passivposter i henhold til kildeskattelovens § 33A for succederende  

 udlægsmodtagere skal fremtidig beregnes i overensstemmelse med de nye  

 bestemmelser.
Med hensyn til boer, der er afsluttet før lovens ikrafttræden  

 den 7. januar 1976, bestemmer loven imidlertid, at beregningen af  

 passivposterne ikke skal ændres.
 Skattedepartementet, den 31. marts 1976.
Hans P.
Gøtrik.
 /Poul Ridler.
