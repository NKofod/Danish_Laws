Nr BR 10 Beretning over udvalgsarbejdet vedrørende spørgsmålet om registrering af  

 gensplejsningsaktiviteter   

 Nr 70010 1985-86, 1. samling Blad nr 1041 Afgivet af arbejdsmarkedsudvalget Afgivet: 19860523 Arbejdsministeren har i to samråd med udvalget redegjort for, at arbejdsmiljølovens kapitel 8 om stoffer og materialer indeholder fornøden hjemmel dels til at kræve obligatorisk anmeldelse af genteknologiske aktiviteter, hvilket er en forudsætning for registrering, dels til at fastsætte regler om oprettelse af et register, hvortil anmeldelse skal ske.
Et FLERTAL (udvalget med undtagelse af socialistisk folkepartis og venstresocialisternes medlemmer) kan tage denne redegørelse til efterretning.
Arbejdsministeren har i fortsættelse heraf oplyst, at justitsministeriets lovafdeling på forespørgsel har udtalt, at det hidtil ikke har været anset for god skik at skaffe ufornøden (lov)hjemmel, og at arbejdsministeren/regeringen derfor har haft grund til at gå ud fra, at den allerede foreliggende hjemmel skal anvendes, hvorfor der ikke er behov for et nyt lovforslag.
Lovafdelingen er i øvrigt enig med arbejdsministeriet i, at arbejdsministeren/regeringen har haft føje til at tro, at folketinget - da ingen efter arbejdsministerens redegørelse under 1. behandling af miljøministerens lovforslag nr.
L 229 om miljø og gensplejsning m.v. havde udtalt sig mod, at der ikke skulle fremsættes lovforslag - ikke lagde afgørende vægt på, om den tvungne registrering skulle ske ved lov, men på, at den blev gennemført.
I fortsættelse heraf har arbejdsministeren om de ressourcemæssige problemer nævnt, at det er vanskeligt på nuværende tidspunkt at gøre op, hvilke ekstra ressourcer der vil blive tale om i relation til arbejdstilsynet i forbindelse med tvungen registrering af genteknologiaktiviteter og løsning af de øvrige opgaver, som pålægges arbejdstilsynet, herunder klassifikation af laboratorier.
Arbejdsministeren finder dog, at fordelingen af de ekstra personelle ressourcer bør ske under hensyntagen til, at det er arbejdsministeriet og miljøministeriet, der er tillagt væsentlige funktioner på genteknologiområdet, henholdsvis vedrørende det indre og det ydre miljø, og at disse ministeriers varetagelse af dette område stort set må siges at være af samme omfang.
På denne baggrund konstaterer ovennævnte flertal, at der ikke er behov for ny lovgivning i forbindelse med tvungen registrering af gensplejsningsaktiviteter.
Arbejdsministeren har givet løfte om, at ministeriets udkast til regler om tvungen registrering af genteknologiaktiviteter, således som arbejdsministeren lovede under 1. behandling af miljøministerens førnævnte lovforslag, vil blive drøftet med folketingets arbejdsmarkedsudvalg inden udstedelsen.
Et MINDRETAL (socialistisk folkepartis og venstresocialisternes medlemmer af udvalget) kan ikke give udtryk for, at der ikke er behov for ny lovgivning i forbindelse med tvungen registrering af gensplejsningsaktiviteter, så længe det ikke er dokumenteret, at den eksisterende lovgivning giver den fornødne hjemmel.
Mindretallet beklager, at flertallet har fundet det formålstjenligt at afgive beretning, før justitsministeriets lovafdelings udtalelse herom foreligger.
Såfremt konklusionen i denne udtalelse er, at registrering af forsøg med gensplejsning kan foretages med hjemmel i bestemmelserne om registrering af stoffer og materialer, kan mindretallet tilslutte sig de af flertallet udtalte synspunkter, idet mindretallet fortolker disse således, at der ikke hermed er taget stilling til det principielle spørgsmål om, hvornår en minister kan anse sig for frigjort for et dagsordenspålæg.
 P. u. v.
