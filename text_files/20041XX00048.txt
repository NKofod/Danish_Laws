Skriftlig fremsættelse (27. oktober 2004) Socialministeren  

  

 (Eva Kjer Hansen) :
 Herved tillader jeg mig for Folketinget at fremsætte:
Forslag til lov om  

 ændring af lov om social service (Præcisering af reglerne om tilsyn med  

 plejehjem mv.) (Lovforslag nr.
L 52).
 Lovforslaget fremsættes i medfør af § 150 i lov om social  

 service, der fastslår, at reglerne om tilsyn senest skal revideres i første  

 halvdel af folketingsåret 2004-2005.
Det særlige tilsyn med plejehjem m.v. vurderes at have haft en  

 positiv effekt i forhold til at hindre misrøgt af plejehjemsbeboere, idet det  

 særlige tilsyn har sat fokus på plejen og omsorgen på plejehjem.
Der er  

 derfor  

 ikke behov for store ændringer af regelsættet, men kun behov for mindre  

 præciseringer.
 Der stilles forslag om, at følgende udgår af lovteksten:
»Tilsynet skal ligesom de  

 øvrige kommunale myndighedsopgaver på området udføres af personer, der alene  

 varetager kommunale myndighedsopgaver.« Teksten kom ind i loven for at understrege, at tilsynet skal  

 være uvildigt og derfor ikke må foretages af personer, der udfører opgaver på  

 området (leverandører). Der må ikke være sammenfald mellem den, der udfører  

 opgaven og den, der har til opgave at føre tilsyn med, at opgaven bliver  

 udført.
Formuleringen har i praksis givet anledning til misforståelser.  

 Der er kommuner, der fejlagtigt har antaget, at opgaven med det praktiske  

 tilsyn ikke kan overlades til private.
Det har ikke været hensigten med  

 teksten, at begrænse kommunalbestyrelsen mulighed for at overlade opgaven med  

 det praktiske tilsyn - som fx består i at kontrollere, om der gives den  

 personlige og praktiske hjælp, herunder mad og tøjvask, som der er truffet  

 afgørelse om - til private.
Det er kommunalbestyrelsen, der har myndighedsansvaret for, at  

 tilsynet i henhold til § 75 h, stk. 2, lov om social service bliver  

 udført.
Dette medfører ikke, at kommunalbestyrelsen  

  

 skal  

  

 deltage aktivt i det praktiske tilsyn.
Kommunalbestyrelsen kan  

 som nævnt beslutte, at det praktiske tilsyn skal varetages af andre, fx  

 personale, der udfører myndighedsopgaver i kommunen, af et privat firma eller  

 en anden kommune, som kommunalbestyrelsen indgår aftale med om at udføre  

 tilsynet.
 Hvis det praktiske tilsyn overlades til andre, vil  

 kommunalbestyrelsen stadig have myndighedsansvaret med at følge op på  

 tilsynet.
 Forslaget skønnes ikke at medføre økonomiske og administrative  

 merudgifter for det offentlige.
 De økonomiske og administrative konsekvenser skal forhandles med  

 de kommunale parter.
 Med disse bemærkninger skal jeg indstille lovforslaget til  

 Folketingets velvillige behandling.
