 I medfør af § 4 i lov nr. 173 af 28. april 1982 om mål og vægt (metrologi)  

 fastsættes:
Almindelige bestemmelser § 1.  I forbindelse med løsning af opgaver, som  

 påhviler Statens Metrologiråd i henhold til lovens § 1, pkt. 3-6, kan Rådet  

 yde tilskud til hel eller delvis finansiering af foranstaltninger til fremme  

 af den fundamentale metrologi.
 Stk. 2.  Tilskud kan ydes til private eller offentlige  

 institutioner og laboratorier samt enkeltpersoner.
 § 2.  Tilskud kan ydes til:
a.
Tilvejebringelse af primærnormaler (prototyper), referencenormaler og  

 referencematerialer samt disses opbevaring og vedligeholdelse.
b.
Etablering af sporbarhed for referencenormaler til højeste niveau i det  

 Internationale System af normaler for SI-enhederne og heraf afledede enheder  

 samt i fornødent omfang sporbarhed for arbejdsnormaler (laboratorienormaler)  

 til internationalt anerkendte referencer.
c.
Nationale og internationale ringkalibreringer eller lignende  

 sammenligninger i forbindelse med primærnormaler eller vedligeholdelse og  

 udbygning af måleteknisk sporbarhed.
d.
Forskning i måleteknik og anskaffelse af særligt udstyr, som er  

 nødvendig for realisering af normaler og etablering af sporbarhed.
e.
Etablering af Dansk Institut for Fundamental Metrologi, jfr. lovens §  

 7.
f.
Deltagelse i det internationale metrologiske samarbejde på det  

 fundamentale område, herunder udveksling af forskere og eksperter.
 Stk. 2.  Rådet afgør, hvorledes de midler, der stilles  

 til rådighed for Rådet på de årlige bevillingslove, skal fordeles mellem de  

 anførte tilskudsformål.
Regler for tilskud § 3.  Programtilskud kan ydes til hel eller delvis  

 finansiering af udgifterne ved gennemførelse af et mellem Rådet og  

 tilskudsmodtageren aftalt arbejdsprogram.
 Stk. 2.  Et arbejdsprogram vedrører en af Rådet iværksat  

 eller godkendt løbende aktivitet med relation til tilskudsmodtagerens øvrige  

 aktiviteter og kan være af kortere eller længere varighed.
 Stk. 3.  Tilskud ydes for maksimalt 1 år ad gangen i  

 henhold til et af Rådet godkendt budget for hele programmet.
 Stk. 4.  Ved programmets afslutning og/ eller ved  

 regnskabsårets afslutning skal tilskudsmodtageren tilsende Rådet rapport  

 (eventuelt delrapport) og regnskab med relation til modtagerens normale  

 regnskab.
 Stk. 5.  Rådet kan fastsætte nærmere retningslinier for  

 ansøgning om programtilskud og for indhold og opstilling af de i stk. 3 og 4  

 nævnte oplysninger og frister for indsendelsen.
 § 4.  Projekttilskud kan ydes til hel eller delvis  

 finansiering af udgifterne ved løsning af særlige opgaver, hvis udførelse  

 aftales mellem Rådet og tilskudsmodtageren.
 Stk. 2.  Projekttilskud ydes som hovedregel under  

 forudsætning af, at opgaven er afgrænset såvel med hensyn til formål og  

 indhold som med hensyn til omkostninger og den tid, der vil medgå til  

 opgavens gennemførelse.
 Stk. 3.  Tilskud ydes i henhold til et af Rådet godkendt  

 budget.
 Stk. 4.  Ved projektets afslutning skal  

 tilskudsmodtageren tilsende Rådet rapport og regnskab.
 Stk. 5.  Rådet kan fastsætte nærmere retningslinier for  

 ansøgning om projekttilskud og for indhold og opstilling af de i stk. 3 og 4  

 nævnte oplysninger og frister for indsendelsen.
 § 5.  Tilskud kan ydes til hel eller delvis  

 finansiering af udgifterne ved anskaffelse af normaler eller måleudstyr,  

 herunder instrumenter og bygningsindretninger, når det kan dokumenteres at  

 være nødvendigt for programmets eller projektets gennemførelse.
 Stk. 2.  Rådet kan fastsætte særlige vilkår for  

 tilhørsforhold og andre forhold vedrørende normaler og udstyr.
 § 6.  Såfremt det under et programs eller projekts  

 udførelse viser sig, at det resultat, der forventes opnået ved programmets  

 eller projektes gennemførelse, ikke kan ventes opnået, må tilskudsmodtageren  

 uden opsættelse forelægge sagen for Rådet, der tager stilling til, om den  

 indgåede aftale må ophæves eller ændres.
 § 7.  Rådet er berettiget til fra andre end den  

 tilskudssøgende at fremskaffe oplysninger til brug ved behandling af sager om  

 ydelse af tilskud.
 § 8.  Rådets afgørelser i sager vedrørende tilskud kan  

 ikke indbringes for anden administrativ myndighed.
Ikrafttrædelse § 9.  Bekendtgørelsen træder i kraft dagen efter  

 bekendtgørelsen i Lovtidende.
