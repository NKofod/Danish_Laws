Skriftlig fremsættelse (21. december 2011) Erhvervs- og vækstministeren (Ole Sohn) Herved tillader jeg mig for Folketinget at fremsætte:
Forslag til lov om ændring af søloven, lov om sikkerhed til søs og lov om ændring af søloven, lov om sikkerhed til søs og sømandsloven (Tilpasninger som følge af Athen-forordningen, gennemførelse af 2002 Athen-konventionen samt registrering af skibe med frist) (Lovforslag nr.
L 60) Lovforslaget har 2 elementer, henholdsvis forbedret beskyttelse af passagerer ved ulykker til søs og nemmere adgang til at indflage skibe fra udlandet.
Regeringen finder det vigtigt til stadighed at forbedre sikkerheden til søs, og ulykker er heldigvis sjældne.
Men når en ulykke alligevel indtræder, er det vigtigt, at passagererne er stillet så godt som muligt.
Med dette lovforslag sikrer vi en bedre beskyttelse af passagerer, der er kommet til skade til søs.
Det sker bl.a. ved, at der ved al erhvervsmæssig passagersejlads stilles krav om en tvungen ansvarsforsikring, ligesom ansvarsgrænsen for skader hæves, hvilket forbedrer erstatningsmulighederne.
Lovforslaget skal danne grundlag for dansk ratifikation af 2002 Athen-konventionen om transport af passagerer og deres bagage til søs.
Samtidig sikres det, at dansk lovgivning er i overensstemmelse med den tilknyttede EU-forordning.
Regeringen har dog valgt at gå videre end de internationale regler, som kun gælder for visse typer af passagersejlads.
Lovforslaget gælder således for al erhvervsmæssig passagersejlads.
Det har vi valgt for at sikre, at alle passagerer opnår samme beskyttelse  uanset hvilket skib de befinder sig på.
De skibe, som omfattes af forordningen, vil skulle have et certifikat som bevis for, at de har tegnet forsikring.
For at mindske de økonomiske og administrative byrder for de mindre skibe stilles derimod ikke krav om et offentligt certifikat.
Samtidig gennemføres en mindre ændring af søloven, hvorved der skabes mulighed for registrering af skibe med frist.
Formålet er at fremme betingelserne for indflagning og dermed bidrage til fortsat vækst i den maritime klynge.
I dag er der krav om, at man skal fremvise en original slettelsesattest fra det udenlandske register, før et skib kan registreres i Danmark.
Det sikrer, at skibet ikke længere er registreret andre steder og er frit for pant, men der kan ofte gå flere dage, før en sådan attest når frem til det danske Skibsregister.
Det forsinker registreringen og koster tid og penge.
Den økonomiske krise har skærpet kravene til hurtig sikring af pant i skibene.
Kravet om fremlæggelse af original slettelsesattest udgør derfor en stigende tidsmæssig udfordring i forbindelse med indflagning af de store handelsskibe.
Rederierne og deres finansieringsinstitutter tillægger det stadigt større betydning, at den periode, hvor skib og pant er uregistreret, begrænses mest muligt.
Dette kan løses ved at indføre registrering med frist.
Det betyder, at der sker en foreløbig registrering, som gøres betinget af, at der fremskaffes original slettelsesattest inden for en given frist, og skibet får allerede fra den foreløbige registrering ret til at sejle under dansk flag.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
