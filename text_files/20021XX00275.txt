Skriftlig fremsættelse (26. februar  

 2003) Økonomi- og erhvervsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 Klagenævnet for Udbud og næringsloven (Modernisering af formkrav,  

 som unødigt hindrer digital kommunikation).
(Lovforslag nr.
L 167).
 Lovforslaget har til formål at gennemføre  

 regeringens beslutning fra januar 2002 om at gennemføre en  

 lovmodernisering med henblik på at ændre eller ophæve  

 formkrav i lovgivningen, som unødigt hindrer digital kommunikation.
 Lovforslaget vil gennemføre ændringer i to  

 love på Økonomi- og Erhvervsministeriets område, nemlig  

 lov om Klagenævnet for Udbud og næringsloven.
Lovforslaget indsætter en bestemmelse i lov om  

 Klagenævnet for Udbud, hvorefter økonomi- og erhvervsministeren  

 kan fastsætte regler om muligheden for at anvende digital kommunikation  

 efter loven og om de nærmere vilkår herfor, herunder fravige  

 formkrav som hindrer anvendelsen af digital kommunikation.
Samtidig foretages  

 nogle redaktionelle opdateringer som følge af at forvaltningen af  

 udbudsregler i bygge- og anlægssektoren i forbindelse med  

 regeringsdannelsen er overgået til Økonomi- og  

 Erhvervsministeriet.
 Desuden ændres et formkrav i næringsloven, som  

 senest ændret ved lov nr. 414 af 26. juni 1998, som unødigt  

 hindrer digital kommunikation.
 Lovforslaget indebærer ikke, at der indføres  

 en pligt til at anvende digital kommunikation.
 Lovforslaget skønnes ikke at indebære  

 økonomiske eller administrative konsekvenser for det offentlige eller  

 erhvervslivet og indeholder ikke EU-retlige aspekter.
 Det foreslås, at lovforslaget træder i kraft  

 den 1. juli 2003.
 Med disse bemærkninger og idet jeg i øvrigt  

 henviser til bemærkningerne til lovforslaget, skal jeg hermed anbefale  

 lovforslaget til Folketingets velvillige behandling.
