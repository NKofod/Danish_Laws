Nr BTL 119 Betænkning over Betænkning over Forslag til lov om brugsmodeller m.v.   

 Nr L 119 1991-92, 1. samling (-l91) Afgivet af Erhvervsudvalget Afgivet: 19920206 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
 Udvalget har endvidere modtaget skriftlig henvendelse fra Håndværksrådet.
 Der er af industriministeren stillet ændringsforslag, hvorom der henvises  

 til de ledsagende bemærkninger.
 Et af udvalgets spørgsmål til industriministeren og dennes svar herpå er  

 optrykt som bilag til betænkningen.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 af industriministeren stillede ændringsforslag.
 Et mindretal inden for flertallet (Fremskridtspartiets medlem af udvalget)  

 bemærker desuden:
 Fremskridtspartiet glæder sig over ministerens ændringsforslag vedrørende  

 forlængelse af perioden for udsættelse af registrering fra 6 til 15 måneder.  

 Det har gjort lovforslaget bedre og mere anvendeligt for de mange små danske  

 virksomheder, hvis administrative og juridiske kapacitet ofte er begrænset.
Til gengæld mener Fremskridtspartiet ikke, at Håndværksrådets ønsker om en  

 statsfinansieret »massiv oplysnings- og introduktionskampagne« skal  

 efterkommes.
Hvorfor betaler virksomhederne kontingent til en  

 brancheorganisation? Det må være op til brancheorganisationerne at oplyse  

 virksomhederne om en ny lovgivnings muligheder.
 Fremskridtspartiet vil desuden benytte lejligheden til at opfordre  

 ministeren og regeringen til en alvorlig barbering af det danske patentvæsen  

 i takt med udnyttelsen af edb-udstyr og overgangen til stigende  

 internationalisering af patenterne.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse uændret og kan derfor ikke  

 stemme for industriministerens ændringsforslag.
Ændringsforslag Af industriministeren , tiltrådt af et flertal (udvalget med  

 undtagelse af SF):
Til § 4 1) Efter stk. 1 indsættes som nyt stykke:
» Stk. 2. Med hensyn til handlinger angående produkter, som er  

 bragt i omsætning i en anden stat, som har ratificeret eller tiltrådt Aftale  

 om EF-patenter, finder art. 76 i EF-patentkonventionen anvendelse.« Til § 16 2) I stk. 1 og 2 ændres »6 måneder« til:  

 »15 måneder«.
Til § 33 3) Efter stk. 1 indsættes som nye stykker:
 » Stk. 2. Bestemmelserne i EF-patentkonventionens art. 75,  

 stk. 1 og 2, om helt eller delvis ophør af et patent, der er udstedt af  

 patentmyndigheden her i landet, finder tilsvarende anvendelse for  

 brugsmodeller.
 Stk. 3. Enhver kan begære patentmyndighedens afgørelse eller  

 anlægge sag om helt eller delvis ophør af brugsmodelregistrering efter stk.  

 2. Med begæringen skal der følge et gebyr.
Stk. 4. Er der fremsat begæring efter stk. 3, finder §§ 35-37  

 tilsvarende anvendelse.
Industriministeren fastsætter de nærmere regler  

 herom.« Til § 52 4) Efter stk. 2 indsættes som nyt stykke:
» Stk. 3. § 4, stk. 2, og § 33, stk. 2-4, træder i kraft  

 samtidig med Aftale om EF-patenter.
Industriministeren udfærdiger  

 bekendtgørelse herom.« BemærkningerTil nr. 1 Det foreslåede stk. 2 ønskes indføjet under hensyn til den forventede  

 vedtagelse af det fremsatte forslag til lov om ændring af patentloven.  

 (Ratifikation af Aftale om EF-patenter, indsigelse efter patentudstedelse og  

 administrativ omprøvning) (L 61), som indeholder hjemmel til dansk  

 ratifikation af Aftale om EF-patenter.
Det følger af EF-patentkonventionen,  

 som er en del af Aftale om EF-patenter, at konventionens bestemmelse i art.  

 76 finder tilsvarende anvendelse for brugsmodeller.
I henhold til art. 76 er  

 de rettigheder, der knytter sig til en brugsmodel, udtømt, når det af  

 brugsmodelregistreringen beskyttede produkt er bragt i omsætning i et  

 medlemsland i EF af brugsmodelindehaveren eller af andre med dennes samtykke.  

 Dette princip (konsumptionsprincippet) er begrundet i hensynet til den frie  

 bevægelighed inden for EF.
En tilsvarende bestemmelse findes i den i  

 ovennævnte lovforslag nr.
L 61 under § 1, nr. 1, foreslåede ændring for så  

 vidt angår patenterede produkter.
Til nr. 2 For at imødekomme en henvendelse fra den del af erhvervslivet,  

 som lovforslaget i første række tager sigte på, de små og mellemstore  

 virksomheder, foreslås perioden for udsættelse af registrering og dermed  

 offentliggørelse af en frembringelse ændret fra 6 til 15 måneder fra  

 ansøgningsdagen.
Ifølge de foreliggende oplysninger vil der ofte gå mere end  

 et år, inden en ny frembringelse kan markedsføres som et færdigt produkt, og  

 en offentliggørelse af frembringelsen forinden vil være til skade for  

 virksomheden.
Hertil kommer, at den tilsvarende tyske lovgivning om  

 brugsmodeller indeholder en bestemmelse om udsættelse af registreringen i  

 indtil 15 måneder.
I henhold til Pariserkonventionen, jf. lovforslagets § 5,  

 kan en tysk brugsmodelansøgning videreføres i Danmark indtil 12 måneder efter  

 ansøgningstidspunktet i Tyskland. Ændringsforslaget indebærer, at danske  

 virksomheder ikke behøver at søge brugsmodelbeskyttelse via en tysk  

 ansøgning, hvor der er behov for at hemmeligholde en frembringelse i en  

 længere periode end 6 måneder.
Til nr. 3 Det foreslåede stk. 2 ønskes indføjet under hensyn til forventningerne om  

 dansk ratifikation af Aftale om EF-patenter, jf. bemærkningerne til nr. 1. I  

 stk. 2 henvises til EF-konventionens bestemmelse i art. 75. Ifølge denne  

 bestemmelse kan en brugsmodelbeskyttelse ikke opretholdes, hvis der meddeles  

 EF-patent på samme frembringelse, som brugsmodelbeskyttelsen omfatter (forbud  

 mod dobbeltbeskyttelse).
Betingelserne for, at en brugsmodelregistrering kan bringes til helt eller  

 delvis ophør efter det foreslåede stk. 3, er, at patentmyndigheden har  

 registreret en brugsmodel angående en frembringelse, for hvilken et EF-patent  

 med gyldighed for Danmark er udstedt til den samme ansøger med samme  

 ansøgningsdag.
Det vil kræve en teknisk bedømmelse at konstatere, om  

 beskyttelsen er omfattet af et EF-patent.
Der foreslås derfor et gebyr for  

 begæringen.
 Af hensyn til brugsmodelindehaveren findes det rimeligt efter det  

 foreslåede stk. 4, at samme fremgangsmåde anvendes som ved en anmodning om  

 administrativ prøvning i henhold til § 34. Der henvises til bemærkningerne  

 til §§ 35-37.
Til nr. 4 Den foreslåede bestemmelse i stk. 3 indebærer, at § 4, stk. 2, og § 33,  

 stk. 2-4, først træder i kraft, når Danmark har ratificeret Aftale om  

 EF-patenter og aftalen er trådt i kraft.
Lotte Henriksen (S) Ole Vagn Christensen (S) Sonja Mikkelsen (S)  

 Erling Olsen (S) Nyrup Rasmussen (S) fmd.
Løvig Simonsen (S) Tommy  

 Dinesen (SF) Rahbæk Møller (SF) Sonja Albrink (CD) Flemming Hansen (KF)  

 nfmd.
Kai Dige Bach (KF) Svend Heiselberg (V) Pia Larsen (V) Helge Sander  

 (V) Annette Just (FP) Lone Dybkjær (RV) Lysholm Christensen (KRF) Bilag 1 Et af udvalgets spørgsmål til industriministeren og dennes svar herpå Spørgsmål 1:
Hvilket niveau skal en eventuel brugerbetaling ligge på, såfremt den i  

 lovforslaget foreslåede ordning udelukkende skal brugerfinansieres? Svar:
 Som det fremgår af bemærkningerne til lovforslaget, forventes forslaget  

 ikke at medføre nettoudgifter for staten, idet de administrative merudgifter,  

 herunder udgifter til et begrænset øget personaleforbrug, forventes dækket  

 ved brugerbetaling i form af ansøgningsgebyrer, prøvningsgebyrer,  

 fornyelsesgebyrer m.v.
De samlede gebyrer for en brugsmodelbeskyttelse i 10 år forventes at  

 udgøre ca. 7.000 kr., hvori indgår et ansøgningsgebyr på ca. 2.000 kr., som  

 tillige omfatter registreringen for de første 3 år.
Hertil kommer et  

 eventuelt gebyr til en egentlig prøvning af brugsmodellen med hensyn til  

 nyhed og registrerbarhed.
En sådan prøvning er ifølge lovforslaget  

 frivilligt, og gebyret betales af den, som begærer prøvningen.
Gebyrets  

 størrelse vil blive fastsat i forhold til de gennemsnitlige omkostninger i  

 forbindelse med en prøvning og forventes at ville udgøre ca. 3.000 kr.
 Til sammenligning kan jeg oplyse, at gebyrerne i en tilsvarende periode  

 for et relativt ukompliceret patent vil udgøre 15.450 kr. og for en  

 mønsterbeskyttelse af det sædvanlige omfang 3.600 kr.
 Samtlige beløb er angivet i 1992-tal.
 Jeg kan i øvrigt tilføje, at gebyrernes størrelse forudsættes taget op til  

 overvejelse årligt ud fra omkostningsudviklingen og de indhøstede erfaringer  

 med hensyn til f.eks. ressourceforbruget og antal fornyelser.
