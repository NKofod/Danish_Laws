(Til samtlige kommunalbestyrelser og  

 amtsråd) I henhold til § 26 i lov om styrelse af sociale og visse sundhedsmæssige  

 anliggender, jfr. lovbekendtgørelse nr. 526 af 13. august 1986 og  

 Socialministeriets cirkulære af 14. november 1983, påhviler det  

 kommunalbestyrelser og amtsråd at udarbejde planer for virksomheden på  

 sociale og visse sundhedsmæssige områder.
 Socialministeriet skal derfor anmode kommunalbestyrelser og amtsråd om at  

 iværksætte arbejdet med social- og sundhedsplanerne for perioden 1989-92 og  

 tilrettelægge det således, at planerne indsendes til Socialstyrelsen snarest  

 efter 1. oktober 1988 og inden den 1. november 1988.
 Man skal endvidere anmode amtsrådet om at udarbejde sin årlige redegørelse  

 for den planlagte sociale og sundhedsmæssige virksomhed i kommunerne og  

 amtskommunen og at sende denne til kommunalbestyrelserne i amtskommunen og  

 til Socialstyrelsen inden den 1. februar 1989.
 Om temaplanlægningen.
Til den foregående planrunde 1987 (1988-91) blev »Lokal indsats for  

 social forebyggelse og borgernes sundhed« udmeldt som fælles tema.
Ved  

 Indenrigsministeriets skrivelse af 8. april 1987 blev det meddelt, at  

 regeringen efter aftale med de kommunale organisationer havde besluttet, at  

 dette tema skulle videreføres for planrunden 1988 (1989-92).
Til støtte for arbejdet i de kommuner, hvor forebyggelses- og  

 sundhedstemaet er igangsat eller påtænkes igangsat, har Socialstyrelsen  

 udarbejdet to supplerende pjecer, og Alkohol- og Narkotikarådet under  

 Sundhedsministeriet har udarbejdet en supplerende pjece.
Pjecerne har  

 følgende titler:
»Et liv på kontanthjælp - nej vel!» »Idræt og socialt arbejde i samspil« »Lokal indsats mod rusmiddel-problemer« I samme forbindelse udgiver Socialstyrelsen i begyndelsen af marts 1988  

 yderligere en pjece med titlen »»Koks« i familien' - en  

 eksempelsamling omkring familierettede projekter som alternativ til  

 anbringelse af børn og unge uden for hjemmet.
De fire pjecer kan desuden hver  

 især eller samlet anvendes som udgangspunkt for et nyt selvstændigt tema.
 Udmeldingen af det fælles tema i tilknytning til social- og  

 sundhedsplanlægningen betyder ikke, at dette er obligatorisk, men at der  

 udsendes materiale til støtte for arbejdet med temaet.  

 Kommunalbestyrelsen/amtsrådet kan derfor beslutte at tage et andet tema op,  

 som lokalt anses for påtrængende.
Nogle kommuner har bl.a. udtrykt interesse for - ud over eller i stedet  

 for det udmeldte tema - at gennemføre en bredere sammenfatning og  

 indarbejdning af resultaterne fra de senere års arbejde med udmeldte eller  

 lokale temaer i den samlede social- og sundhedsplan, evt. i et længere  

 tidsperspektiv end social- og sundhedsplanens ordinære 4-års-sigt.
Baggrunden  

 herfor kan f.eks. være ønsket om også at nyttiggøre temaplanlægningens  

 resultater i kommuneplanlægningen.
 Om udveksling af ideer og erfaringer.
Formålet med social- og sundhedsplanlægningen er i første række at  

 tilvejebringe et godt grundlag for lokale beslutninger.
Derudover er social-  

 og sundhedsplanlægningen et vigtigt redskab for dialog mellem kommuner,  

 amtskommuner og statslige organer.
Derfor er det af stor værdi, at der i  

 planen oplyses om erfaringer og resultater - positive som negative - f.eks.  

 om andre måder at løse opgaver på, omlægning af arbejdsgange og  

 samarbejdslinier, samordning med f.eks. budgetlægningen og  

 kommuneplanlægningen, og igangværende eller afsluttede omstillingsprojekter  

 eller forsøg.
 Kommunalbestyrelser og amtsråd opfordres fortsat til at medvirke til  

 udvekslingen af ideer og erfaringer ved at lade sådanne oplysninger indgå i  

 planerne.
 Om statslige regler m.v.
 Kommunalbestyrelser og amtsråd opfordres ligeledes til at oplyse i social-  

 og sundhedsplanen - som led i dialogen mellem kommunale og centrale  

 myndigheder - om man finder bestemte statslige bestemmelser og retningslinier  

 unødigt hæmmende for hensigtsmæssige omstillinger og praktiske nydannelser.
Særligt omkring reglerne for social- og sundhedsplanlægningen kan det  

 oplyses, at tiden nu er fundet moden til påny at overveje procedurerne og  

 vejledningen i forhold til planlægningsbehovene.
Bl.a. i forbindelse med  

 indsendelse af planerne er der udtrykt ønske om en forenkling.
Der er derfor nu i samarbejde med de kommunale organisationer igangsat et  

 moderniseringsarbejde.
Resultaterne af dette arbejde vil foreligge i sommeren  

 1988 med henblik på den nærmeste efterfølgende planrunde 1989 (1990-93).
 De praktiske forhold, indsendelse m.v.
 Om planarbejdet i planrunden 1988 (1989-92) henvises fortsat til  

 »Almindelig vejledning om social- og sundhedsplanlægning«  

 (Socialstyrelsen, april 1983). Særligt om indsendelsesfristen, der er aftalt  

 med de kommunale organisationer, kan bemærkes, at den er fastsat med det  

 sigte, at materialet fra planarbejdet også bør være til rådighed ved  

 budgetlægningen i (amts)kommunen, således at planen kan behandles og vedtages  

 senest samtidig med budgettet for 1989.
Om de praktiske forhold i forbindelse med indsendelsen af planen til  

 Socialstyrelsen henvises til forsiden af de skemasæt (* 1), som vedlægges til  

 brug for planrunden.
Der er i forhold til forudgående planrunder kun  

 foretaget enkelte, mindre justeringer i skemaer og skemavejledning.
