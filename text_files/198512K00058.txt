Nr LSF 58 Forslag til Lov om ændring af lov om regulering af fiskeriet Fremsat af Fiskeriministeren § 1 I lov nr. 221 af 23. maj 1979 om regulering af fiskeriet, som ændret senest ved lov nr. 121 af 28. marts 1984, foretages følgende ændringer:
 1. § 7, stk. 1, affattes således:
»Fiskeriministeren kan med henblik på en tilpasning af fiskerflådens kapacitet til de fiskerimuligheder, der er til rådighed, gøre anvendelsen til erhvervsmæssigt fiskeri af fartøjer over 5 GT, der ikke er registreret her i landet som fiskerfartøjer, betinget af en særlig tilladelse.« 2. I § 9, stk. 1, ændres »Danske Fiskeres Producent  

 Organisation« til: »1 repræsentant valgt i fællesskab af producentorganisationerne inden for fiskerisektoren«.
 3. I § 14 ændres »1985-86« til: »1987-88«.
§ 2 Loven træder i kraft dagen efter bekendtgørelsen i Lovtidende.
Oprindeligt fremsat lovforslag Blad nr 116 § 1 I lov nr. 221 af 23. maj 1979 om regulering af fiskeriet, som ændret senest ved lov nr. 121 af 28. marts 1984, foretages følgende ændringer:
 1. § 7, stk. 1, affattes således:
»Fiskeriministeren kan med henblik på en tilpasning af fiskerflådens kapacitet til de fiskerimuligheder, der er til rådighed, gøre anvendelsen til erhvervsmæssigt fiskeri af fartøjer over 5 GT, der ikke er registreret her i landet som fiskerfartøjer, betinget af en særlig tilladelse.« 2. I § 9, stk. 1, ændres »Danske Fiskeres Producent  

 Organisation« til: »1 repræsentant valgt i fællesskab af producentorganisationerne inden for fiskerisektoren« 3. I § 14 ændres »1985-86« til: »1987-88«.
§ 2 Loven træder i kraft den 1. april 1986.
BEMÆRKNINGER TIL LOVFORSLAGET Forslaget indeholder to typer af ændringer dels en ændring ifølge § 14 i lov om regulering af fiskeriet, hvorefter forslag om revision af denne skal fremsættes i folketingsåret 1985-86, dels en teknisk ændring af § 7, stk. 1, som følge af det forslag til lov om saltvandsfiskeri, der er fremsat samtidig hermed og en justeret sammensætning af det i henhold til § 9 nedsatte udvalg som følge af dannelsen af nye producentorganisationer. Ændringerne vil ikke have økonomiske eller administrative konsekvenser.
Loven har i den forløbne periode på ca. 6 år hovedsagelig været anvendt som hjemmel for forskellige begrænsninger i fangstniveau.
De benyttede reguleringsforanstaltninger har været de traditionelle, der også anvendtes før reguleringslovens ikrafttræden, dvs. en tidsmæssig opdeling af de danske kvoter, fiskestop, når de afsatte mængder er opfisket, rationeringsordninger og fastsættelse af perioder, hvor fiskeri efter bestemte fiskearter er forbudt.
I såvel 1984 som 1985 har det ved lovens § 9 nedsatte udvalg drøftet udarbejdelsen af mere generelle retningslinjer for regulering af fiskeriet og fangstkapaciteten.
De første forsøg med reguleringsforanstaltninger, der rækker ud over de traditionelle, er først indledt i løbet af 1985. Disse foranstaltninger omfatter etablering af et liggedagssystem for torskefiskeri, hvorefter et fiskerfartøjs aktiviteter reguleres som funktion af de landede mængder.
Endvidere er der bl.a. med udgangspunkt i en bekendtgørelse om tilpasning af fiskerflådens fangstkapacitet til fiskerimulighederne aftalt midlertidige retningslinjer for fiskerflådens samlede kapacitet.
Der foreligger derfor endnu ikke tilstrækkelige erfaringer om lovens anvendelse i forbindelse med alternative reguleringsforanstaltninger.
Sådanne erfaringer er nødvendige, inden det kan vurderes, i hvilket omfang der måtte være behov for at fastsætte mere detaljerede lovregler for reguleringen af fiskeriet.
En endelig revision af loven foreslås derfor udskudt til folketingsåret 1987-88.
I det forslag til lov om saltvandsfiskeri, der er fremsat samtidig hermed foreslås ikke en videreførelse af § 1, stk. 6 i saltvandsfiskeriloven af 1965 om forbud mod import af brugte fartøjer.
For at undgå, at importerede brugte fartøjer, som tidligere har været registreret som fiskerfartøjer her i landet, uden videre indgår i den danske fiskerflåde, foreslås der gennemført en teknisk ændring af lov om regulering af fiskeriet således, at denne lov indeholder en samlet regel om fiskerflådens kapacitet i forhold til fiskerimulighederne.
Samtidig foreslås den hidtidige grænse på 5 BRT (bruttoregisterton) ændret til 5 GT (bruttoton) som følge af gennemførelsen i Danmark af de ændrede måleregler for skibe, som indeholdt i lov nr. 203 af 18. maj 1977 om skibsmåling.
I henhold til lovens § 9 er nedsat et rådgivende udvalg vedrørende regulering af fiskeriet.
I udvalget har »Danske Fiskeres Producent Organisation« haft en repræsentant, fordi denne producentorganisation ved lovens vedtagelse var den eneste officielt anerkendte i Danmark.
Der er nu dannet 2 nye producentorganisationer, og det anses derfor for hensigtsmæssigt at ændre lovens formulering, således at producentorganisationerne er repræsenteret i udvalget med et medlem.
Dette svarer til udformningen af lov nr. 562 af 21. december 1972 om administration af Det europæiske økonomiske Fællesskabs forordninger om etablering af en fælles strukturpolitik for fiskerisektoren og om den fælles markedsordning for fiskerivarer m.v., som ændret bl.a.
 ved lov nr. 206 af 28. maj 1975 og senest ved lov nr. 621 af 19.
 december 1980.
