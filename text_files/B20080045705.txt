Bekendtgørelse om registrering og drift af dyrekirkegårde 1) I medfør af § 44, stk. 1, § 45, og § 70, stk. 3 og 5 i lov nr. 432 af 9. juni 2004 om hold af dyr, senest ændret ved lov nr. 105 af 20. februar 2006, fastsættes følgende:
Anvendelse og definitioner § 1. Denne bekendtgørelse omfatter krav til registrering og drift af dyrekirkegårde.
 § 2. I denne bekendtgørelse forstås ved selskabsdyr alle dyr tilhørende arter, der normalt fodres og holdes af mennesker, uden at dette tager sigte på konsum eller landbrugsproduktion, f.eks. hunde, katte, marsvin, krybdyr, stuefugle og akvariefisk.
 Stk. 2. Heste betragtes ikke som selskabsdyr.
Registrering § 3. Dyrekirkegårde skal være registreret af fødevareregionen.
 § 4. Ansøgning om registrering skal indsendes til fødevareregionen og indeholde følgende oplysninger:
1) En beskrivelse af indretning og beliggenhed, 2) virksomhedsejernes navn, adresse, telefonnummer, CVR-nummer og 3) hvilke selskabsdyr eller aske fra dyr, der skal modtages og nedgraves på stedet.
 § 5. Ejerskifte, flytning, udvidelse, ophør eller anden væsentlig ændring af en virksomheds aktivitet skal skriftligt meddeles fødevareregionen.
Krav til indretning og drift § 6. Dyrekirkegårde må modtage aflivede- og selvdøde selskabsdyr samt aske i urner fra kremerede dyr.
 § 7. Dyrekirkegårde skal føre optegnelser over:
1) Modtagelsesdato, 2) modtaget materiale med angivelse af kategori og dyreart, 3) mængden af materialet, 4) materialets oprindelsessted, og 5) transportørens navn og adresse.
 § 8. Optegnelserne skal opbevares i mindst to år.
 Stk. 2. Optegnelserne skal på forlangende forevises en repræsentant fra fødevareregionen.
 § 9. Døde selskabsdyr eller urner med aske fra dyr skal nedgraves hurtigst muligt efter ankomst.
 Stk. 2. Døde selskabsdyr skal opbevares hensigtsmæssigt indtil nedgravning.
 Stk. 3. Døde selskabsdyr skal opbevares i tætsluttende lækagesikker emballage indtil nedgravning.
 Stk. 4. Opbevaring af aske fra kremerede dyr skal ske i lukkede tætsluttende beholdere.
 § 10. Bliver selskabsdyret nedgravet i en kiste, må kisten hverken helt eller delvis være fremstillet af plastic eller andet uforgængeligt materiale.
 § 11. Over det døde selskabsdyr eller kisten skal der være mindst en 1,3 meter jord.
 Stk. 2. Over en urne skal der være mindst en meter jord.
 § 12. Når en grav nedlægges, skal eventuelle rester fra det døde selskabsdyr bortskaffes i overensstemmelse med Europa Parlamentet og Rådets Forordning (EF) nr. 1774/2002 om sundhedsbestemmelser for animalske biprodukter, som ikke er bestemt til konsum.
 § 13. Der skal være hensigtsmæssigt udstyr og de fornødne rengøringsmidler til rådighed for rengøring af lokaler, som anvendes i forbindelse med dyrekirkegården.
 § 14. Dyrekirkegårde skal indhegnes forsvarligt, for at sikre at ræve, gnavere o.l. ikke har adgang til dyrekirkegården.
Straf og ikrafttræden § 15. Med bøde straffes den, der overtræder bestemmelserne i §§ 3-14.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 16. Bekendtgørelsen træder i kraft den 18. juni 2008.
Ministeriet for Fødevarer, Landbrug og Fiskeri, den 10. juni 2008 P.S.VJan Mousing / Tenna Olsen 1) I bekendtgørelsen er der medtaget visse bestemmelser fra Europa-Parlementets og Rådets forordning (EF) nr. 1774/2002 af 3. oktober 2002 om sundhedsbestemmelser for animalske biprodukter, som ikke er bestemt til konsum.
