En virksomhed var som medlem af Byggeriets Arbejdsgivere omfattet  

 såvel af en siden 1918 eksisterende overenskomst med Snedker- og  

 Tømrerforbundet (S) som af en i 1974 indgået tiltrædelsesoverenskomst mellem  

 Blik- og Rørarbejderforbundet (B) og (nu) Byggeriets Arbejdsgivere.
Begge  

 overenskomster indeholder en fortrinsklausul, hvorefter der ved arbejder  

 omfattet af de respektive forbunds prislister er pligt til »fortrinsvis  

 og i videst muligt omfang« at beskæftige organiseret arbejdskraft,  

 henholdsvis »tømrersvende, snedkersvende eller ufaglærte« og  

 »blikkenslagere og VVS-montører«.
Virksomheden lod nogle af sine ansatte tømrere udføre et nærmere  

 beskrevet tagdækningsarbejde.
Dette arbejde var prissat ikke blot i  

 landskuranten for blikkenslagerarbejde, men også i prisfortegnelsen for  

 tømrerarbejde, hvor arbejdet havde været prissat i hvert fald siden 1956. I  

 den anledning blev virksomheden indklaget for Arbejdsretten af B med påstand  

 om bod for overenskomstbrud.
Virksomheden blev frifundet, idet det lagdes til  

 grund, at virksomheden under de foreliggende omstændigheder frit kunne vælge  

 mellem at lade arbejdet udføre enten af medlemmer af S eller af medlemmer af  

 B.
Sagen adskilte sig fra AD 92.009 (A 1993, s. 32) derved, at det i den  

 tidligere sag drejede sig om et arbejde, som ikke var prissat i  

 prisfortegnelsen for tømrerarbejde, ligesom det ikke havde været oplyst under  

 sagen, at også overenskomsten med S indeholder en fortrinsklausul.
 1. Ved klageskrift af 6. juli 1993 har Landsorganisationen i Danmark for  

 Blik- og Rørarbejderforbundet i Danmark indklaget Dansk Arbejdsgiverforening  

 for Byggeriets Arbejdsgi vere for tømrervirksomheden Welløv & Ottesen  

 A/S, Randers, for Arbejdsretten, hvor klagerne har nedlagt følgende endelige  

 påstande:
 Den indklagede virksomhed har brudt gældende overenskomst ved at lade  

 blikkenslagerarbejde udføre af andre end svende organiseret i det klagende  

 forbund samt ved at undlade at betale de arbejdere, der udførte  

 blikkenslagerarbejdet, i overensstemmelse med Landspriskuranten for  

 blikkenslagerarbejde.
 Den indklagede virksomhed betaler til Blik- og Rørarbejderforbundet i  

 Danmark en efter Arbejdsrettens skøn fastsat bod.
 Byggeriets Arbejdsgivere har brudt gældende overenskomst ved ikke at  

 pålægge den indklagede virksomhed at lade arbejdet udføre af svende  

 organiseret i det klagende forbund.
 Byggeriets Arbejdsgivere betaler til Blik- og Rørarbejderforbundet i  

 Danmark en efter Arbejdsrettens skøn fastsat bod.
 Efterbetalingsspørgsmålet henskydes til sædvanlig fagretlig behandling.
 De indklagede har påstået frifindelse.
2. Af sagen fremgår, at den indklagede virksomhed, der beskæftiger 80-90  

 medarbejdere, som medlem af Byggeriets Arbejdsgivere er omfattet såvel af en  

 siden 1918 eksisterende overenskomst mellem Byggeriets Arbejdsgivere og  

 Snedker- og Tømrerforbundet i Danmark som af en i 1974 indgået  

 tiltrædelsesoverenskomst mellem Blik- og Rørarbejderforbundet i Danmark og  

 Hovedorganisationen af Mesterforeninger i Byggefagene i Danmark, nu  

 Byggeriets Arbejdsgivere.
Begge overenskomster indeholder en fortrinsklausul,  

 hvorefter der ved arbejder omfattet af de respektive forbunds prislister er  

 pligt til »fortrinsvis og i videst muligt omfang« at beskæftige  

 organiseret arbejdskraft, henholdsvis »tømrersvende, snedkersvende eller  

 ufaglærte« og »blikkenslagere og VVS- montører«.
3. Anledningen til den opståede tvist er, at den indklagede virksomhed har  

 ladet et tagdækningsarbejde, omfattende bl.a. paralleloplægning af ca. 1400  

 m2 eternitskifer, udføre af 4 af virksomhedens tømrersvende samt en lærling i  

 stedet for af svende organiseret i Blik- og Rørarbejderforbundet i Danmark.  

 Modsat diagonaloplægning af eternitskifer er paralleloplægning prissat ikke  

 blot i Landskuranten for blikkenslagerarbejde, men også i prisfortegnelsen  

 for tømrerarbejde, hvor arbejdet har været prissat i hvert fald siden 1956,  

 oprindelig sammen med diagonaloplægning, der imidlertid senere gled ud af  

 prislisten, efter det foreliggende fordi denne form for oplægning gik af  

 mode.
Efter prislisterne på oplægningstidspunktet var prisforskellen dengang  

 mellem 20 og 21 kr. pr. m2 med Landspriskuranten for blikkenslagerarbejde som  

 den dyreste.
 Tvisten blev behandlet ved et fællesmøde den 25. juni 1993. I referatet  

 fra mødet hedder det:
 »Ved et fællesmøde d.d. i Dansk Arbejdsgiverforening behandledes en  

 af Landsorganisationen i Danmark for Blik- og Rørarbejderforbundet i Danmark  

 rejst klage over, at virksomheden Tømrerfirmaet Welløv og Ottesen A/S,  

 Tyvdalen 4, 8900 Randers, har begået overenskomstbrud ved at lade andre end  

 svende organiseret i nævnte forbund udføre arbejdet med at oplægge skifersten  

 på arbejdspladsen Trapsgade/Østergade samt en af Dansk Arbejdsgiverforening  

 for Byggeriets Arbejdsgivere indbragt klage over, at forbundets kreds 3 truer  

 virksomheden med repressalier, hvis ikke arbejdet bliver udført af medlemmer  

 af Blik- og Rørarbejderforbundet.
 Sagen forhandledes.
Fra arbejdsgiverside tilkendegav man, at oplægning af parallelskifer er  

 omfattet af overenskomst med Snedker- og Tømrerforbundet i Danmark, hvorfor  

 BYG har rådgivet virksomheden i overensstemmelse hermed.
Da arbejdet er  

 omfattet af Snedker- og Tømreroverenskomsten, er forbundets kreds 3  

 uberettiget til at rette henvendelse til virksomheden med krav om, at  

 arbejdet skal udføres af deres medlemmer.
Arbejdsgiversiden opfordrede Blik-  

 og Rørarbejderforbundet til at trække skrivelsen fra kreds 3 tilbage, ligesom  

 man opfordrede LO til at rette henvendelse til DA/BYG frem for direkte til  

 virksomheden.
 Arbejdsgiversiden tog forbehold for at videreføre sagen.
Fra arbejdstagerside fastholdt man klagen, idet man tilkendegav, at man  

 ønskede et pålæg pr. dags dato om, at arbejdet skal udføres af forbundets  

 medlemmer.
Man henviste i denne forbindelse til Arbejdsretsdom 92.009 og  

 protokollat af 19. september 1991. Arbejdstagersiden tog forbehold for at  

 videreføre sagen ved Arbejdsretten, ligesom man tog forbehold for at gøre  

 organisationsansvar gældende, samt at gøre bodsansvar gældende overfor  

 virksomheden.
Fra arbejdsgiverside bestred man, at der var grundlag for at gøre  

 organisationsansvar gældende samt bodsansvar overfor virksomheden.« 4. Den af arbejdstagersiden under fællesmødet påberåbte dom i  

 Arbejdsrettens sag nr. 92.009 er afsagt den 19. januar 1993 og gengivet i  

 Arbejdsretligt Tidsskrift 1993 s. 32 ff.
Sagen vedrørte diagonaloplægning af  

 eternitskifer, der som nævnt ikke længere er prissat i prisfortegnelsen for  

 tømrerarbejde, og det var - modsat nu - dengang uoplyst, at også  

 overenskomsten mellem Byggeriets Arbejdsgivere og Snedker- og Tømrerforbundet  

 i Danmark indeholder en fortrinsklausul svarende til fortrinsklausulen i  

 tiltrædelsesoverenskomsten mellem Byggeriets Arbejdsgivere og Blik- og  

 Rørarbejderforbundet i Danmark.
I dommens præmisser hedder det bl.a.:
»Som medlem af Byggeriets Arbejdsgivere er den indklagede virksomhed  

 omfattet af det fra 1. marts 1991 gældende protokollat, der er aftalt mellem  

 Byggeriets Arbejdsgivere og Blik- og Rørarbejderforbundet i Danmark,  

 hvorefter der ved udførelsen af arbejder omfattet af bl.a.
Landspriskuranten  

 for blikkenslagerarbejder »fortrinsvis og i videst muligt omfang«  

 skal beskæftiges organiseret arbejdskraft, blikkenslagere og VVS-montører, og  

 hvorefter det betragtes som brud på overenskomsten, hvis arbejdet udføres på  

 andre vilkår end fastsat i overenskomsten.
Da det må lægges til grund, at den  

 af virksomhedens svende udførte tagdækning ved diagonaloplægning af skifer  

 m.v. er og også på tidspunktet for arbejdets udførelse var omfattet af  

 Landspriskuranten, har virksomheden således - uanset om arbejdet tillige  

 måtte være omfattet af virksomhedens overenskomst med Snedker- og  

 Tømrerforbundet i Danmark - været forpligtet til fortrinsvis og i videst  

 muligt omfang at lade arbejdet udføre af blikkenslagersvende og at afregne  

 arbejdet efter Landspriskuranten.
Da dette ubestridt ikke er sket, gives der  

 klagerne medhold i påstandene om, at virksomheden har brudt gældende  

 overenskomst, og at efterbetalingsspørgsmålet henskydes til sædvanlig  

 fagretlig behandling.......' 5. Som dokumentation for Blik- og Rørarbejderforbundets interesse i det  

 pågældende arbejde har klagerne også i denne sag fremlagt Undervisnings- og  

 Forskningsministeriets bekendtgørelse af 11. december 1990 om uddannelse  

 inden for VVS-teknisk installation, teknisk isolering og service, hvoraf  

 bl.a. fremgår, at den uddannede i specialet VVS-montør & blikkenslager  

 skal kunne »udføre tagdækning med kunst- og naturskifer samt tilhørende  

 undertag.« Heroverfor har de indklagede anført, at uddannelsesbekendtgørelsen inden  

 for tømrer - snedkeruddannelsen vel ikke indeholder en tilsvarende  

 beskrivelse af det fagspecifikke, men at en sådan beskrivelse er indeholdt i  

 det fremlagte undervisningsmateriale, hvoraf fremgår, at tagbeklædning med  

 forskellige materialer med alle tilhørende discipliner indgår i såvel den  

 teoretiske som den praktiske undervisning.
Som supplement hertil har de  

 indklagede henvist til en fremlagt skrivelse af 13. august 1993 fra Dansk  

 Eternit med tilhørende bilag, hvoraf fremgår, at man fra Dansk Eternits side  

 lægger op til et »stærkere TAG I TØM'REN samarbejde« i form af en  

 egentlig samarbejdsaftale, hvis formålsparagraf lyder således:
»TAG I TØM'REN skal fungere som platform for et samarbejde mellem  

 danske tømrermestre og Dansk Eternit.
Det er formålet, at de tilsluttede  

 virksomheder gennem samarbejdet skal opnå særlige forretningsmæssige fordele  

 i forbindelse med markedsføring, salg og levering af ydelser til  

 tagrenovering af private boliger og fritidshuse.« 6. For Arbejdsretten er der afgivet forklaring af nedennævnte vidner.
Byggeleder Viggo Laustsen har forklaret bl.a., at den indklagede  

 virksomhed er et decideret tømrer- og snedkerfirma, der dog også udfører  

 mange opgaver omfattende facadebeklædning med stålplader, isætning af  

 plastvinduer o.s.v.
Det her omhandlede tagdækningsarbejde foregik på en stor  

 kontorbygning, der i 1950-erne havde fået et gammelt skifertag udskiftet med  

 et eternittag med kit.
Dette tag blev nu udskiftet med et nyt eternittag med  

 undertag.
Svendene blev aflønnet efter prisfortegnelsen for tømrerarbejde.
Kontorchef i Byggeriets Arbejdsgivere Søren Hoffmann Sørensen har  

 forklaret bl.a., at paralleloplægning af eternitskifer hele tiden har været  

 prissat i prisfortegnelsen for tømrerarbejde, hvorimod diagonaloplægning gled  

 ud af prisfortegnelsen i begyndelsen af 1960-erne, fordi den form for  

 oplægning da var gået af mode.
Under den tidligere arbejdsretssag vedrørende  

 diagonaloplægning var man på arbejdsgiverside ikke opmærksom på, at  

 overenskomsten med Snedker- og Tømrerforbundet også indeholder en  

 fortrinsklausul med reelt samme indhold som klausulen i overenskomsten med  

 Blik- og Rørarbejderforbundet.
Regionschef Leif Adolfsen fra Dansk Eternit har forklaret bl.a., at mellem  

 700 og 800 tømrermestre fordelt over hele landet har indgået samarbejdsaftale  

 med Dansk Eternit.
Ca. 95% af Dansk Eternits produkter bliver monteret af  

 tømrermestre, både som tag- og facadebeklædning.
 7. Til støtte for de nedlagte påstande har klagerne indledningsvis anført,  

 at det alene er det forhold, at den indklagede virksomhed er dækket af to  

 overenskomster, begge med fortrinsklausul, og at arbejdet med  

 paralleloplægning af eternitskifer er prissat i begge priskuranter, som  

 bevirker, at sagens udfald måske kan give anledning til en vis tvivl.
 For så vidt angår problemet med to overenskomster er der imidlertid gjort  

 op hermed ved Arbejdsrettens dom af 19. januar 1993 i sag nr. 92.009. I  

 dommens præmisser siges det således, at den tømrervirksomhed, som var  

 indklaget i den pågældende sag, havde været forpligtet til at lade arbejdet  

 udføre af blikkenslagersvende og at afregne arbejdet efter Landspriskuranten  

 for blikkenslagerarbejder, »uanset om arbejdet tillige måtte være  

 omfattet af virksomhedens overenskomst med Snedker- og Tømrerforbundet i  

 Danmark.'Som anført af Per Jacobsen: Kollektiv Arbejdsret (5. udg.) s. 172 f  

 med note 149 in fine, er dommen udtryk for, at en eksklusivklausul udelukker  

 det frie valg, arbejdsgiveren som hovedregel har, hvor arbejdsområdet er  

 omfattet af flere overenskomster.
I den foreliggende sag er det nu blevet oplyst, at begge overenskomster  

 indeholder en fortrinsklausul.
Spørgsmålet er imidlertid, hvem der kan støtte  

 ret på en sådan klausul.
For så vidt angår overenskomsten med Snedker- og  

 Tømrerforbundet kan det alene være dette forbund og ikke arbejdsgiverparten,  

 som kan påberåbe sig klausulen.
Når forbundet herefter har valgt at afstå  

 herfra, må det være udelukket, at klausulen kan gøres gældende af Byggeriets  

 Arbejdsgivere eller af denne organisations medlemmer.
Selv om arbejdet er  

 prissat i begge priskuranter, er der således sket brud på overenskomsten med  

 Blik- og Rørarbejderforbundet, der for at sikre mod ubillig priskonkurrence  

 har en selvstændig interesse i at fastholde fortrinsretten for forbundets  

 medlemmer.
8. De indklagede har anført, at den indklagede virksomhed via medlemskabet  

 af Byggeriets Arbejdsgivere er dækket af to paralleloverenskomster, der efter  

 det nu oplyste begge indeholder en fortrinsklausul, og hvoraf overenskomsten  

 med Snedker- og Tømrerforbundet tilmed er den ældste.
Det af virksomheden  

 udførte tagdækningsarbejde - paralleloplægning af eternitskifer - er prissat  

 i begge priskuranter og har efter det foreliggende været prissat længst i  

 prisfortegnelsen for tømrerarbejde.
Under disse omstændigheder har  

 virksomheden frit kunnet vælge mellem at lade arbejdet udføre enten - som  

 sket - af medlemmer af Snedker- og Tømrerforbundet eller af medlemmer af  

 Blik- og Rørarbejderforbundet, jf.
Per Jacobsen: Kollektiv Arbejdsret (5.  

 udg.) s. 531 f. med note 25. Den af klagerne påberåbte dom af 19. januar 1993  

 i Arbejdsrettens sag nr. 92.009 er ikke afgørende for udfaldet af den  

 foreliggende sag.
Sagen vedrørte diagonaloplægning af eternitskifer, som  

 modsat paralleloplægning ikke er prissat i prisfortegnelsen for  

 tømrerarbejde, hvortil kommer, at det under den tidligere sag ikke var  

 oplyst, at overenskomsten med Snedker- og Tømrerforbundet også indeholder en  

 fortrinsklausul.
Den manglende oplysning herom bevirker, at det i dommens  

 begrundelse for resultatet med rette kunne siges, at pligten til at lade  

 arbejdet udføre af blikkenslagersvende og at afregne arbejdet efter  

 Landspriskuranten for blikkenslagerarbejde gjaldt, »uanset om arbejdet  

 tillige måtte være omfattet af virksomhedens overenskomst med Snedker- og  

 Tømrerforbundet i Danmark«.
Men efter det nu oplyste kan begrundelsen  

 ikke overføres på den foreliggende sag.
 9. Arbejdsretten skal udtale:
 Af de grunde, der er anført af de indklagede, tages deres påstand om  

 frifindelse til følge.
T h i k e n d e s f o r r e t De indklagede, Dansk Arbejdsgiverforening for Byggeriets Arbejdsgivere for  

 Welløv & Ottesen A/S, Randers, frifindes.
 I sagsomkostninger til Arbejdsretten skal klagerne betale 2.000 kr.
 (* 1) Henvisninger: Kommentar s.101 f, Per Jacobsen s.172 ff, 530 f, AD  

 92.009 (A 1993, s. 32), AD 90.033 (A 1990, s.140).
