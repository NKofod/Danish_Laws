Bekendtgørelse om godkendelse af dyrlæger til at foretage påbudt veterinærfaglig rådgivning med henblik på bekæmpelse af Salmonella Dublin på kvægejendomme I medfør af § 34 d, § 66 a, stk. 1 og 2, § 67 og § 70, stk. 3, i lovbekendtgørelse nr. 998 af 2. juli 2018 om hold af dyr, som ændret ved lov nr. 1550 af 18. december 2018, fastsættes efter bemyndigelse i henhold til § 7, nr. 1 og 3, og § 10, stk. 1, nr. 1, i bekendtgørelse nr. 1614 af 18. december 2018 om Fødevarestyrelsens opgaver og beføjelser:
Anvendelsesområde § 1. Bekendtgørelsen fastsætter regler om godkendelse af dyrlæger til at foretage veterinærfaglige rådgivning med henblik på bekæmpelse af Salmonella Dublin på kvægejendomme i forbindelse med påbud efter § 34 d i lov om hold af dyr jf. § 14, i bekendtgørelse om salmonella hos kvæg m.m.
 Stk. 2. Bekendtgørelsen finder anvendelse på personer, der har opnået autorisation som dyrlæge i medfør af § 3, stk. 1, i lov om dyrlæger samt personer fra 3. lande, som har opnået autorisation som dyrlæge i medfør af § 3, stk. 3, i lov om dyrlæger.
 Stk. 3. Bekendtgørelsen finder endvidere anvendelse på enhver, der har adgang til udøvelse af virksomhed som dyrlæge i Danmark i medfør af bekendtgørelse om adgang til udøvelse af virksomhed som dyrlæge i Danmark for EU- og EØS-statsborgere samt statsborgere i et land, som EU har indgået aftale med herom.
Godkendelse § 2. Den, der vil foretage veterinærfaglig rådgivning med henblik på bekæmpelse af Salmonella Dublin på kvægejendomme, jf. § 1, skal være godkendt hertil.
Stk. 2. Godkendelse meddeles efter ansøgning af Fødevarestyrelsen.
Godkendelse vedrører en bestemt fysisk person.
 § 3. Godkendelse til at foretage veterinærfaglige rådgivning med henblik på bekæmpelse af Salmonella Dublin på kvægejendomme meddeles personer, som er autoriseret dyrlæge, jf. § 3 i lov om dyrlæger, på baggrund af Fødevarestyrelsens vurdering kan følgende indgå:
1) erfaring som besætningsdyrlæge i kvægbesætninger med sundhedsrådgivningsaftaler, 2) antallet af sundhedsrådgivningsaftaler, dyrlægen har indgået med kvægbesætninger, 3) gennemførelse af kvægfagdyrlægeuddannelsen, 4) erfaring med rådgivning i kvægbesætninger om bekæmpelse af Salmonella Dublin, 5) erfaring med udarbejdelse af besætningsspecifikke handlingsplaner for bekæmpelse af Salmonella Dublin, eller 6) opnået effekt af bekæmpelse af Salmonella Dublin.
 Stk. 2. Ansøgeren kan ikke godkendes, hvis vedkommende inden for de seneste 2 år før ansøgningstidspunktet har udarbejdet en handlingsplan, der af Fødevarestyrelsen er vurderet utilstrækkelig til bekæmpelse af Salmonella Dublin.
 § 4. En dyrlæge, der ønsker at blive godkendt til at foretage veterinærfaglige rådgivning med henblik på bekæmpelse af Salmonella Dublin på kvægejendomme, jf. § 3, skal udfylde en ansøgningsblanket, som ligger på Fødevarestyrelsens hjemmeside, og indsende den til Fødevarestyrelsen sammen med dokumentation for relevante kvalifikationer jf. § 3, stk. 1 jf. § 66 a i hold om dyr.
§ 5. Når Fødevarestyrelsen modtager en ansøgning om godkendelse, jf. § 4, sender Fødevarestyrelsen en kvittering til ansøgeren med oplysning om 1) fristen for meddelelse af afgørelse, jf. stk. 2, og 2) klagemuligheder.
 Stk. 2. Fødevarestyrelsen meddeler afgørelse om godkendelse senest 4 uger efter modtagelse af ansøgningen, jf. § 4.
Stk. 3. Fristen i stk. 2 kan forlænges én gang, hvis sagens kompleksitet berettiger det.
Fødevarestyrelsen begrunder forlængelsen og varigheden af forlængelsen, og meddeler dette til ansøgeren inden udløbet af fristen i stk. 2.
 § 6. En godkendelse til at foretage veterinærfaglige rådgivning med henblik på bekæmpelse af Salmonella Dublin på kvægejendomme skal fornyes efter 3 år.
 Stk. 2. Såfremt der ikke er ansøgt om fornyelse af godkendelsen senest 3 år efter, at denne er meddelt, bortfalder godkendelsen automatisk.
Oplysningspligt og tilbagekaldelse § 7. En godkendt dyrlæge, jf. § 3, skal oplyse den besætningsansvarlige, som har rekvireret veterinærfaglig rådgivning, om 1) de brancheorganisationer, som dyrlægen er medlem af, 2) erhvervsmæssige titler og EU/EØS-landet, hvor tilladelsen til anvendelsen af titlen er givet, og 3) eventuelle erhvervsforsikringer, herunder kontaktoplysninger på forsikringsselskabet og oplysninger om forsikringens geografiske dækning.
 Stk. 2. Hvis den besætningsansvarlige anmoder om det, skal den godkendte dyrlæge, jf. § 3, oplyse om de regler, der gælder for udførelsen af erhvervet, og hvordan den besætningsansvarlige får adgang til dem.
 § 8. En godkendt dyrlæge, jf. § 3, skal uden ophold meddele Fødevarestyrelsen, hvis der er sket ændringer i forudsætningerne for godkendelsen.
 Stk. 2. Fødevarestyrelsen kan til enhver tid foretage kontrol af, om forudsætningerne for godkendelsen er til stede.
 § 9. Fødevarestyrelsen kan tilbagekalde en godkendelse til at foretage veterinærfaglig rådgivning med henblik på bekæmpelse af Salmonella Dublin på kvægejendomme, hvis betingelserne for godkendelsen, jf. § 3, ikke længere er til stede, eller hvis dyrlægen ikke meddeler oplysninger, som Fødevarestyrelsen anmoder om til brug for en vurdering af, om forudsætningerne for godkendelsen fortsat er til stede.
 Stk. 2. Fødevarestyrelsen kan endvidere tilbagekalde en godkendelse, jf. § 3, hvis der er gentagne eller alvorlige mangler i kvaliteten af dyrlægens veterinærfaglige rådgivning, eller hvis den godkendte dyrlæge ikke meddeler de oplysninger, som Fødevarestyrelsen har anmodet om, til brug for en vurdering heraf.
Straf og ikrafttræden § 10. Med bøde straffes den, der 1) overtræder § 2, stk. 1, 2) foretager veterinærfaglige rådgivning med henblik på bekæmpelse af Salmonella Dublin på kvægejendomme uden at opfylde kravene i § 3, på tidspunktet for den veterinærfaglige rådgivning, eller 3) ikke meddeler oplysninger som nævnt i § 7 og § 8, stk. 1.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 11. Bekendtgørelsen træder i kraft den 1. januar 2019.
