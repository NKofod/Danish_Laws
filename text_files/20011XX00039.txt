Skriftlig fremsættelse (24. oktober  

 2001) By- og boligministeren (Lotte Bundsgaard) :
 Herved tillader jeg mig for Folketinget at  

 fremsætte:
 Forslag til lov om en  

 investeringsramme for skattefritagelse af pensionsinstitutters  

 boligbyggeri.
(Lovforslag nr.
L 44).
Regeringens overordnede mål med by- og  

 boligpolitikken er, at alle borgere i Danmark skal have et godt og trygt sted  

 at bo.
Der skal samtidig være et varieret udbud af boliger, som kan  

 imødekomme de forskellige ønsker og behov, den enkelte har.
Regeringen har siden sin tiltræden i 1993  

 gennemført en række initiativer, der skal understøtte  

 disse mål.
Regeringen har bl.a. taget initiativer for at fremme  

 byggeriet af boliger - ikke mindst til de svage grupper.
Der er endvidere  

 taget en lang række initiativer for at sikre en positiv udvikling i de  

 socialt svage boligområder.
Som eksempel kan nævnes  

 kvarterløft, hvor der gennemføres en samlet og koordineret  

 indsats for, at disse områder igen bliver attraktive.
Derudover har  

 regeringen taget initiativ til forbedring af effektiviteten og konkurrencen i  

 byggeriet, som inden for få år vil resultere i, at boligbyggeriet  

 bliver bedre og billigere.
Regeringens boligpakke fra den 14. maj 2001 skaber endnu  

 bedre rammer for realiseringen af regeringens by- og boligpolitiske  

 mål.
Med øget fokus på mangfoldighed i  

 boligområderne, bedre mobilitet på boligmarkedet og bedre  

 økonomiske incitamenter for kommunerne og pensionskasser, er det  

 regeringens mål, at der i perioden 2002-2006 skal bygges i alt 10.000  

 flere boliger i Danmark.
 Lovforslaget har til formål at stimulere  

 opførelsen af pensionskassebyggeri af boliger med henblik på at  

 opnå en tilvækst af boliger til den private udlejningssektor samt  

 som led i den boligsociale indsats at udvide den kommunale anvisningsret.
Forslaget skal ses i sammenhæng med det af  

 skatteministeren samtidig fremsatte lovforslag om ændring af  

 pensionsafkastbeskatningsloven.
Der foreslås heri indført en  

 ordning med fritagelse for den nuværende beskatning på 15 pct.  

 efter pensionsafkastbeskatningsloven af pensionsinstitutters formueafkast af  

 visse boliginvesteringer med det formål at forbedre rentabiliteten af  

 lejeboliger, der opføres i en 3-årig periode (2002-2004) inden  

 for en årlig investeringsramme på 1 mia. kr.
Formålet med lovforslagene er samtidig at fremme  

 opførelsen af lejeboliger i den private udlejningssektor for husstande  

 med almindelige indkomster.
Huslejen skal ligge i en størrelsesorden,  

 som gør det muligt for husstande med almindelige indkomster at flytte  

 ind.
For at undgå, at skattefritagelsen ikke anvendes til allerede  

 planlagt luksusbetonet byggeri foreslås et maksimum for  

 anskaffelsessummen for boliger, der kan indgå i ordningen.
Loftet  

 udgør for den enkelte bolig 14.000 kr. pr. m2 og 1.450.000 kr. pr.  

 bolig.
Det foreslås, at by- og boligministeren kan give  

 tilsagn om andel i en årlig investeringsramme på 1 mia. kr. i  

 årene 2002-2004 til pensionsinstitutters nybyggeri af boliger, som er  

 fritaget for beskatning efter pensionsafkastbeskatningsloven.
For at sikre  

 opførelse af boliger i de områder med markant  

 efterspørgsel efter boliger, foreslås 50 pct. af rammen indtil  

 1. april hvert år reserveret forlods til byggeri i  

 hovedstadsområdet og Århus Kommune.
Endelig foreslås det at forbedre kommunernes  

 muligheder for at løse boligsociale opgaver ved at give kommunerne ret  

 til at anvise lejere til indtil hver 4. ledige bolig i byggeri, der  

 opføres med skattefritagelse.
Samtidig inddrages forskellige  

 boligtyper i løsningen af de boligsociale opgaver.
For så vidt angår de økonomiske og  

 administrative konsekvenser for det offentlige, vil der i forbindelse med den  

 kommunale anvisning være offentlige udgifter til lån/garanti til  

 betaling af depositum eller lignende, individuel boligstøtte,  

 eventuelt lejetab og garantier for lejerens forpligtelser ved fraflytning af  

 boligen.
Der skønnes dog ikke at ske nogen nævneværdig  

 ændring i det samlede antal anviste boliger.
Der vil derfor heller ikke  

 ske en nævneværdig ændring af størrelsen af de  

 nævnte udgifter eller af størrelsen af udgifter til  

 beboerindskudslån.
Da det forudsættes, at ordningen ikke vil  

 medføre en forøgelse af det samlede antal anvisninger, vil der  

 ikke blive nogen nævneværdige administrative konsekvenser for  

 kommunerne.
For så vidt angår de erhvervsmæssige  

 konsekvenser har forslaget ingen konsekvenser for erhvervslivet, da der er  

 tale om en frivillig ordning.
Lovforslaget har ingen  

 miljømæssige eller ligestillingsmæssige konsekvenser.  

 Ligesom forslaget ikke indeholder EU-retlige aspekter.
 Det foreslås, at lovens  

 ikrafttrædelsestidspunkt fastsættes af by- og boligministeren  

 efter aftale med skatteministeren.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
