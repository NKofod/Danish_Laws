Cirkulæreskrivelse til politi og  

 anklagemyndighed om underretning til pårørende eller andre om en  

 anholdelse, om anholdtes lejlighed til at kontakte advokat og om anholdtes  

 adgang til at få tilkaldt lægelig bistand 1. Indledning 1.1. I denne cirkulæreskrivelse fastsættes  

 nærmere regler om anholdtes adgang til selv at underrette  

 pårørende m.v. om anholdelsen, kontakte en advokat samt anmode  

 om at blive tilset af en læge.
 Cirkulæreskrivelsen bevirker ikke en  

 indskrænkning i politiets pligt til af egen drift om fornødent  

 at underrette pårørende eller sørge for, at den anholdte  

 får bistand af en advokat eller en læge.
 De i afsnit 2-6 fastlagte retningslinier for anholdelser  

 inden for strafferetsplejen finder, i det omfang det er muligt, tilsvarende  

 anvendelse i tilfælde, hvor en person er taget i forvaring af politiet,  

 uden at der er tale om en anholdelse i strafferetsplejens former, f.eks.  

 vidner og fogedklienter.
 1.2. Den anholdte skal orienteres om de  

 rettigheder, der følger af denne cirkulæreskrivelse.
 Orienteringen af den anholdte skal gennemføres  

 på et sprog, som den anholdte forstår.
 Med henblik på orientering af den anholdte,  

 når denne er indbragt på politistationen, har Rigspolitichefen  

 udarbejdet en skriftlig vejledning - blanket P 570. Vejledningen findes  

 på dansk, engelsk, tysk, fransk, spansk, tyrkisk og arabisk.
 Den skriftlige vejledning skal altid udleveres til den  

 anholdte, medmindre det er åbenbart, at den pågældende ikke  

 forstår én af de sproglige versioner, vejledningen foreligger i.  

 I så fald skal vejledning om den anholdtes rettigheder uden ugrundet  

 ophold sikres på anden måde - eventuelt ved tilkaldelse af tolk.  

 I tilfælde af, at det helt undtagelsesvist måtte vise sig ikke at  

 være muligt at vejlede den anholdte om rettighederne efter denne  

 cirkulæreskrivelse, inden den pågældende skal  

 løslades - f.eks. fordi det ikke er muligt at tilvejebringe  

 tolkebistand - bør en skriftlig vejledning på engelsk i  

 almindelighed udleveres til den anholdte ved løsladelsen.
1.3. Iagttagelsen af ovenstående regler  

 noteres i anholdelsesrapporten eller anholdelsesprotokollen.
Såfremt  

 der ikke udarbejdes anholdelsesrapport el. lign., skal der i stedet foretages  

 notat i døgnrapporten.
Er orientering af den anholdte ikke sket ved  

 udlevering af den skriftlige vejledning på dansk, anføres  

 tillige, hvorledes orienteringen er sket.
I tilfælde af, at det har  

 været nødvendigt at løslade den anholdte, uden at det har  

 været muligt at orientere anholdte på et sprog, den anholdte  

 forstår, skal det udtrykkeligt anføres, hvorledes vejledning er  

 søgt sikret, herunder hvad politiet har gjort for at finde en  

 tolk.
2. Underretning af pårørende eller andre om  

 anholdelsen 2.1. Det fremgår af retsplejelovens § 758, at  

 den anholdte - med de i bestemmelsen nævnte undtagelser - ikke er  

 undergivet andre indskrænkninger i sin frihed, end anholdelsens  

 øjemed og ordenshensyn nødvendiggør.
Om denne  

 bestemmelse har Strafferetsplejeudvalget i betænkning 728/1974 om  

 anholdelse og varetægt anført følgende:
"Det er udvalgets opfattelse, at det under hensyn til  

 anholdelsens kortvarighed ikke er påkrævet herudover i loven at  

 give regler om behandlingen af anholdte.
Udvalget er opmærksom  

 på, at den anholdte på en række punkter kan have behov for  

 bistand, f.eks. med hensyn til underretning af pårørende,  

 arbejdsgiver og eventuelt advokat, samt til at drage omsorg for sine  

 personlige ejendele.
Udkastet giver i den foran nævnte regel en  

 anvisning på, at den anholdte kan sætte sig i forbindelse med  

 omverdenen, for så vidt dette er foreneligt med anholdelsens  

 øjemed og ordenshensyn.
Den nærmere regulering kan eventuelt ske  

 ved instruktoriske forskrifter.
Udvalget betragter det som en  

 selvfølge, at politiet ved anholdelsen af personer under 18 år  

 underretter forældremyndighedens indehaver eller andre, der har den  

 faktiske omsorg for den unge, jfr. rigsadvokatens cirkulære nr. 174 af  

 4. august 1966, punkt 50. Også anholdte over denne alder bør,  

 hvis ikke afgørende efterforskningsmæssige hensyn er til hinder  

 herfor, have adgang til - eventuelt telefonisk - at underrette familie og  

 efter omstændighederne arbejdsgiver, advokat og andre.
Undertiden kan  

 det være rimeligt, at underretning foretages af en  

 polititjenestemand." Justitsministeriet er enig i den opfattelse, som udvalget  

 har givet udtryk for.
 Udenlandske statsborgere, der anholdes i Danmark, har  

 endvidere ifølge Wienerkonventionen af 24. april 1963, der blev  

 ratificeret af Danmark den 25. oktober 1972, ret til at kontakte deres lands  

 ambassade eller konsulat.
 2.2. Med henblik på at præcisere,  

 hvilken fremgangsmåde der bør følges med hensyn til den  

 anholdtes adgang til at underrette pårørende m.v. om  

 anholdelsen, fastsættes det herved som den almindelige ordning, at  

 politiet uden ugrundet ophold skal give den anholdte lejlighed til at  

 underrette sine nærmeste pårørende eller andre relevante  

 personer, f.eks. sin arbejdsgiver, om anholdelsen.
Den anholdte skal derfor som hovedregel have adgang til at  

 foretage en sådan underretning i umiddelbar tilknytning til, at han  

 indbringes til politistationen.
Praktiske forhold såvel som den  

 anholdtes øjeblikkelige reaktion på en muligt overraskende  

 anholdelse vil således i almindelighed tale imod, at underretning kan  

 gives på et tidligere tidspunkt.
 2.3. Den anholdte kan helt eller midlertidigt  

 nægtes adgang til at foretage den ovenfor omtalte underretning, hvis  

 der efter sagens konkrete omstændigheder er grund til at antage, at  

 anholdte vil vanskeliggøre forfølgningen i sagen ved at advare  

 eller påvirke andre eller foranledige spor, genstande eller andet  

 fjernet.
 Er det ikke muligt umiddelbart i tilknytning til  

 indbringelsen på politistationen at vurdere risikoen for, at anholdte  

 gennem underretningen vil vanskeliggøre forfølgningen, skal  

 politiet uden ugrundet ophold afklare dette spørgsmål.
 Er underretning midlertidigt nægtet af hensyn til  

 foretagelsen af bestemte efterforskningsskridt, skal disse  

 efterforskningsskridt søges gennemført snarest muligt.
2.4. I tilfælde, hvor den anholdte  

 nægtes adgang til at foretage underretning, skal underretningen som  

 udgangspunkt foretages af en polititjenestemand, såfremt anholdte  

 ønsker det.
Sådan underretning skal i givet fald foretages uden  

 ugrundet ophold, efter at det er afklaret, at den anholdte må  

 nægtes adgang til selv at foretage underretning.
 2.5. Underretning ved en polititjenestemand kan  

 undlades i tilfælde, hvor der efter sagens konkrete  

 omstændigheder er bestemte grunde til at antage, at underretning om  

 anholdelsen i sig selv vil vanskeliggøre forfølgningen i sagen,  

 og afgørende hensyn til efterforskningen taler herfor.  

 Efterforskningen skal i givet fald tilrettelægges på en  

 sådan måde, at underretning kan ske uden ugrundet ophold.  

 Underretning ved en polititjenestemand - hvor anholdte ønsker det -  

 kan ikke undlades, efter den anholdte fremstilles i grundlovsforhør i  

 et offentligt retsmøde.
2.6. Iagttagelsen af ovenstående regler  

 noteres f.eks. ved anførsel i anholdelsesrapporten eller  

 anholdelsesprotokollen.
Såfremt der ikke udarbejdes anholdelsesrapport  

 el. lign., skal der i stedet foretages notat i døgnrapporten.
I tilfælde, hvor den anholdte efter pkt. 2.3  

 nægtes adgang til underretning, eller hvor underretning efter pkt. 2.5  

 helt undlades, noteres tillige baggrunden herfor.
Beslutning om at  

 nægte eller undlade underretning træffes af den vagthavende eller  

 af den, der leder efterforskningen af sagen.
3. Anholdtes adgang til at kontakte en advokat 3.1. Ud fra de samme hensyn, som er nævnt under  

 pkt. 2.1, fastsættes det herved, at politiet uden ugrundet ophold skal  

 give anholdte lejlighed til at kontakte en advokat, der opfylder  

 betingelserne for at kunne virke som forsvarer i sagen, jf. herved  

 retsplejelovens kapitel 66. Om det nærmere tidspunkt herfor  

 gælder, hvad der er anført under pkt. 2.2.
3.2. Som det fremgår af reglerne i  

 retsplejelovens kapitel 66, kan retten under visse betingelser afvise en  

 valgt forsvarer eller nægte at beskikke den advokat, som sigtede  

 ønsker.
Hvis der i sagen er omstændigheder, der medfører,  

 at politiet vil modsætte sig, at en bestemt advokat beskikkes som  

 forsvarer, kan politiet foreløbig nægte anholdte ret til at  

 kontakte denne bestemte advokat.
Spørgsmålet om, hvorvidt den  

 anholdte skal have ret til bistand fra den pågældende advokat,  

 må herefter forelægges for retten, jf. herved retsplejelovens §  

 730, stk. 3, og § 733, stk. 2. Den anholdte skal i givet fald have lejlighed  

 til uden ugrundet ophold at kontakte en anden advokat, der opfylder  

 betingelserne for at kunne virke som forsvarer.
3.3. Efter reglerne i retsplejelovens kapitel 67  

 har forsvareren adgang til at overvære politiets afhøringer af  

 sigtede.
Den anholdte har adgang til at tale med sin advokat uden politiets  

 tilstedeværelse.
 3.4. Politiet skal som hidtil i forbindelse med  

 vejledningen af en sigtet om adgangen til at kontakte en advokat oplyse den  

 sigtede om, at han er pligtig at erstatte det offentlige vederlaget til  

 forsvareren, hvis han findes skyldig, jf. § 2, stk. 2, i  

 bekendtgørelse nr. 467 af 26. september 1978. Politiet må  

 selvsagt ikke herved søge at påvirke den sigtedes vurdering af  

 sit behov for advokatbistand.
3.5. Iagttagelsen af ovenstående regler  

 noteres f.eks. ved anførsel i anholdelsesrapporten eller  

 anholdelsesprotokollen.
Såfremt der ikke udarbejdes anholdelsesrapport  

 el. lign., skal der i stedet foretages notat i døgnrapporten.
4. Anholdtes adgang til lægelig bistand 4.1. Det må betragtes som en selvfølge,  

 at personer, der er anholdt, kommer under lægelig behandling i alle  

 tilfælde, hvor der er behov herfor, enten ved at de bringes til  

 skadestuen på et hospital eller til vagtlægen eller ved  

 tilkaldelse af læge til politistationen, alt efter hvad der i den  

 konkrete situation skønnes mest hensigtsmæssigt og  

 sundhedsmæssigt forsvarligt.
 I tilfælde, hvor en anholdt ønsker læge  

 tilkaldt, skal politiet uden ugrundet ophold give anholdte lejlighed til at  

 kontakte en læge.
4.2. Anholdtes ønske om at kontakte en  

 bestemt læge skal imødekommes i det omfang, det under hensyn til  

 tid og sted er praktisk muligt.
Anholdte kan kun nægtes adgang til at  

 kontakte en bestemt læge, hvis den anholdtes kontakt med den  

 pågældende læge må antages at ville hindre eller  

 modvirke efterforskningen.
4.3. Den anholdte skal så vidt muligt have  

 adgang til at blive lægeundersøgt uden politiets  

 tilstedeværelse, hvis vedkommende ønsker det, og det  

 skønnes sikkerhedsmæssigt forsvarligt.
Det forudsættes, at  

 lægen orienterer politiet om eventuelle lægelige forhold, som  

 politiet bør være opmærksom på af hensyn til den  

 anholdtes sundhedsmæssige tilstand under anholdelsen, og at den  

 anholdte underrettes herom.
4.4. Det skal noteres - f.eks. ved anførsel  

 i anholdelsesrapporten eller anholdelsesprotokollen - hvis anholdte har  

 fremsat ønske om at få kontakt til en læge.
Såfremt  

 der ikke udarbejdes anholdelsesrapport el. lign., skal der i stedet foretages  

 notat i døgnrapporten.
Iagttagelsen af de ovenstående regler  

 noteres på tilsvarende måde.
I tilfælde, hvor adgang til at kontakte en  

 læge nægtes, noteres tillige baggrunden herfor.
Beslutning om at  

 nægte kontakt til en læge træffes af den vagthavende eller  

 af den, der leder efterforskningen af sagen.
 5. Personer, der er påvirket af spiritus m.v.
5.1. Det forekommer, at politiet helt eller delvis  

 må udsætte afhøringen af en anholdt i situationer, hvor  

 den anholdte på grund af påvirkning af spiritus, narkotika,  

 medicin eller lignende ikke for tiden skønnes egnet til  

 afhøring.
Det vil tilsvarende kunne forekomme, at en person ved  

 anholdelsen er i en sådan tilstand, at den pågældende  

 først på et senere tidspunkt, når tilstanden er bedret,  

 har mulighed for at udnytte adgangen til selv at kontakte en advokat.
Den  

 pågældende bør derfor, så snart tilstanden er  

 således bedret, gives lejlighed til at kontakte en advokat, jf. i  

 øvrigt ovenfor under pkt. 3.
5.2. Opmærksomheden henledes i øvrigt  

 på, at der for så vidt angår personer tilbageholdt med  

 henblik på detentionsanbringelse er fastsat særlige regler i  

 Rigspolitichefens kundgørelse om detentionsanbringelse af  

 spirituspåvirkede personer.
Der henvises særligt til  

 kundgørelsens bestemmelser om den tilbageholdtes adgang til at  

 underrette sit hjem samt om lægeundersøgelse af den  

 tilbageholdte.
6. Unge under 18 år Ved anholdelse af unge under 18 år finder  

 ovenstående regler tilsvarende anvendelse.
Opmærksomheden  

 henledes tillige på Rigsadvokatens Meddelelse nr. 7/1998 om  

 behandlingen af sager mod unge lovovertrædere.
Der henvises  

 særligt til reglerne om politiets underretning af hjemmet og de sociale  

 myndigheder.
 Der skal naturligvis også i øvrigt tages  

 sådanne hensyn til den anholdtes særlige forhold og behov, som  

 vedkommendes unge alder tilsiger.
