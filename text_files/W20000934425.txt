Ankestyrelsens principafgørelse P-36-00 om personligt tillæg - formue - indboerstatning Resume:
 Der var efter en konkret vurdering ikke grundlag for at undtage en likvid formue, der stammede fra en indboerstatning efter et indbrud, ved den økonomiske vurdering, der foretages i forbindelse med tildeling af personligt tillæg.
 Ankestyrelsen lagde ved afgørelsen vægt på, at der var gået mere end 4 år siden indbruddet, uden at indboerstatningen var brugt til genanskaffelser eller tilbagekøb af de stjålne effekter, hvorfor der ikke nu var grundlag for at undtage formuen fra den økonomiske vurdering.
 Love:
Lov om social pension - lovbekendtgørelse nr. 385 af 26. maj 2000 - § 17, stk. 1 Lov om social pension - lovbekendtgørelse nr. 484 af 29. maj 2007 - § 14, stk. 1 Vejledninger:
Socialministeriets vejledning nr. 66 af 10. marts 1998 om social pension - pkt. 90-91 Sagsfremstilling:
Ansøger modtog folkepension og hendes personlige tillægsprocent var 100. Hun søgte i efteråret 1999 om personligt tillæg til tandbehandling - i alt 18.827 kr.
Ansøger oplyste i den forbindelse, at hun havde en likvid formue på 30.000, som var den resterende del af en indboerstatning efter et indbrud i hendes hjem i april 1996. Ved indbruddet blev der bl.a. stjålet gammelt sølvtøj.
Ansøger oplyste, at hun havde gemt erstatningen, fordi hun håbede, at de stjålne genstande dukkede op, så hun havde mulighed for at købe dem tilbage.
 Kommunen gav afslag på personligt tillæg til tandbehandling med den begrundelse, at ansøger havde formue, der kunne dække udgiften.
Nævnet tiltrådte i marts 2000 kommunens afslag og lagde vægt på oplysningen om, at ansøger på ansøgningstidspunktet havde en formue på 30.000 kr.
Efter nævnets opfattelse var der ikke mulighed for at se bort fra formuen, selv om den var en del af forsikringssummen udbetalt efter et indbrud i hendes bolig.
Nævnet lagde herved vægt på, at indbruddet fandt sted den 14. april 1996, d.v.s. for snart fire år siden.
Sagen blev behandlet i principielt møde med henblik på afklaring af, om der var grundlag for, at likvid formue i form af en forsikringssum, udbetalt til et bestemt formål, skal indgå i den samlede økonomiske vurdering, der skal foretages i forbindelse med tildeling af personligt tillæg.
 Afgørelse:
 Ankestyrelsen fandt, at ansøger ikke havde ret til personligt tillæg til hel eller delvis dækning af tandbehandling til i alt 18.827 kr., jf. § 17, stk. 1, i lov om social pension, da hendes økonomiske forhold ikke kunne anses for at være særlig vanskelige.
 Begrundelsen for afgørelsen var, at ansøger på ansøgningstidspunktet var i besiddelse af en formue på 30.000 kr., hvoraf hun skønnedes at kunne afholde behandlingsudgiften.
 Ankestyrelsen bemærkede med hensyn til det anførte om, at formuen var en del af forsikringssummen, som blev udbetalt efter et indbrud i ansøgerens bolig i april 1996, at Ankestyrelsen fandt, at der ikke nu var grundlag for at undtage formuen fra den økonomiske vurdering, der skulle foretages i forbindelse med ansøgning om personligt tillæg.
 Ankestyrelsen lagde herved lagt vægt på, at der var gået 4 år siden indbruddet, uden at indboerstatningen var brugt til genanskaffelser eller tilbagekøb af det stjålne.
 Ankestyrelsen tiltrådte således det sociale nævns afgørelse.
