 Afslag på frigivelse af 20.000 kr. af 64-åriges formue til brug for leje af sommerhus, hvor hele familien skulle fejre juleaften.
 Civilstyrelsens afgørelse af 31. oktober 2006, j.nr. 06-310-00117.
  Civilstyrelsen har nu behandlet Deres klage over Statsamtets afgørelse af 12. september 2006. Ved afgørelsen afslog statsamtet at tillade, at der frigives ca. 20.000 kr. af JW´s formue til leje af et sommerhus, hvori familien kan afholde juleaften.
 Vi ændrer ikke statsamtets afgørelse.
 Vi har i lighed med statsamtet truffet afgørelse efter værgemålslovens § 39.
 Der står i § 39 i værgemålsloven, at værgen skal have statsamtets godkendelse til forbrug af for-muen, der er omfattet af et værgemål.
 Vi har videre truffet afgørelse efter § 8 i værgemålsbekendtgørelsen.
Det fremgår af § 8 i værgemålsbekendtgørelsen, at værgen skal have statsamtets godkendelse til at yde gaver af indtægten.
Godkendelse kræves dog ikke, hvis gaven har en ubetydelig værdi.
Efter praksis er vi tilbageholdende med at godkende, at der ydes gaver af indtægten.
Tilladelse gives normalt kun, hvis det efter sædvanlige forhold ville være naturligt at yde en gave af den pågældende størrelse til gavemodtageren, og der foreligger en særlig begrundelse for at yde gaven.
En sådan begrundelse kan navnlig være, at der tidligere er ydet lignende gaver, eller at der er økonomiske vanskeligheder hos gavemodtageren.
Såfremt gaven skal ydes af formuen, er vi særlig tilbage-holdende.
 Det fremgår af sagen, at JW er knap 64 år, at der den 5. januar 2005 blev etableret et personligt og økonomisk værgemål for hende, og at hendes formue - efter frigivelse af 20.000 kr. til indkøb af møbler - er på ca. 65.000 kr.
De har i klagen oplyst, at Deres moder ikke skal stå for alle udgifterne, idet juleaften normalt er et sammenskudsgilde mellem alle deltagerne.
Deres moder skal dog afholde udgifterne til leje af sommerhus og de dertil tilknyttede udgifter.
 De har videre oplyst, at Deres moder ønsker at invitere i alt 9 voksne og 5 børn.
