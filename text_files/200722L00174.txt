Fremsat den 28. marts 2008 af velfærdsministeren (Karen Jespersen) Forslag til Lov om regulering af statstilskuddet til kommunerne i 2009 § 1. Velfærdsministeren nedsætter statens tilskud til kommunerne, jf. § 14 i lov om kommunal udligning og generelle tilskud til kommuner, hvis kommunernes revisionspåtegnede regnskaber for 2008 for kommunerne under ét udviser et højere niveau for serviceudgifterne i 2008 eller for bruttoanlægsudgifterne i 2008 end det, der var forudsat i kommunernes budgetter for 2008.
 Stk. 2. Ved opgørelse af kommunernes bruttoanlægsudgifter efter denne lov medregnes ikke udgifter til forsyningsvirksomheder, jordforsyning, ældreboliger og servicearealer i forbindelse med ældreboliger.
§ 2. Nedsættelsen efter § 1 opgøres og fordeles af velfærdsministeren.
Nedsættelsen fordeles mellem de kommuner, hvor der kan konstateres et højere niveau for serviceudgifterne i 2008 eller for bruttoanlægsudgifterne i 2008 end det, der var forudsat i kommunernes budgetter for 2008.
 Stk. 2. Nedsættelsen fordeles mellem kommunerne i forhold til afvigelsen mellem det revisionspåtegnede regnskab og budgettet for henholdsvis serviceudgifterne og bruttoanlægsudgifterne for 2008.
 § 3. Velfærdsministeren fastsætter regler for opgørelse, fordeling og afregning af nedsættelsen, herunder om indhentelse af særlige revisionserklæringer vedrørende regnskabsaflæggelsen for 2008 og om nødvendige korrektioner ved sammenligning af budget og regnskab.
 Stk. 2. Velfærdsministeren kan i særlige tilfælde dispensere fra nedsættelsen efter denne lov.
 § 4. Senest den 31. januar 2009 skal den enkelte kommune sende et foreløbigt skøn over kommunens serviceudgifter og bruttoanlægsudgifter for 2008 til Velfærdsministeriet.
 Stk. 2. På grundlag af det foreløbige skøn foretages der en foreløbig nedsættelse i statens tilskud til kommunerne i 2009.
 § 5. På grundlag af den enkelte kommunes regnskab for 2008 foretages der en fornyet opgørelse af nedsættelsen.
Stk. 2. Hvis den fornyede opgørelse af nedsættelsen efter stk. 1 for en kommune er højere end den foreløbige nedsættelse efter § 4, beregnes et rentetillæg for den pågældende kommune.
Tillægget beregnes af forskellen mellem den foreløbige og den fornyede opgørelse af nedsættelsen med en procent svarende til Nationalbankens diskonto per 1. januar 2009 fratrukket 2 procent, dog minimum 1 procent.
 § 6. Velfærdsministeren foretager en endelig opgørelse af nedsættelsen på grundlag af kommunernes revisionspåtegnede regnskaber for 2008.
 § 7. Loven træder i kraft den 1. januar 2009 og har virkning for tilskudsåret 2009.
Bemærkninger til lovforslaget Almindelige bemærkninger 1. Lovforslagets baggrund og formål Kommunerne har i deres budgetter for 2008 budgetteret med serviceudgifter, der ligger højere end det niveau, der blev aftalt mellem regeringen og KL i aftalen om kommunernes økonomi for 2008. Regeringen har efterfølgende tilkendegivet, at kommunerne kan disponere inden for de vedtagne budgetter for 2008. Men regeringen lægger afgørende vægt på, at de kommunale udgifter for 2008 ikke vokser ud over de vedtagne budgetter.
 Dette lovforslag indebærer, at velfærdsministeren får hjemmel til at regulere kommunernes bloktilskud for 2009, hvis kommunerne overskrider deres budgetter for 2008. Lovforslaget skal således medvirke til at tilskynde kommunerne under ét til at overholde deres budgetter for 2008.
2. Gældende ret Statens tilskud til kommunerne (bloktilskuddet) fastsættes årligt efter bestemmelserne i § 14 i lov om kommunal udligning og generelle tilskud til kommuner.
Tilskuddet fastsættes af finansministeren med tilslutning fra Folketingets Finansudvalg.
Tilskuddet fastsættes som summen af: 1) det foregående års tilskud med fradrag for engangsreguleringer, 2) regulering for pris- og lønudviklingen, 3) mer- eller mindreudgifter som følge af ændringer i udgifts- eller opgavefordelingen mellem staten og kommunerne og regionerne, 4) mer- eller mindreudgifter som følge af ændringer af den statslige regulering af kommunernes virksomhed i tilskudsåret, 5) mer- eller mindreudgifter som følge af udviklingen i kommunernes udgifter til en række nærmere bestemte formål (det budgetgaranterede område). Herudover kan finansministeren med Finansudvalgets tilslutning forhøje eller nedsætte tilskuddet, hvis hensynet til en balanceret udvikling i den kommunale økonomi taler herfor.
Tilskuddet fastsættes årligt i juni måned i året før tilskudsåret.
Tilskuddet fastsættes umiddelbart efter afslutningen af regeringens økonomiforhandlinger med KL om det kommende års økonomi.
I den forbindelse reguleres tilskuddet således, at der sikres finansiering af det udgiftsniveau, der er aftalt med KL.
Dermed sikres en balanceret udvikling i den kommunale økonomi.
Tilskuddet fordeles til de enkelte kommuner af velfærdsministeren.
En del af tilskuddet anvendes til finansiering af de kommunale udligningsordninger, mens den resterede del fordeles til kommunerne i forhold til indbyggertallet.
3. Lovforslagets indhold Lovforslaget indebærer, at velfærdsministeren nedsætter det statslige tilskud til kommunerne i 2009, hvis kommunerne under ét overskrider de budgetterede serviceudgifter eller anlægsudgifter i 2008.
Den samlede nedsættelse vil svare til den samlede overskridelse af henholdsvis de budgetterede serviceudgifter og anlægsudgifter for 2008. Overskridelserne på henholdsvis serviceudgifter og anlægsudgifter opgøres hver for sig.
Nedsættelsen vil blive fordelt på de kommuner, der har overskredet deres budgetterede udgifter for 2008 på de nævnte områder.
 For de kommuner, hvor der ikke konstateres overskridelse af deres budgetterede serviceudgifter eller anlægsudgifter for 2008, vil der ikke blive foretaget nedsættelse.
Med lovforslaget sigtes der mod, at nedsættelsen kan foretages så tidligt som muligt.
Det betyder, at kommunerne ultimo januar 2009 skal sende et foreløbigt skøn over serviceudgifterne og anlægsudgifterne for 2008 til velfærdsministeren.
På den baggrund kan der foretages en foreløbig opgørelse, og hvis opgørelsen viser en overskridelse af budgetterne for 2008, vil der allerede tidligt på året blive foretaget en a conto nedsættelse af kommunernes bloktilskud.
Når Danmarks Statistiks opgørelse af kommunernes regnskaber for 2008 foreligger i maj 2009, foretager velfærdsministeren en fornyet opgørelse af nedsættelsen, og nedsættelsen vil blive reguleret på grundlag heraf.
Med henblik på ikke at tilskynde kommunerne til at indberette for lave beløb i den foreløbige indberetning ultimo januar, indeholder lovforslaget en bestemmelse om, at hvis regnskabsopgørelsen for en kommune viser et højere beløb end den foreløbige indberetning ultimo januar, vil der blive beregnet et tillæg til nedsættelsen.
 I efteråret 2009 skal kommunerne indsende revisionspåtegnede regnskaber for 2008. Hvis revisionens gennemgang af de kommunale regnskaber indebærer ændringer, vil nedsættelsen blive reguleret tilsvarende.
Lovforslaget indeholder endvidere en bemyndigelse til velfærdsministeren til at fastsætte regler for opgørelse, fordeling og afregning af nedsættelsen, herunder om indhentelse af særlige revisionserklæringer vedrørende regnskabsaflæggelsen for 2008. Der vil herunder blive fastsat nærmere regler om opgørelse af kommunernes serviceudgifter og bruttoanlægsudgifter ud fra den kommunale kontoplan.
Det skal i den forbindelse bemærkes, at lovforslaget indebærer, at bruttoanlægsudgifterne opgøres eksklusive udgifter til forsyningsvirksomheder, jordforsyning og ældreboliger, herunder udgifter til servicearealer i forbindelse med ældreboliger.
Med hensyn til jordforsyning skal det bemærkes, at lovforslaget primært sigter mod at regulere den del af anlægsudgifterne, som har aktivitetsvirkning.
Det vurderes ikke, at kommunernes køb af jord til jordforsyningsformål har aktivitetsvirkning, og denne del af kommunernes anlægsudgifter er derfor undtaget.
Lovforslaget indeholder en dispensationsbestemmelse, hvorefter velfærdsministeren i særlige tilfælde kan begrænse nedsættelsen af kommunens bloktilskud eller helt undlade at fratrække forskelsbeløb i bloktilskuddet.
Dispensationsbestemmelsen kan blandt andet udnyttes i tilfælde, hvor helt særlige forhold påfører en kommune anlægsudgifter, som kommunen ikke havde mulighed for at forudse ved budgetlægningen, eller en helt nødvendig færdiggørelse ikke kan holdes inden for det samlede anlægsbudget.
 Der kan endvidere dispenseres for anlægsudgifter, som ikke indgår i budgettet, hvis kommunen ikke har budgetteret med udgifter til et projekt, der overføres fra tidligere år, hvor kommunen er kontraktligt bundet, eller hvor kommunen - før datoen for indgåelsen af aftalen om finansloven - har vedtaget tillægsbevilling til budgettet og på den baggrund igangsat et anlægsprojekt, hvor kommunen er kontraktligt bundet.
 I alle tilfælde er det en forudsætning for dispensation, at der ikke er omdisponeringsmuligheder i anlægsbudgettet og/eller mulighed for at udskyde anlægsarbejder.
4. De økonomiske og administrative konsekvenser for det offentlige Med lovforslaget understøttes kommunerne i at overholde de vedtagne budgetter for 2008. Lovforslaget tilskynder således via modregningsmekanismen i bloktilskuddet til, at de kommunale budgetter for 2008 overholdes.
Størrelsen af en eventuel modregning vil kunne opgøres, når de revisionspåtegnede regnskaber for 2008 foreligger.
Lovforslaget har ingen konsekvenser for regionerne.
5. De økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
6. De administrative konsekvenser for borgerne Lovforslaget har ingen administrative konsekvenser for borgerne.
7. De miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Hørte myndigheder og organisationer Lovforslaget har været i høring i KL.
