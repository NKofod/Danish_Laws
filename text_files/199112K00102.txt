Nr LSF 102 Forslag til Lov om ændring af lov om markedsføring (Ophævelse af  

 markedsføringsforbud) Fremsat af Michael Kock (FP) Tom Behnke (FP) Ole Donner (FP) Kirsten  

 Jacobsen (FP) Annette Just (FP) den 7. november 1991 Vedtaget ved tredjebehandling den 24. marts 1992 Lov nr. 209 af 30/03/1992 § 1 I lov om markedsføring, jf. lovbekendtgørelse nr. 455 af 17. juni 1991,  

 som ændret ved lov nr. 831 af 18. december 1991, foretages følgende  

 ændringer:
 1. I § 6 indsættes efter stk. 2 som nyt stykke:
»Stk. 3. Uanset bestemmelsen i stk. 1 kan erhvervsdrivende  

 med tilladelse efter luftfartslovens § 75, stk. 1 og 2, samt  

 erhvervsdrivende, der samarbejder med sådanne tilladelsesindehavere om  

 specielle kundeprogrammer, i kundearrangementer tilbyde flyrejser eller andre  

 ydelser, der står i naturlig forbindelse hermed.« 2. I § 7 indsættes efter stk. 1 som nyt stykke:
»Stk. 2. Stk. 1 finder ikke anvendelse i forbindelse med de i  

 § 6, stk. 3, nævnte kundeprogrammer.« § 2 Loven træder i kraft den 1. april 1992.
Oprindeligt fremsat forslag § 1 I lov om markedsføring, jf. lovbekendtgørelse nr. 455 af 17. juni 1991,  

 foretages følgende ændringer:
 1. Kapitel 2, §§ 6-8 a ophæves.
 2. I § 19, stk. 3, udgår », §§ 6-8 a«.
§ 2 Loven træder i kraft den 1. juli 1992.
Bemærkninger til lovforslaget Almindelige bemærkninger Overflødige og unødvendige love skal så vidt muligt afskaffes.
Skadelige  

 love skal i endnu højere grad afskaffes.
Markedsføringsforbudene i  

 markedsføringsloven er både overflødige, unødvendige og skadelige.
Derfor  

 foreslås det, at kapitel 2, der omfatter §§ 6-8 a, i lov om markedsføring  

 ophæves.
 Ophævelsen af markedsføringsforbudene bør være et godt og enkelt eksempel  

 på den reelle gennemførelse af afbureaukratisering og lovsanering, som stort  

 set alle Folketingets partier med jævne mellemrum taler så pænt om, men gør  

 så lidet ved.
Markedsføringsforbudene i markedsføringsloven består i grove træk af  

 forbud og diverse forbehold over for tilgift, rabatmærker, lodtrækning og  

 rentefri konti.
Tiden er løbet fra hensigten bag loven, der primært er at  

 beskytte forbrugeren.
Loven brydes dagligt uden væsentlige indsigelser.  

 Endvidere er loven gennemhullet af undtagelser.
Det er på tide, at  

 Folketinget tilpasser loven til realiteternes verden og ophæver  

 markedsføringsforbudene i markedsføringsloven.
Der er ingen fare for, at afskaffelsen af markedsføringsforbudene vil føre  

 til kaos og urimelige tilstande.
Forbudene er i bedste fald overflødige.
Og  

 forbrugerne vil fortsat være beskyttet af markedsføringslovens generalklausul  

 § 1, der siger, at der ikke må foretages handlinger, der strider mod god  

 markedsføringsskik.
Danmark er en del af et internationalt samfund.
Internationaliseringen  

 tiltager dagligt.
Forretningsenhederne bliver større og større.
Konkurrencen  

 skærpes.
Med disse trends for øje har vi ikke råd til at være bagstræberiske  

 i Danmark.
Vi må skaffe vort erhvervsliv frie og optimale  

 eksistensbetingelser.
En lille gestus i den forbindelse er at fjerne  

 unødvendige forbud, der hæmmer erhvervslivet i dets daglige virke.
Et af  

 disse generende forbud er markedsføringslovens 4 markedsføringsforbud.
Bemærkninger til lovforslagets enkelte bestemmelser Til § 1 Ad nr. 1 Forslaget indebærer, at markedsføringslovens §§ 6-8 a udgår.
Om de  

 nuværende lovbestemmelser bemærkes:
Til § 6 - forbud mod tilgift Tilgift benyttes ofte i forbindelse med promotionsaktiviteter, hvor  

 specielle kampagnepakninger indgår.
Danmark har i dag en langt mere  

 restriktiv markedsføringslov end vores vigtigste samhandelspartner Tyskland  

 og flere andre vigtige EF-samhandelspartnere.
Både danske og udenlandske  

 virksomheder, der arbejder internationalt, tvinges derfor til at tilpasse  

 deres internationale kampagner efter dansk lovgivning.
Varerne skal ompakkes, og kampagnerne skal ændres.
Derved hindrer den  

 danske markedsføringslov varernes fri bevægelighed over grænserne.
 Meningen med det indre marked må vel være, at virksomheder kan sælge de  

 samme varer, pakket på samme måde ved brug af den samme reklamekampagne.  

 Afskaffelse af markedsføringsforbudene i markedsføringsloven vil således være  

 et vigtigt skridt mod åbne grænser og EF-harmonisering.
Forbudet mod tilgift overtrædes jævnligt, og for det meste går det  

 upåagtet hen.
Et enkelt besøg i et større supermarked er nok til at finde  

 flere eksempler på overtrædelser af tilgiftforbudet.
Til § 7 - forbud mod rabatmærker Rabatmærker er kun tilladt, såfremt de kan indløses til pålydende værdi  

 her i Danmark, og dette er påtrykt mærkerne.
Det er spørgsmålet, om et sådant  

 krav er i overensstemmelse med EF-ret.
Producenterne tvinges derved til at lave forskellige produktioner til  

 forskellige lande med deraf følgende omkostninger til produktion, logistik,  

 lager m.m.
Den optimale løsning med eet rabatmærke med tekst på forskellige  

 sprog, der ikke kan indløses mod penge, men som kun kan bruges til at købe  

 flere varer for, kan ikke realiseres.
Forbudet mod brug af rabatmærker lægger samme restriktioner på  

 internationale virksomheders aktiviteter som forbudet mod tilgift.
Det kan  

 ikke være rigtigt, at vi på den måde skal lægge sten i vejen for  

 international handel.
Danmark kan ikke på egen hånd stoppe  

 internationaliseringen, og vi har heller ingen interesse heri.
Til § 8 - forbud mod fordeling af præmier ved lodtrækning Periodiske tidsskrifter er undtaget fra forbudet mod fordeling af præmier  

 via lodtrækning, det samme gælder bankernes gevinstopsparing.
Hvorfor må  

 andre virksomheder ikke krydre deres markedsføring med spil og konkurrencer  

 med tilfældigt udfald? Forbrugerne udsættes for et utal af konkurrencer, hvis udfald helt eller  

 delvis beror på tilfældet - f.eks.
Lotto, Lykkehjulet og diverse lotterier  

 fra velgørende institutioner såsom Kræftens Bekæmpelse, Røde Kors m.fl.
Hvor  

 går grænsen mellem disse aktiviteter og erhvervsdrivendes? Siden vedtagelsen af markedsføringsforbudene er det blevet tilladt at  

 drive spillekasinoer i Danmark.
Trods kraftig offentlig regulering af denne  

 virksomhed kan ingen vel være i tvivl om, at de bagvedliggende intentioner er  

 kommercielle, og at udfaldet er tilfældigt.
Når nogle erhvervsdrivende kan  

 tilbyde folk at spille sig fra hus og hjem på et casino, hvorfor må andre  

 erhvervsdrivende så ikke tilbyde deres kunder at deltage i en rask lille  

 lodtrækning om nogle spændende præmier? En anden nyere ting er de mange små lokale radiostationer.
Hovedparten af  

 disse kan kun overleve i kraft af deres lyttertal, og man behøver ikke lytte  

 i mange minutter for at blive klar over, at en væsentlig aktivitet er  

 konkurrencer med mere eller mindre tilfældigt udfald.
Konkurrencerne bruges  

 dels som en markedsføringsaktivitet, hvor annoncører og præmiesponsorer får  

 deres produkter markedsført i forbindelse med konkurrencen, dels som en  

 spændende aktivitet over for radiostationens lyttere.
Hvor er logikken i, at  

 andre erhvervsdrivende fortsat ikke må fordele gevinster til deres kunder ved  

 lodtrækning? Der er således masser af eksempler på erhvervsdrivende, der fordeler  

 »gevinster ved lodtrækning, præmiekonkurrencer eller anden  

 foranstaltning, hvis udfald helt eller delvis beror på tilfældet«.
Nogle  

 gange med lovens velsignelse i kraft af en eksplicit undtagelsesbestemmelse i  

 loven, andre gange er det i princippet forbudt i henhold til  

 markedsføringslovens § 8 - men i almindelighed bliver det stiltiende  

 accepteret.
Konkurrencer afholder erhvervslivet sig alligevel ikke fra - trods den  

 restriktive lovgivning.
Der pågår utallige forbrugerkonkurrencer arrangeret  

 af erhvervsdrivende.
Et enkelt besøg i et supermarked er nok til at enhver  

 ved selvsyn kan finde 2-5 konkurrencefoldere.
Men der trækkes skam ikke lod  

 om gevinsterne.
Den til kedsommelighed rutinemæssigt benyttede tilføjelse til  

 konkurrencerne er typisk: lav det bedste slogan, eller lav den bedste tegning  

 af . . . Der kan sættes et meget stort spørgsmålstegn ved indholdet af  

 saglighed eller retfærdighed i en udvælgelse af de 50 bedste slogans eller de  

 25 bedste farvelægninger.
Er reel lodtrækning ikke mindst lige så retfærdigt? En meget stor del af konkurrencerne gør udbyderne sig end ikke umage med  

 at lovliggøre.
Baggrunden er, at kun en brøkdel af de ulovlige konkurrencer  

 bliver indbragt for forbrugerombudsmanden, og normalt tager behandlingen så  

 lang tid, at konkurrencen er afsluttet, før sagen er afgjort.
 For alle de 3 nævnte markedsføringsforbud gælder spørgsmålene: Hvorfor  

 have overflødige love, der bliver brudt eller omgået dagligt? Er det ikke  

 bedre at tage konsekvensen af, at udviklingen er løbet fra forbudene og  

 ophæve dem? Det mener forslagsstillerne.
Til § 8 a - forbud mod rentefri konti Forbudet mod rentefri konti udspringer af et forsøg på at begrænse det  

 lånefinansierede forbrug.
Siden er der blevet justeret på andre parametre,  

 herunder rentefradragsretten, og problemet er ikke længere påtrængende.
Da  

 baggrunden for forbudet således er faldet bort, bør forbudet ophæves.
 Det kan i øvrigt være meget svært at forstå, hvorfor rentefri konti er  

 forbudt, når det er tilladt at give pengene retur 10 år efter købet.
Skal forbudet endelig gælde, så er markedsføringsloven ikke det rette  

 sted.
Hvis rentefri konti er lovlige, bør reklamering hermed også være  

 lovlig.
Hvis rentefri konti er ulovlige, er reklamering hermed i strid med  

 god markedsføringsskik.
Markedsføringslovens generalklausul træder derved i  

 kraft, og yderligere specifikation er unødvendig.
Ad nr. 2 Straffebestemmelserne for så vidt angår §§ 6-8 a foreslås ophævet som  

 konsekvensændring af nr. 1.
Afsluttende bemærkninger Den teknologiske forskel mellem førende mærkevarer til forbrugere er  

 minimal i dag - om overhovedet eksisterende.
Markedsføring er derfor ofte  

 afgørende i mærkevareudbydernes bestræbelser på at positionere sig og  

 differentiere sig fra hinanden.
En ophævelse af forbudene vil åbne for kreativiteten på reklamebureauer og  

 i marketingafdelinger landet over med hensyn til kampagner med rabatmærker,  

 tilgift og lodtrækninger, som vi kender det fra udlandet.
Forsøger vi fortsat  

 at bremse udviklingen i Danmark, vil vi opleve, at danske mærkevare-udbydere  

 taber markedsandele til udenlandske konkurrenter, som er vant til at arbejde  

 med disse former for promotions uden restriktioner.
Det kan ikke være i nogens interesse.
Vi har længe nok under dække af et  

 delvis misforstået hensyn til forbrugerens tarv lagt låg på kreaviteten inden  

 for dansk markedsføring; nu er tiden inde til at tage låget af gryden.  

 Udviklingen er løbet fra markedsføringsforbudene, tiden er inde til at ophæve  

 dem.
Efter 2. behandling den 19. marts 1992 § 1 I lov om markedsføring, jf. lovbekendtgørelse nr. 455 af 17. juni 1991,  

 som ændret ved lov nr. 831 af 18. december 1991, foretages følgende  

 ændringer:
 1. I § 6 indsættes efter stk. 2 som nyt stykke:
»Stk. 3. Uanset bestemmelsen i stk. 1 kan erhvervsdrivende  

 med tilladelse efter luftfartslovens § 75, stk. 1 og 2, samt  

 erhvervsdrivende, der samarbejder med sådanne tilladelsesindehavere om  

 specielle kundeprogrammer, i kundearrangementer tilbyde flyrejser eller andre  

 ydelser, der står i naturlig forbindelse hermed.« 2. I § 7 indsættes efter stk. 1 som nyt stykke:
»Stk. 2. Stk. 1 finder ikke anvendelse i forbindelse med de i  

 § 6, stk. 3, nævnte kundeprogrammer.« § 2 Loven træder i kraft den 1. april 1992.
