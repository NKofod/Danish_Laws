 I medfør af § 5, stk. 4, i lov om skibsfartens betryggelse, jfr.  

 lovbekendtgørelse nr. 309 af 3. august 1965, fastsættes efter samråd med  

 forsvarsministeriet:
§ 1.  Storstrømsbroen, der udgår fra sydspidsen af  

 Masnedø i sydvestlig retning (ca. 210½) til et punkt på nordsiden af  

 Falster omtrent midt imellem Orehoved Havn og Gåbense Bro, er en højbro, der  

 hviler på 51 piller.
Pillerne er betegnet med numrene 0-50, idet landpillen  

 på Masnedø betegnes som nr. 0. Brofagene betegnes med numrene 0-1, 1-2, 2-3  

 o.s.v., regnet fra Masnedøsiden.
Brofagene nr. 21-22, 22-23, og 23-24 (det  

 nordligste, det midterste og det sydlige buefag) er kendelige ved  

 bueoverbygninger.
Stk. 2.  Den fri gennemsejlingshøjde ved middelvandstand  

 er i det midterste buefag 26 m og i det nordlige og det sydlige buefag 25,5  

 m.
Gennemsejlingens fri bredde er i det midterste buefag 125 m og i det  

 nordlige og det sydlige buefag 95 m.
 Stk. 3.  Vedrørende fyrbelysning og tågesignal henvises  

 til søkort og fyrliste.
§ 2.  Det nordlige buefag må kun benyttes af  

 vestgående skibe.
Det midterste buefag må kun benyttes af østgående skibe,  

 samt af vestgående skibe, hvis tophøjde gør dette påkrævet.
I sådanne  

 tilfælde må gennemsejling kun finde sted, når gennemsejlingsåbningen ikke  

 samtidig benyttes af østgående skibe.
§ 3.  Det er forbundet med livsfare at passere broen  

 med antenner (f. eks. piskantenner), der rager op over den fastsatte frie  

 gennemsejlingshøjde, idet sådanne antenner kan komme i berøring med de på  

 broen anbragte højspændingsledninger.
Der er endvidere mulighed for, at disse  

 antenner kan forårsage en så stor beskadigelse af ledningerne, at disse skal  

 udskiftes med deraf følgende erstatningskrav.
 § 4.  Skibe, der har passeret broen, skal give skibe,  

 der skal til at passere denne, rigelig plads til at rette kursen ind mod  

 gennemsejlingen.
 Stk. 2.  Inden for en afstand af 500 m fra broen er  

 sejlads på tværs af farvandet ud for buefagene forbudt.
§ 5.  Inden for et område, der strækker sig fra 500 m  

 øst for til 1900 m vest for broen, må der kun ankres, når det er strengt  

 nødvendigt, f. eks. for at undgå påsejling af broen.
Inden for området findes  

 kabler.
 Stk. 2.  Inden for samme område er fiskeri med drivende  

 eller slæbende redskab forbudt, og andet fiskeri må kun udøves således, at  

 sejladsen gennem broen ikke vanskeliggøres.
§ 6.  Fortøjning ved bropillerne er forbudt.
Ligeledes  

 er det forbudt at bestige broen fra både og fartøjer.
 § 7.  Overtrædelse af denne bekendtgørelse straffes i  

 medfør af § 6, stk. 3, i lov om skibsfartens betryggelse med bøde.
 § 8.  Bekendtgørelsen træder i kraft ved  

 bekendtgørelsen i lovtidende.
 Stk. 2.  Bekendtgørelse af 26. marts 1938 angående  

 sejlads m.v. i Storstrømmen ved Storstrømsbroen ophæves.
