 Et medlem, der var omfattet af det svenske arbejdsløshedssystem i  

 perioden fra den 1. oktober 1988 til den 31. december 1990, fik et barn i  

 Danmark den 2. september 1988 og et barn i Sverige den 13.
 august 1990. Den sidste del af medlemmets første barselsperiode og  

 første del af medlemmets anden barselsperiode fandt således sted i Sverige.
 Ankenævnet fandt, at alene barselsorlov afholdt i henhold til de  

 danske regler om barselsorlov kan forlænge den periode, inden for hvilken  

 arbejdskravet skal være opfyldt, jf.
 arbejdsløshedsforsikringslovens § 55, og § 1, nr. 3, i bekendtgørelse  

 nr. 633 af 17. september 1987 samt artikel 3 i Nordisk Overenskomst af 12.  

 november 1985.
 Et medlem var den 29. januar 1991 overflyttet til en dansk  

 arbejdsløshedskasse efter at have været forsikret i Sverige i perioden 1.  

 oktober 1988 - 31. december 1990.
 Medlemmet havde i perioden 27. oktober 1987 - 22. februar 1988 haft 629  

 timers beskæftigelse ved Forbrugerrådet, samt 340 timers beskæftigelse i  

 perioden 4. september 1989 - 31. december 1989 på Karolinska Institutet, i  

 alt 969 timer.
 Medlemmet havde endvidere fra Søllerød Kommune modtaget barselsdagpenge i  

 perioderne: 11. juni 1988 - 10. juli 1988, 1. september 1988 -2. oktober 1988  

 og 1. januar 1991 - 28. januar 1991 i ialt 13 uger.
 Arbejdsløshedskassen beregnede på dette grundlag medlemmets  

 »falddato« i henhold til arbejdsløshedsforsikringslovens § 55 til  

 den 26. januar 1991.
 Arbejdsløshedskassen meddelte i forbindelse med beregningen, at medlemmets  

 barselsperioder i Sverige: 1. oktober 1988 - 31. august 1989 og 13. juni 1990  

 - 31. december 1990 ikke kunne anses for »død periode«, idet det  

 alene var barselsorlov efter danske regler, der ville kunne forlænge  

 falddatoen.
 Medlemmet anførte, at hun fandt det inkonsekvent, at barselsperioderne i  

 Sverige ikke kunne forlænge falddatoen, når man i Norden anerkender hinandens  

 eksamenspapirer og arbejdsmarkedsforhold.
 Medlemmet fandt, at hendes to svenske barselsperioder skulle indgå i  

 beregningen af arbejdskravet, således at datoen rykkes frem med 2 gange 28  

 uger, jf. de danske regler om barselsorlov.
 Direktoratet for Arbejdsløshedsforsikringen meddelte den 3. september  

 1991, at direktoratet tiltrådte kassens afgørelse med følgende begrundelse:
 Udgangspunktet for loven om arbejdsløshedsforsikring er, at dagpenge  

 udbetales til et medlem af en dansk arbejdsløshedskasse, og at det arbejde,  

 der er udført i henhold til lovens § 55 til opfyldelse af arbejdskravet, er  

 udført i Danmark.
 På tilsvarende måde gælder det, at de »døde perioder«, der  

 udskyder tidspunktet for, hvornår udbetaling af dagpenge ophører, skal være  

 afholdt (tilbagelagt i Danmark).
 Fra denne hovedregel gælder enkelte undtagelser, hvorefter man dels har  

 fraveget kravet om, at arbejdet skal være udført i Danmark, dels har  

 accepteret, at »døde perioder« i 2 tilfælde kan afholdes  

 (tilbagelægges) i udlandet - dog for de døde perioders vedkommende - under  

 den klare forudsætning, at der foreligger medlemskab af en dansk  

 arbejdsløshedskasse.
I henhold til Nordisk Overenskomst af 12. november 1985 om ydelser ved  

 arbejdsløshed gælder, jf. artikel 3, at medlemmets arbejdsperiode i Sverige,  

 hvor hun var medlem af en svensk arbejdsløshedskasse, skal medregnes til  

 opfyldelse af arbejdskravet.
Kassen har da også - korrekt -medtaget 340  

 arbejdstimer i efteråret 1989, hvor medlemmet var ansat på Karolinska  

 Institutet på Huddinge Sjukhus.
 Kassen har ligeledes ved beregningen af »døde perioder« medtaget  

 den del af medlemmets anden barselsorlov, der er afholdt i Danmark, hvorimod  

 den del af barselsorloven, hvor medlemmet har opholdt sig i Sverige, ikke kan  

 medtages, jf. vejledningen til art. 3 i den nordiske overenskomst, hvor det  

 præciseres, at kun »døde perioder«, der er tilbagelagt under  

 medlemskab af en dansk arbejdsløshedskasse kan medregnes.
 Der henvises endvidere til bekendtgørelse nr. 633 af 17. september 1987,  

 der ændrer bekendtgørelsen om beregning af arbejdskravet (26-ugers-reglen).  

 Af bekendtgørelsens § 3, stk. 2, fremgår det, at barselsfrihed i henhold til  

 lov om barselsorlov m.v. ligeledes forlænger de perioder, inden for hvilke  

 arbejdskravet skal være opfyldt, det vil sige, at barselsorlov i Danmark -  

 men ikke i udlandet - kan medregnes som »død periode«.
 Ankenævnet fandt, at alene barselsorlov afholdt i henhold til de danske  

 regler om barselsorlov kan forlænge den periode, inden for hvilken  

 arbejdskravet skal være opfyldt.
 Ankenævnet tiltrådte derfor Direktoratet for Arbejdsløshedsforsikringens  

 afgørelse om, at alene barselsorlov i Danmark kan medregnes som »død  

 periode«, jf. arbejdsløshedsforsikringslovens § 55 og Direktoratet for  

 Arbejdsløshedsforsikringens bekendtgørelse nr. 633 af 17. september 1987, §  

 1, nr. 3, sammenholdt med artikel 3 i Nordisk Overenskomst af 12. november  

 1985 om ydelser ved arbejdsløshed.
