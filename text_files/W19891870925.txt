 En kunstmalers underskud ved selvstændig virksomhed blev anset for  

 fradragsberettiget, bl.a. under hensyn til, at hun var uddannet på  

 Kunstakademiet, og var medlem af en anerkendt kunstnersammenslutning samt  

 havde modtaget legater fra Statens Kunstfond flere gange.
 A klagede for indkomståret 1985 over, at hendes fradrag på 33.153 kr. for  

 underskud ved selvstændig virksomhed ikke var godkendt.
Af de tilvejebragte oplysninger fremgik, at klageren, som var uddannet på  

 Kunstakademiet, i de sidste ca. 20 år havde drevet virksomhed som kunstmaler.  

 Desuden havde hun siden 1968 været ansat som formningslærer på et gymnasium  

 med nedsat timetal, i alt 14 timer om ugen.
Det var videre oplyst, at  

 klageren i 1985 var optaget som medlem i kunstnersammenslutningen Corner og  

 havde udstillet på sammenslutningens udstilling.
Hun havde endvidere modtaget  

 legat fra Statens Kunstfond tre gange og havde solgt til Statens Museum for  

 Kunst.
De stedlige skattemyndigheder havde ikke godkendt det af klageren  

 selvangivne fradrag for underskud i forbindelse med kunstnerisk virksomhed,  

 uanset at klageren var anerkendt kunstner, idet myndighederne ikke havde  

 fundet, at virksomheden var tilrettelagt på en sådan måde, at den var egnet  

 til at frembringe overskud.
Der var herved henset til, at der til og med det  

 af klagen omfattede indkomstår ikke var frembragt overskud.
Myndighederne  

 havde i tidligere år godkendt underskud med dokumenterede udgifter  

 fratrukket.
 Klagerens advokat anførte, at klagerens kunstneriske virksomhed måtte  

 anses som erhvervsmæssig, idet hun var en anerkendt kunstner, og svingende  

 indtægter og udgifter var typiske erhvervsforhold for udøvende kunstnere.  

 Endvidere anførte advokaten, at klagerens kunstneriske virksomhed i 1986 og i  

 1988 havde givet overskud, medens 1987 havde udvist balance.
 Advokaten gjorde videre gældende, at det ikke udokumenteret kunne lægges  

 til grund, at der havde været konstant underskud i virksomheden i 20 år.
Endelig henviste advokaten til, at det havde været en forudsætning for  

 klagerens ansættelse som kunstpædagog på det pågældende gymnasium, at hun var  

 udøvende kunstner, og henviste til en erklæring, afgivet af gymnasiets  

 rektor.
Efter de for Landsskatteretten foreliggende oplysninger om klagerens  

 uddannelse, modtagelse af Statens Kunstfonds legater og optagelse i en  

 anerkendt kunstnersammenslutning samt henset til det oplyste om opnået  

 overskud i de seneste år fandt retten, at klageren ville være at betragte som  

 erhvervsdrivende kunstner, således at hun var berettiget til fradrag for  

 dokumenterede udgifter i forbindelse hermed.
Den påklagede ansættelse blev  

 herefter nedsat i overensstemmelse med klagerens påstand.
 LV 1988, C 1.1.
