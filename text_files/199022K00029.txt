Nr LSF 29 Forslag til Lov om ændring af lov om beskatning af indkomst i forbindelse  

 med kulbrinteindvinding i Danmark (kulbrinteskatteloven) (Reduktion af  

 kulbrintefradraget og adgangen til at fratrække renter ved opgørelse af  

 kulbrinteskattegrundlaget) Fremsat af Jens Thoft (SF) Jes Lunde (SF) Rahbæk Møller (SF) Ebba Strange  

 (SF) § 1 I lov om beskatning af indkomst i forbindelse med kulbrinteindvinding i  

 Danmark (kulbrinteskatteloven), jf. lovbekendtgørelse nr. 739 af 20. november  

 1987, som ændret ved lov nr. 59 af 7. februar 1990, foretages følgende  

 ændringer:
1. I § 16, stk. 1, ændres »25 pct.« til: »15  

 pct.« 2. I § 16, stk. 2, ændres »25 pct.« til: »15  

 pct.« 3. Efter § 16 indsættes som ny paragraf:
»§ 16 A.
Nettofinansieringsudgifter kan ikke fratrækkes, i  

 det omfang disse sammen med tidligere fratrukne finansieringsudgifter  

 overstiger beregningsgrundlaget for kulbrintefradraget opgjort efter reglerne  

 i § 16.
 Stk. 2. Ved nettofinansieringsudgifter forstås summen af:
 a) Renteudgifter og renteindtægter.
 b) Fradragsberettigede kurstab og skattepligtige kursgevinster efter  

 kursgevinstloven.
 c) De i ligningslovens § 8, stk. 3, omhandlede provisioner.
 d) Udbytter efter ligningslovens § 16 A og § 16 B.
 e) Skattegodtgørelse efter selskabsskattelovens § 17 A.
f) Skattepligtig fortjeneste eller fradragsberettigede tab ved afståelse  

 af aktier efter aktieavancebeskatningslovens og ligningslovens § 16 B.« § 2 Loven træder i kraft dagen efter bekendtgørelsen i Lovtidende og har  

 virkning fra og med indkomståret 1991 (skatteåret 1992-93).
Bemærkninger til lovforslaget Almindelige bemærkninger Socialistisk Folkeparti har flere gange påvist, at den nuværende  

 kulbrinteskattelov er helt utilstrækkelig, idet der ikke udløses  

 kulbrinteskat på trods af de betydelige prisstigninger, der har været på  

 olieprodukter i den seneste tid og på trods af, at parterne i DUC allerede  

 har fået inddækket deres investeringer.
Der henvises til skatteministerens besvarelse af et spørgsmål stillet af  

 Jens Thoft den 10. oktober 1990, jf.
Folketingstidende sp. 495 ff,  

 folketingsåret 1990-91 (1. samling).
 Det er SF's opfattelse, at hele kulbrinteskatteloven trænger til en  

 grundig gennemgang, og det bør analyseres ud fra de konkrete erfaringer,  

 hvorledes kulbrinteskatten kan justeres således, at den giver statskassen en  

 passende andel af fortjenesten ved kulbrinteindvindingen, samtidig med at man  

 bevarer den hensigt at stimulere nye koncessionsansøgere til at foretage  

 eftersøgning og indvinding, selv om de kun kan få smulerne fra de riges bord,  

 det vil sige de områder, som DUC har måttet eller skal afgive.
 Ud fra de hidtidige erfaringer er det dog SF's indtryk, at de væsentligste  

 problemer i den nuværende lov ligger i, at det såkaldte kulbrintefradrag, der  

 svarer til et bundfradrag på 25 pct. af investeringerne, er for stort, og at  

 selskaberne ved ikke at bruge indtægterne til afdrag på gælden og foretage  

 investeringer på grundlag af egenkapital får skabt sig store rentefradrag.  

 Samtidig er rentefradragenes konkrete størrelse meget vanskelig at  

 kontrollere.
 SF foreslår derfor en nedsættelse af kulbrintefradraget samt en  

 begrænsning i adgangen til at fratrække finansieringsudgifter.
Men det er fortsat SF's opfattelse, at der er behov for en mere  

 gennemgribende analyse af hele området.
I denne analyse må inddrages de  

 konkrete danske erfaringer, men også erfaringerne fra Norge og England, der  

 begge i 1980'erne har ændret på deres kulbrintebeskatning.
Administrative og provenumæssige konsekvenser Lovforslaget vil kun have begrænsede administrative konsekvenser.
 Det er ikke muligt for forslagsstillerne at beregne de provenumæssige  

 konsekvenser nøjagtigt ud fra de foreliggende oplysninger.
Det formodes, at lovforslaget ikke medfører positiv kulbrinteindkomst de  

 første år på grund af fremførsel af underskud.
Herefter anslås det årlige  

 provenu at blive 400-600 mio. kr.
Under udvalgsbehandlingen af lovforslaget  

 vil regeringen blive opfordret til at beregne de nøjagtige konsekvenser ud  

 fra de foreliggende selvangivelser og forudsætningerne for regeringens egne  

 beregnede provenuskøn til finansloven.
Bemærkninger til lovforslagets enkelte bestemmelser Til § 1 Til nr. 1 og 2 Det foreslås, at det nugældende kulbrintefradrag på 25 pct. om året i 10  

 år, nedsættes til 15 pct. om året.
 Der vil således stadig skulle foreligge et betydeligt overskud ved  

 indvinding af kulbrinte fra det pågældende felt, før der udløses  

 kulbrinteskat.
Til nr. 3 Der foreslås sat en begrænsning på det maksimale rentefradrag, der kan  

 opnås ved opgørelse af feltindkomsten, der ligger til grund for  

 kulbrintefradraget.
 Hermed sikres, at indtægterne ved salg af de indvundne  

 kulbrinteforekomster bruges til afdrag på gælden, samt at renterne ikke  

 kunstigt oppustes.
 Det bemærkes særskilt, at er indtægterne fra det pågældende felt mindre  

 end de samlede investeringer, således at gælden ikke kan afdrages ved hjælp  

 af indtægterne, får den pågældende bestemmelse ingen reel betydning, idet  

 kulbrintefradraget i sig selv vil forhindre, at der udløses kulbrinteskat for  

 det pågældende felt.
 Det bemærkes endvidere, at der ikke ændres i retten til rentefradrag ved  

 opgørelse af selskabsindkomsten.
Til § 2 Det foreslås, at loven træder i kraft fra indkomståret 1991.
