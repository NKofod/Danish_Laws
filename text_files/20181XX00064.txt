Skriftlig fremsættelse (3. oktober 2018) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om arbejdsløshedsforsikring m.v., lov om sygedagpenge og barselsloven (Opholdskrav for ret til arbejdsløshedsdagpenge m.v.) (Lovforslag nr.
L 13) Regeringen (Venstre, Liberal Alliance og Det Konservative Folkeparti) og Dansk Folkeparti har den 6. februar 2018 indgået Aftale om lavere skat på arbejdsindkomst og større fradrag for pensionsindbetalinger.
Aftalen finansieres blandt andet ved indførelsen af et opholdskrav for ret til dagpenge.
Opholdskravet sender et signal om, at forudsætningen for adgang til de fulde ydelser er, at man har en fast tilknytning til det danske samfund og har bidraget hertil gennem en længere årrække.
Lovforslaget udmønter den del af aftalen, der omhandler et opholdskrav for ret til dagpenge.
 Det foreslås, at der indføres et opholdskrav for ret til arbejdsløshedsdagpenge, så medlemmer af en arbejdsløshedskasse som udgangspunkt skal have opholdt sig lovligt her i riget eller i et andet EU/EØS-land eller Schweiz i sammenlagt mindst 7 år inden for de seneste 8 år for at kunne få ret til arbejdsløshedsdagpenge.
 Det foreslås derudover, at følgende ophold i udlandet sidestilles med ophold her i riget:
 1) Hyre på et dansk skib.
 2) Ophold i udlandet som udsendt repræsentant for en dansk offentlig myndighed.
 3) Ophold i udlandet i øvrigt som beskæftiget i offentlig dansk interesse.
 4) Ophold i udlandet som ansat i en dansk virksomhed, herunder filial eller datterselskab.
 5) Ophold i udlandet med henblik på erhvervskompetencegivende uddannelse, når medlemmet har opfyldt kravet om bopæl og ophold, umiddelbart før uddannelsen blev påbegyndt.
 6) Ophold i udlandet som forsker ved et udenlandsk universitet, forskningsinstitution eller virksomhed, når medlemmet har opfyldt kravet om bopæl og ophold, umiddelbart før udlandsopholdet blev påbegyndt.
 Det foreslås i øvrigt, at ægtefæller, samlevere, registrerede partnere og umyndige børn til personer, der opfylder en af undtagelserne, kan sidestille et ophold i udlandet med ophold her i riget, samt at personer, der har gennemført en integrationsgrunduddannelse (igu), undtages fra opholdskravet.
Opholdskravet vil i øvrigt have betydning i sager om sygedagpenge efter sygedagpengeloven og dagpenge efter barselsloven i de tilfælde, hvor retten til sygedagpenge og dagpenge efter barselsloven afhænger af, at personen opfylder betingelserne for ret til arbejdsløshedsdagpenge.
Det foreslås derfor, at arbejdsløshedskasserne får pligt til at opgøre, om et medlem ville være berettiget til arbejdsløshedsdagpenge, herunder opholdskravet, hvis kommunen og Udbetaling Danmark anmoder om oplysninger herom til brug for deres afgørelser om medlemmets ret til hhv. sygedagpenge og barselsdagpenge.
Det vurderes, at forslaget vil medføre mindreudgifter for det offentlige på 198,5 mio. kr. efter skat og tilbageløb fuldt indfaset i 2023 og frem.
I økonomien er indregnet afledte konsekvenser for tilbøjeligheden til at forsikre sig mod ledighed, samt afledte konsekvenser for retten til sygedagpenge og barselsdagpenge i de tilfælde, hvor retten til disse forudsætter, at personen opfylder betingelserne for ret til dagpenge.
 Det foreslås, at loven træder i kraft den 1. januar 2019. Det foreslås endvidere, at opholdskravet indfases trinvis således, at opholdskravet for medlemmer, som indplaceres i en dagpengeperiode i perioden fra den 1. januar 2019-31. december 2019, er 5 år inden for de seneste 8 år, og for medlemmer, som indplaceres i en dagpengeperiode i perioden fra den 1. januar 2020-31. december 2020, er 6 år inden for de seneste 8 år.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
