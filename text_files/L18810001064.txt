 Udenrigsministeriet har meddelt Ministeriet for Island, at der under 14de  

 Juni 1881 er imellem den kongelige Gesandt i Berlin, Kammerherre Quaade og  

 den fungerende Statssekretær i det keiserlig tydske Udenrigsministerium, Grev  

 Limburg Stirum blevet afsluttet følgende Deklaration i det franske Sprog  

 angaaende gjensidig Udlevering af Desertører fra Handelsskibe.
 Hans Majestæt Kongen af Danmarks Regjering og Hans Majestæt Keiseren af  

 Tydskland og Kongen af Preussens Regjering have, i Ønsket om, i begge Staters  

 Handelsinteresse at lette Forfølgelsen, Paagribelsen og Udleveringen af  

 Søfolk, der rømme fra en af de to Staters Koffardiskibe, under Betingelse af  

 hel og fuldstændig Gjensidighed truffet følgende Overenskomst:
 Naar en Sømand rømmer fra et Skib, der tilhører en Undersaat af en af de  

 tvende kontraherede Parter, i en paa den anden kontraherende Parts  

 Territorium eller i Sammes Besiddelser eller Kolonier beliggende Havn, skulle  

 Øvrighederne i denne Havn og i dette Territorium, Besiddelse eller Koloni  

 være pligtige til at yde enhver Hjælp, der staar i deres Magt, til at anholde  

 saadanne Rømningsmænd og atter bringe dem ombord, naar Begjæring herom sker  

 fra Skibets Fører eller fra det lands Konsul, hvortil Rømningsmandens Skib  

 hører.
 Man er enig om, at de foregaaende Bestemmelser ikke ere anvendelige paa  

 det Lands Undersaatter, hvor Rømningen har fundet Sted.
 Enhver af de to høie kontraherende Parter forbeholder sig Ret til at gjøre  

 Ende paa nærværende Ordning ved at opsige den et Aar i Forveien.
 Nærværende Overenskomst træder i Kraft fra 1ste September 1881 at regne.
 Til Bekræftelse heraf have de Undertegnede, der dertil behørigt ere  

 bemyndigede, undertegnet nærværende Overenskomst og forsynet samme med deres  

 Vaabensegl.
 Sket i Berlin i dobbet Udfærdigelse den 14de Juni 1881.
 (L.S.) (undert.) Quaade.
 (L.S.) (undert.) Limburg Stirum.
 hvilket herved bekjendtgjøres til fornøden Efterretning og Iagttagelse.
 Ministeriet for Island, den 20de Juli  

 1881.
J.
Nellemann.
