 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 Tilladelser til dyreforsøg.
 § 1.  Anvendelse af hvirveldyr til biologisk forskning  

 eller sygdomsbekæmpelse, der må antages at være forbundet med smerte eller  

 anden lidelse for dyrene, må kun ske med tilladelse fra justitsministeriets  

 dyreforsøgsudvalg.
 Stk. 2.  Der kræves dog ikke tilladelse til dyreforsøg,  

 der består i indsprøjtninger og udtagelse af blodprøver, organprøver eller  

 andre prøver ved stik eller overfladiske snit, der kun medfører uvæsentlig og  

 kortvarig smerte, men §§ 6-9, § 12, stk. 2, § 13 og § 14 gælder også for  

 sådanne forsøg.
 § 2.  Tilladelse til dyreforsøg kan kun gives til  

 navngivne personer, der efter deres uddannelse og beskæftigelse må antages at  

 kunne sikre, at forsøgene udføres på forsvarlig måde.
 § 3.  Det skal fremgå af tilladelsen, i hvilket  

 institut eller i hvilken virksomhed forsøgene kan foretages.
 Stk. 2.  Tilladelsen kan begrænses til visse arter af  

 dyr og typer af forsøg, ligesom der kan fastsættes vilkår såvel om dyrenes  

 anvendelse som om deres opstalding og pasning.
 § 4.  Tilladelse kan ikke gives for længere tid end 5  

 år ad gangen.
 Stk. 2.  Der kan til enhver tid fastsættes yderligere  

 vilkår af den i § 3 nævnte art for allerede meddelte tilladelser.
 Regler for dyreforsøg i henhold til  

 tilladelse.
 § 5.  Tilladelsens indehaver må kun lade forsøgene  

 udføre af andre, såfremt disse arbejder under hans ledelse og tilsyn og har  

 den fornødne faglige uddannelse.
 § 6.  Forsøgene skal udføres i dertil egnede lokaler.
 § 7.  Ved ethvert forsøg skal anvendes et i dyrerækken  

 så lavt stående dyr som muligt, og der må ikke anvendes flere dyr end  

 nødvendigt.
 Stk. 2.  Dyr må ikke anvendes til forsøg, hvortil  

 anvendelse af celle-, vævs- eller organkulturer eller andre metoder må  

 antages at være lige så velegnede.
 § 8.  Justitsministeren kan fastsætte regler om  

 fremskaffelse af dyr til forsøg.
§ 9.  Dyreforsøg, hvis formål er demonstrationer ved  

 undervisning, må kun finde sted på universiteter og højere læreanstalter  

 eller ved anden undervisning på tilsvarende niveau.
Endvidere kan sådanne  

 demonstrationer ske ved undervisning af personer, der skal beskæftige sig med  

 dyreforsøg.
§ 10.  Operative indgreb smat fysiske eller kemiske  

 påvirkninger, der må antages at kunne være forbundet med smerte, må kun  

 udføres, når dyret er lokalt eller universelt bedøvet.
Hvis smerten ikke må  

 antages at være fuldstændig ophørt ved forsøgets afslutning, skal dyret  

 aflives inden bedøvelsens ophør.
Stk. 2.  Hvis forsøgets formål kræver det, kan aflivning  

 inden bedøvelsens ophør undlades.
Dyret skal da i videst muligt omfang  

 efterbehandles med smertestillende midler og omhyggelig pleje.
Når forsøgets  

 formål er opnået, skal dyret aflives, medmindre det befinder sig i en  

 sundhedsmæssigt normal tilstand.
Stk. 3.  Hvis formålet med forsøget hindrer enhver  

 anvendelse af bedøvelse, og forsøget skønnes at være af ganske særlig  

 betydning, kan dyreforsøgsudvalget undtagelsesvis tillade, at bedøvelse  

 undlades.
Dyrene skal behandles i overensstemmelse med reglerne i stk. 2, og  

 de må aldrig på ny anvendes til forsøg.
 Stk. 4.  Hvis forsøgets formål er demonstrationer ved  

 undervisning, jfr. § 9, skal der altid anvendes universelt bedøvede dyr, og  

 disse skal altid aflives inden bedøvelsens ophør.
§ 11.  Når forsøget hensætter dyret i en unormal  

 tilstand, som må antages at være forbundet med lidelse, skal dyrets lidelse  

 mildnes i videst muligt omfang.
Så snart forsøgets formål tillader det, skal  

 den unormale tilstand ophæves eller dyret aflives.
 § 12.  Den, der har tilladelse til at foretage  

 dyreforsøg, skal efter regler, der fastsættes af justitsministeren, føre  

 journal over forsøgene og indsende journalen til dyreforsøgsudvalget.
 Stk. 2.  Han skal endvidere efter udvalgets anmodning  

 give nærmere oplysninger om forsøgene.
 § 13.  Den, der udfører dyreforsøg, skal til enhver  

 tid give dyreforsøgsudvalget adgang til uden retskendelse at besigtige  

 forsøgslokaler og dyrestalde og til at overvære eventuelle forsøg.  

 Besigtigelsen kan foregå uanmeldt.
 Stk. 2.  Han skal endvidere efter anmodning give  

 udvalget lejlighed til at overvære forsøg.
 Stk. 3.  Udvalget kan bemyndige enkelte medlemmer til at  

 foretage besigtigelse som nævnt i stk. 1 og 2.
 § 14.  Dyreforsøgsudvalget kan give pålæg vedrørende  

 dyrenes anvendelse, opstalding og pasning.
 Dyreforsøgsudvalget.
 § 15.  Dyreforsøgsudvalget består af en formand, der  

 skal opfylde betingelserne for at kunne beskikkes som dommer, og 7 andre  

 medlemmer, som skal være læger eller dyrlæger.
Stk. 2.  Justitsministeren udpeger udvalgets formand og  

 de øvrige medlemmer.
To medlemmer udpeges efter udtalelse fra henholdsvis  

 lægevidenskabernes og jordbrugs- og veterinærvidenskabernes forskningsråd, et  

 medlem efter udtalelse fra sundhedsstyrelsen, et medlem efter udtalelse fra  

 Industrirådet og tre medlemmer efter udtalelse fra  

 dyrebeskyttelsesforeningerne.
 Stk. 3.  Justitsministeren kan fastsætte en  

 forretningsorden for udvalget.
 § 16.  Dyreforsøgsudvalgets afgørelser kan ikke  

 indbringes for anden administrativ myndighed.
 § 17.  Udvalget fører tilsyn med lovens overholdelse.
 Stk. 2.  Justitsministeren kan fastsætte nærmere regler  

 om udvalgets tilsynsvirksomhed.
 § 18.  Udvalget afgiver en årlig beretning til  

 justitsministeren om sin virksomhed.
 Straf og tilbagekaldelse af tilladelser.
 § 19.  Den, der overtræder § 1, §§ 5-6, §§ 9-12 eller  

 § 13, stk. 1 og 2, straffes med bøde eller hæfte, medmindre højere straf er  

 forskyldt efter anden lovgivning.
 Stk. 2.  På samme måde straffes den, der overtræder et  

 vilkår for en tilladelse eller et pålæg efter § 14.
 Stk. 3.  I forskrifter, der udfærdiges i medfør af  

 loven, kan der fastsættes straf af bøde for overtrædelse af bestemmelser i  

 forskrifterne.
 § 20.  Dyreforsøgsudvalget kan tilbagekalde en  

 tilladelse, såfremt der er sket grov eller gentagen overtrædelse af vilkår  

 for tilladelsen, af pålæg efter § 14 eller af reglerne i §§ 5-7, 9-12 eller §  

 13, stk. 1 og 2.
 Ikrafttræden og overgangsregler m.v.
 § 21.  Loven træder i kraft den 1. januar 1978.
 Stk. 2.  Lov nr. 93 af 31. marts 1953 om dyrs anvendelse  

 ved biologisk forskning og sygdomsbekæmpelse ophæves.
 § 22.  De administrative regler, der er fastsat i  

 medfør af lov nr. 93 af 31. marts 1953 om dyrs anvendelse ved biologisk  

 forskning og sygdomsbekæmpelse, forbliver i kraft.
 § 23.  Tilladelser til dyreforsøg, der er meddelt før  

 lovens ikrafttræden, bevarer deres gyldighed.
 Stk. 2.  Ledere af statens institutter for biologisk og  

 medicinsk forskning, der før lovens ikrafttræden havde adgang til at foretage  

 dyreforsøg uden tilladelse, kan uanset § 1 fortsætte deres hidtidige  

 forsøgsvirksomhed indtil den 1. juli 1978.
 Stk. 3.  Lovens § 4, stk. 2, og kapitel 2-4, gælder også  

 for dyreforsøg i henhold til stk. 1 og 2.
 § 24.  Loven gælder ikke for Færøerne og Grønland.
 Givet på Christiansborg slot, den 18.  

 maj 1977.
 Under Vor Kongelige Hånd og Segl.
 MARGRETHE R.
 /Orla Møller.
