Bekendtgørelse om færgefart I medfør af § 4, stk. 2, i lov om færgefart, jf. lovbekendtgørelse nr. 915 af 27. august 2008, og efter forhandling med indenrigs- og boligministeren og erhvervsministeren, fastsættes:
§ 1. I denne bekendtgørelse forstås ved »cabotageforordningen« Rådets forordning (EØF) nr. 3577/92 af 7. december 1992 om anvendelse af princippet om fri udveksling af tjenesteydelser inden for søtransport i medlemsstaterne (cabotagesejlads).1) § 2. Kontrakter omfattet af § 4 i lov om færgefart udbydes i henhold til gældende lovgivning om offentlige indkøb og cabotageforordningen.
 Stk. 2. Kontrakter omfattet af lov om færgefart § 4 med en værdi under den relevante tærskelværdi for EU-udbud indgås på baggrund af en tildelingsprocedure, som overholder gældende lovgivning om offentlige indkøb under tærskelværdien for EU-udbud og cabotageforordningen.
 Stk. 3. Kontrakter omfattet af § 4 i lov om færgefart kan omfatte en kontraktperiode på højst 6 år, jf. dog stk. 4 og 5.
 Stk. 4. Kontraktperioden kan være op til 12 år, hvis hensynet til ekstraordinære investeringer i infrastruktur eller tonnage taler herfor, og det ikke medfører, at konkurrenter holdes ude af markedet, jf. dog stk. 5.
 Stk. 5. Bestemmelserne i stk. 3 og 4 finder ikke anvendelse i det omfang en kortere kontraktperiode er foreskrevet i gældende lovgivning om offentlige indkøb.
 § 3. For færgeruter, der betjener øer, hvor det samlede årlige antal passagerer, der befordres ad søvejen til eller fra den pågældende ø, ikke overstiger 300.000, kan der i stedet for udbud efter § 2 foretages indkaldelse af interessetilkendegivelser, jf. § 4. Antallet af passagerer skal beregnes ud fra et gennemsnit baseret på de to seneste regnskabsår.
 Stk. 2. Kontraktperioden kan omfatte en periode på højst 12 år.
 Stk. 3. Bestemmelsen i stk. 1 finder ikke anvendelse i det omfang, kontrakten er udbudspligtig i henhold til gældende lovgivning om offentlige indkøb.
 § 4. Ved indkaldelse af interessetilkendegivelser efter § 3, stk. 1, offentliggør den myndighed, der ønsker færgedriften varetaget, de relevante oplysninger om færgedriften i EU-Tidende med anmodning om, at interesserede virksomheder eller personer tilkendegiver deres interesse for at varetage færgedriften.
 Stk. 2. Myndigheden indgår aftale med den interesserede virksomhed eller person, der kan udføre færgedriften på de økonomisk mest fordelagtige vilkår.
 Stk. 3. Indkaldelse af interessetilkendegivelser og indgåelse af aftaler skal ske uden forskelsbehandling, herunder af EF-redere som defineret i artikel 2, nr. 2, i cabotageforordningen.
 § 5. Bekendtgørelsen træder i kraft den 1. juli 2021.
 Stk. 2. Bekendtgørelse nr. 508 af 16. maj 2013 om færgefart ophæves.
Transportministeriet, den 7. juni 2021 Benny Engelbrecht / Rasmus Shermer 1) Kommissionen har i en meddelelse (KOM (2014) 232 endelig), afgivet sin fortolkning af cabotageforordningen til Europa-Parlamentet og Rådet.
