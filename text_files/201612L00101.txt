Fremsat den 14. december 2016 af skatteministeren (Karsten Lauritzen) Forslag til Lov om ændring af personskatteloven og lov om skattefri kompensation for forhøjede energi- og miljøafgifter (Forhøjelse af bundskatten og det skrå skatteloft samt reduktion af den grønne check til finansiering af afskaffelsen af PSO-afgiften m.v.) § 1 I personskatteloven, jf. lovbekendtgørelse nr. 1163 af 8. oktober 2015, som ændret ved § 6 i lov nr. 1574 af 15. december 2015, § 10 i lov nr. 1888 af 29. december 2015 og § 11 i lov nr. 652 af 8. juni 2016, foretages følgende ændringer:
 1. § 6, stk. 2, 8.-10. pkt., ophæves, og i stedet indsættes:
»For indkomståret 2018 udgør procenten 11,15. For indkomståret 2019 udgør procenten 12,18. For indkomstårene 2020 og 2021 udgør procenten 12,19. For indkomståret 2022 og efterfølgende indkomstår udgør procenten 12,20.« 2. § 6, stk. 2, 14. og 15. pkt., der bliver 15. og 16. pkt., ophæves, og i stedet indsættes:
»For indkomståret 2018 udgør procenten 4,15. For indkomståret 2019 udgør procenten 4,18. For indkomstårene 2020 og 2021 udgør procenten 4,19. For indkomståret 2022 og efterfølgende indkomstår udgør procenten 4,20.« 3. I § 19, stk. 1, 1. pkt., ændres »2.-4. pkt.« til: »2.-6. pkt.« 4. § 19, stk. 1, 3. og 4. pkt., ophæves, og i stedet indsættes:
»For indkomståret 2018 udgør procenten 52,02. For indkomståret 2019 udgør procenten 52,05. For indkomstårene 2020 og 2021 udgør procenten 52,06. For indkomståret 2022 og efterfølgende indkomstår udgør procenten 52,07.« § 2 I lov om skattefri kompensation for forhøjede energi- og miljøafgifter, jf. lovbekendtgørelse nr. 944 af 5. august 2015, foretages følgende ændringer:
1. I § 1, stk. 1, 1. pkt., ændres »2.-7. pkt.« til: »2.-16. pkt.« 2. § 1, stk. 1, 5.-7. pkt., ophæves, og i stedet indsættes:
»For indkomståret 2018 udgør beløbet 765 kr.
For indkomståret 2019 udgør beløbet 630 kr.
For indkomståret 2020 udgør beløbet 600 kr.
For indkomståret 2021 udgør beløbet 595 kr.
For indkomståret 2022 udgør beløbet 550 kr.
For indkomståret 2023 udgør beløbet 545 kr.
For indkomståret 2024 udgør beløbet 535 kr.
For indkomståret 2025 og efterfølgende indkomstår udgør beløbet 525 kr.
For personer, der ved indkomstårets udløb har nået folkepensionsalderen, jf. § 1 a i lov om social pension, eller modtager eller får forskud på førtidspension efter lov om social pension eller lov om højeste, mellemste, forhøjet almindelig eller almindelig førtidspension m.v., ydes kompensation med det beløb, der er anført i 14.-16. pkt.
For indkomståret 2018 udgør beløbet 930 kr.
For indkomståret 2019 udgør beløbet 900 kr.
For indkomståret 2020 og efterfølgende indkomstår udgør beløbet 875 kr.« 3. I § 1, stk. 2, 1. pkt., ændres »2.-5. pkt.« til: »2.-13. pkt.« 4. § 1, stk. 2, 3.-5. pkt., ophæves, og i stedet indsættes:
»For indkomståret 2017 udgør beløbet 215 kr. pr. barn, dog maksimalt 430 kr.
For indkomståret 2018 udgør beløbet 175 kr. pr. barn, dog maksimalt 350 kr.
For indkomståret 2019 udgør beløbet 145 kr. pr. barn, dog maksimalt 290 kr.
For indkomståret 2020 udgør beløbet 140 kr. pr. barn, dog maksimalt 280 kr.
For indkomståret 2021 udgør beløbet 135 kr. pr. barn, dog maksimalt 270 kr.
For indkomstårene 2022-2024 udgør beløbet 125 kr. pr. barn, dog maksimalt 250 kr.
For indkomståret 2025 og efterfølgende indkomstår udgør beløbet 120 kr. pr. barn, dog maksimalt 240 kr.
For personer, der ved indkomstårets udløb har nået folkepensionsalderen, jf. § 1 a i lov om social pension, eller modtager eller får forskud på førtidspension efter lov om social pension eller lov om højeste, mellemste, forhøjet almindelig eller almindelig førtidspension m.v., ydes kompensation med det beløb, der er anført i 11.-13. pkt.
For indkomståret 2018 udgør beløbet 215 kr. pr. barn, dog maksimalt 430 kr.
For indkomståret 2019 udgør beløbet 210 kr. pr. barn, dog maksimalt 420 kr.
For indkomståret 2020 og efterfølgende indkomstår udgør beløbet 200 kr. pr. barn, dog maksimalt 400 kr.« 5. I § 1, stk. 3, ændres »betingelsen i stk. 2, nr. 1,« til: »opholdsbetingelsen i stk. 2, 1. pkt.,«.
6. I § 2, stk. 2, 1. pkt., ændres »2.-7. pkt.« til: »2.-16. pkt.« 7. § 2, stk. 2, 5.-7. pkt., ophæves, og i stedet indsættes:
»For indkomståret 2018 udgør beløbet 10.200 kr.
For indkomståret 2019 udgør beløbet 8.400 kr.
For indkomståret 2020 udgør beløbet 8.000 kr.
For indkomståret 2021 udgør beløbet 7.933 kr.
For indkomståret 2022 udgør beløbet 7.333 kr.
For indkomståret 2023 udgør beløbet 7.267 kr.
For indkomståret 2024 udgør beløbet 7.133 kr.
For indkomståret 2025 og efterfølgende indkomstår udgør beløbet 7.000 kr.
For personer, der ved indkomstårets udløb har nået folkepensionsalderen, jf. § 1 a i lov om social pension, eller modtager eller får forskud på førtidspension efter lov om social pension eller lov om højeste, mellemste, forhøjet almindelig eller almindelig førtidspension m.v., udgør tillægget efter 1. pkt. det beløb, der er anført i 14.-16. pkt.
For indkomståret 2018 udgør beløbet 12.400 kr.
For indkomståret 2019 udgør beløbet 12.000 kr.
For indkomståret 2020 og efterfølgende indkomstår udgør beløbet 11.667 kr.« § 3 Loven træder i kraft den 1. marts 2017 og har virkning fra og med indkomståret 2018.
Bemærkninger til lovforslaget 1. Indledning I Danmark støttes udbygningen med vedvarende energi via PSO (Public Service Obligation). Ordningen indebærer, at der opkræves en såkaldt PSO-afgift, som er en betaling, der pålægges elforbruget.
Indtægterne fra PSO-afgiften er øremærkede og anvendes til at støtte miljøvenlig elproduktion.
 Det er en bunden opgave at finde en langsigtet løsning, der omlægger PSO-systemet og sikrer holdbar finansiering af den grønne omstilling.
 V-regeringen, Socialdemokratiet, Dansk Folkeparti, Liberal Alliance, Det Radikale Venstre, Socialistisk Folkeparti og Det Konservative Folkeparti har den 17. november 2016 indgået aftale om at afskaffe PSO-afgiften og afholde udgifterne til vedvarende energi over finansloven.
 Det følger således af Aftale om afskaffelse af PSO-afgiften af 17. november 2016, at PSO-udgifterne gradvist flyttes til finansloven fra 2017, og at udgifterne er fuldt indfaset på finansloven i 2022. PSO-afgiften afskaffes tilsvarende gradvist fra 2017 med fuld udfasning i 2022.
Det fremgår bl.a. af aftalen, at partierne er enige om at reducere grøn check fra 2018 og frem mod 2025. Supplerende grøn check nedsættes forholdsmæssigt.
Folkepensionister og førtidspensionister friholdes fra reduktionen i grøn check, mens tillægget til grøn check for personer med lave indkomster fastholdes uændret.
Endvidere fremgår det bl.a. af aftalen, at partierne er enige om at forhøje bundskattesatsen med 0,05 pct.-point i 2018 stigende til 0,09 pct.-point i 2022 og frem.
Det skrå skatteloft for personlig indkomst forhøjes parallelt.
 Herudover indgår det i aftalen bl.a. at finansiere administrative merudgifter til et nyt ejendomsvurderingssystem.
 Dette lovforslag udmønter den del af aftalen, der vedrører forhøjelse af bundskatten og det skrå skatteloft samt reduktion af grøn check.
2. Lovforslagets indhold 2.1. Forhøjelse af bundskatten og det skrå skatteloft 2.1.1. Gældende ret Bundskatten betales af alle skattepligtige personer, der har en indkomst, der er større end personfradraget.
Grundlaget for bundskatten består af den personlige indkomst med tillæg af eventuel positiv nettokapitalindkomst.
Der kan ikke fradrages negativ nettokapitalindkomst og ligningsmæssige fradrag i grundlaget for bundskatten.
For ægtefæller foretages der en udligning af deres eventuelle positive og negative nettokapitalindkomster, før bundskatten beregnes, så det kun er i det omfang, at de samlet set har positiv nettokapitalindkomst, at denne medregnes til bundskattegrundlaget.
Bundskatten beregnes for indkomståret 2017 med 10,08 pct.
Som led i 2009-skattereformen, Forårspakke 2.0, sker der fra indkomståret 2012 til 2019 gradvist en sammenlægning af sundhedsbidraget og bundskatten, så beskatningsgrundlaget for de to skatter fra og med indkomståret 2019 udgøres af grundlaget for bundskatten, jf. lov nr. 459 af 12. juni 2009. Sammenlægningen sker ved, at sundhedsbidraget reduceres, og bundskatten forhøjes med 1 pct.-point årligt i årene 2012 til 2019. Fra og med indkomståret 2019 er sundhedsbidraget således ophævet.
Der gælder særlige regler for indbyggerne på Ertholmene (dvs.
Christiansø og Frederiksø), som ikke betaler sundhedsbidrag, kommuneskat og kirkeskat.
De pågældende indbyggere er derfor undtaget for den gradvise forhøjelse af bundskatten i takt med udfasningen af sundhedsbidraget.
For indbyggerne på Christiansø m.v. udgør bundskatten 4,08 pct. for indkomståret 2017.
I 2014 blev der gennemført en tilbagerulning af forsyningssikkerhedsafgiften m.v., jf. lov nr. 1174 af 5. november 2014. Finansieringen af tilbagerulningen af forsyningssikkerhedsafgiften m.v. skete ved bl.a. at forhøje bundskattesatsen og det skrå skatteloft.
Forhøjelsen foretages gradvist fra og med indkomståret 2015 og er fuldt indfaset i indkomståret 2020 med en forhøjelse på 0,28 pct.-point.
Der er fastsat et loft over den samlede skatteprocent, som en skattepligtig kan komme til at betale af sin indkomst.
Dette loft benævnes det skrå skatteloft.
Det skrå skatteloft er todelt.
Der gælder ét loft for beskatningen af personlig indkomst og et andet loft for beskatningen af positiv nettokapitalindkomst.
 Det skrå skatteloft for personlig indkomst virker på den måde, at hvis indkomstskatteprocenterne til staten bestående af sundhedsbidrag, bundskat og topskat samt skatteprocenten til kommunen tilsammen for indkomståret 2017 overstiger 51,95 pct., så reduceres topskatten af den personlige indkomst med en procent svarende til forskellen mellem summen af skatteprocenterne og 51,95 pct.
2.1.2. Lovforslaget Det foreslås at forhøje satsen for bundskatten og det skrå skatteloft for personlig indkomst med 0,05 pct.-point for indkomståret 2018, 0,08 pct.-point for indkomstårene 2019-2021 og 0,09 pct.-point fra og med indkomståret 2022.
 Der henvises i øvrigt til lovforslagets § 1 og bemærkningerne hertil.
2.2. Reduktion af den grønne check 2.2.1. Gældende ret Som led i 2009-skattereformen, Forårspakke 2.0, blev der ved lov nr. 472 af 12. juni 2009 indført en skattefri kompensation for forhøjede energi- og miljøafgifter (den grønne check).
 Den grønne check ydes til personer, der ved indkomstårets udløb er fyldt 18 år, og som er fuldt skattepligtige til Danmark eller omfattet af de såkaldte grænsegængerregler.
I 2014 blev der gennemført en tilbagerulning af forsyningssikkerhedsafgiften m.v., jf. lov nr. 1174 af 5. november 2014. Finansieringen af tilbagerulningen af forsyningssikkerhedsafgiften m.v. skete bl.a. ved at nedsætte den grønne check og den supplerende grønne check.
Nedsættelsen sker gradvist fra 2015 til og med 2020. Den grønne check er således på 940 kr. i 2017, 930 kr. i 2018, 900 kr. i 2019 og 875 kr. i 2020 og frem.
 Derudover ydes der en supplerende grøn check til personer, der den første dag i indkomståret er fuldt skattepligtige til Danmark eller omfattet af grænsegængerreglerne, og som har barn eller børn, der ved indkomstårets udløb ikke er fyldt 18 år.
Den supplerende grønne check er på 215 kr. pr. barn i 2017 og 2018, 210 kr. i 2019 og 200 kr. i 2020 og frem.
Beløbet kan maksimalt ydes for 2 børn pr. person, dvs. maksimalt med 430 kr. i 2017.
 Både den grønne check på 940 kr. og den supplerende grønne check på 215 kr. aftrappes med 7,5 pct. af grundlaget for topskatten, i det omfang topskattegrundlaget overstiger et bundfradrag på 388.200 kr. (2017). Bundfradraget reguleres årligt efter personskattelovens § 20.
For så vidt angår den supplerende grønne check på 215 kr. pr. barn gælder, at den aftrappes, hvis topskattegrundlaget overstiger et bundfradrag på 388.200 kr. (2017) med tillæg af et fast beløb, der er på 12.533 kr. i 2017. Tillægget på 12.533 kr. (2017) betyder, at aftrapningen først indtræder, når den grønne check på 940 kr. for personen er aftrappet fuldt ud.
Aftrapningsbeløbet kan maksimalt udgøre et beløb svarende til den supplerende grønne check.
Fra indkomståret 2013 er der indført et tillæg til den grønne check, der er målrettet personer med lave indkomster.
Tillægget udgør et fast beløb på 280 kr. årligt og tildeles personer med en indkomst, der ikke overstiger 226.900 kr. (2017). Bundfradraget reguleres årligt efter personskattelovens § 20. Det betyder, at den samlede grønne check til voksne uden børn med lave indkomster udgør i alt 1.220 kr. pr. person i 2017.
2.2.2. Lovforslaget Med lovforslaget foreslås det, at den grønne check reduceres med 165 kr. i 2018 stigende til 350 kr. i 2025, jf. tabel 2. I 2025 vil den grønne check således udgøre 525 kr.
Den supplerende grønne check reduceres forholdsmæssigt, så den udgør 120 kr. pr. barn i 2025. Som konsekvens af nedsættelsen af den grønne check nedsættes tillægget til bundfradraget ved aftrapning af den supplerende grønne check.
Den grønne check og den supplerende grønne check reduceres ikke for folkepensionister og førtidspensionister og er således uændret i forhold til gældende regler.
Det betyder, at pensionister vil få en større grøn check end ikke-pensionister.
 I forbindelse med udarbejdelse af lovforslaget er beregningerne konsolideret, hvilket har medført, at det forudsatte provenu tilvejebringes ved en i forhold til aftalen reduceret nedsættelse af satserne for den grønne check.
 Tillægget til den grønne check på 280 kr. årligt for personer med lave indkomster, herunder også pensionister, fastholdes uændret.
 Med lovforslaget foreslås ikke ændring af de almindelige betingelser for at modtage grøn check.
3. Økonomiske og administrative konsekvenser for det offentlige 3.1. Økonomiske konsekvenser for det offentlige Samlet skønnes lovforslaget at medføre et merprovenu efter tilbageløb og adfærd på ca. 800 mio. kr. i 2018 stigende til ca. 1.400 mio. kr. i 2025. Den varige virkning skønnes til ca. 930 mio. kr. årligt.
Forslaget skønnes at øge arbejdsudbuddet svarende til knap 400 personer i 2025.
Forslaget har ingen virkning i finansåret 2017. I finansåret 2018 skønnes et merprovenu på ca. 975 mio. kr.
Forslaget har ingen økonomiske konsekvenser for kommuner og regioner.
3.1.1. Forhøjelse af bundskatten og det skrå skatteloft Efter forslaget foreslås det at forhøje bundskattesatsen og det skrå skatteloft for personlig indkomst med 0,05 pct.-point i 2018, 0,08 pct.-point i 2019-2021 og 0,09 pct.-point fra og med 2022. Det skønnes at medføre et umiddelbart merprovenu på ca. 550 mio. kr. i 2018 stigende til ca. 1.000 mio. kr., når den fulde forhøjelse får virkning.
Det skønnes, at ændringerne, når de er fuldt indfasede, vil reducere arbejdsudbuddet svarende til en svækkelse af de offentlige finanser med ca. 60 mio. kr. årligt.
Efter tilbageløb og adfærd skønnes et merprovenu på ca. 700 mio. kr.
Den varige virkning skønnes at svare til et årligt merprovenu på ca. 690 mio. kr.
3.1.2. Reduktion af den grønne check Efter forslaget sker der en gradvis reduktion af den grønne check og den supplerende grønne check til op til to børn pr. familie, indtil ændringerne er fuldt indfaset i 2025. Der sker ingen ændring for personer, der har nået folkepensionsalderen (alderspensionister) og førtidspensionister.
Tillægget til den grønne check på 280 kr. årligt for personer med lave indkomster, herunder også pensionister, fastholdes uændret.
 Reduktionen af den grønne check m.v. skønnes at medføre et umiddelbart merprovenu på ca. 425 mio. kr. i 2018 og ca. 750 mio. kr. i 2025.
Det skønnes, at ændringerne, når de er fuldt indfasede, vil forøge arbejdsudbuddet svarende til en styrkelse af de offentlige finanser med ca. 150 mio. kr.
Efter tilbageløb og adfærd skønnes et merprovenu på ca. 700 mio. kr. i 2025. Den varige virkning skønnes at svare til et årligt merprovenu på ca. 240 mio. kr.
3.2. Administrative konsekvenser for det offentlige Den del af lovforslaget, der vedrører reduktion af den grønne check, skønnes at medføre engangsomkostninger på 1,0 mio. kr. til it-tilretninger.
Lovforslaget vurderes ikke herudover at medføre nævneværdige administrative konsekvenser for det offentlige.
 4. Økonomiske og administrative konsekvenser for erhvervslivet m.v.
 Lovforslaget medfører ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne, da de foreslåede ændringer automatisk indgår i den maskinelle beregning af borgernes indkomstskatter.
6. Miljømæssige konsekvenser Lovforslaget indeholder ikke miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 Et udkast til lovforslag er i perioden fra den 9. december 2016 til den 9. januar 2017 sendt i høring hos følgende myndigheder og organisationer m.v.:
 Advokatsamfundet, Akademikerne, AMCham Denmark, Arbejderbevægelsens Erhvervsråd, ATP, Business Denmark, Børsmæglerforeningen, Centralorganisationen Søfart, CEPOS, Cevea, Danmarks Evalueringsinstitut, Danmarks Rederiforening, Dansk Aktionærforening, Dansk Arbejdsgiverforening, Dansk Byggeri, Dansk Ejendomsmæglerforening, Dansk Erhverv, Dansk Iværksætterforening, Dansk Journalistforbund, Dansk Landbrugsrådgivning, Dansk Told- og Skatteforbund, Danske Advokater, Danske Biludlejere, Danske Regioner, Datatilsynet, DI, DTL, Erhvervsstyrelsen  Team Effektiv Regulering, Finansforbundet, Finansrådet, Finanssektorens Arbejdsgiverforening, FOA, Foreningen af Danske Skatteankenævn, Foreningen Danske Revisorer, Forsikring og Pension, Frie Funktionærer, FSR  danske revisorer, FTF, HK-kommunal, HK-Privat, HORESTA, Håndværksrådet, KL, KRAKA, Kristelig Arbejdsgiverforening, Landbrug & Fødevarer, Landsskatteretten, Ledernes Hovedorganisation, LO, Lønmodtagernes Dyrtidsfond, Parcelhusejernes Landsorganisation, SEGES, Skatteankestyrelsen, SRF Skattefaglig Forening, Ældremobiliseringen og Ældresagen.
Bemærkninger til lovforslagets enkelte bestemmelser Til § 1 Til nr. 1 Efter personskattelovens § 6, stk. 2, er bundskattesatsen 9,08 pct. for indkomståret 2016. Bundskattesatsen forhøjes efter gældende regler gradvist for indkomstårene 2017-2020. For indkomståret 2017 er bundskattesatsen 10,08 pct.
For indkomståret 2018 er bundskattesatsen 11,10 pct.
For indkomståret 2019 er bundskattesatsen 12,10 pct.
For indkomståret 2020 og efterfølgende indkomstår er bundskattesatsen 12,11 pct.
 Det foreslås at forhøje satsen for bundskatten og det skrå skatteloft for personlig indkomst med 0,05 pct.-point for indkomståret 2018, 0,08 pct.-point for indkomstårene 2019-2021 og 0,09 pct.-point fra og med indkomståret 2022.
Med lovforslaget foreslås det således at forhøje bundskattesatsen for indkomståret 2018 til 11,15 pct., for indkomståret 2019 til 12,18 pct., for indkomståret 2020 og 2021 til 12,19 pct. og for indkomståret 2022 og efterfølgende indkomstår til 12,20 pct.
Forhøjelsen sker for at finansiere udfasningen af PSO-afgiften og administrative merudgifter til et nyt ejendomsvurderingssystem, jf. lovforslagets almindelige bemærkninger pkt. 1.
 Der henvises i øvrigt til lovforslagets almindelige bemærkninger pkt. 2.1.
Til nr. 2 Den foreslåede bestemmelse omfatter beboere på Ertholmene (Christiansø og Frederiksø). Efter personskattelovens § 6, stk. 2, er bundskattesatsen for disse beboere 4,08 pct. for indkomstårene 2016 og 2017. For indkomstårene 2018 og 2019 er bundskattesatsen 4,10 pct.
For indkomståret 2020 og efterfølgende indkomstår er bundskattesatsen 4,11 pct.
Det foreslås ligeledes at forhøje denne bundskattesats med 0,05 pct.-point for indkomståret 2018, 0,08 pct.-point for indkomstårene 2019-2021 og 0,09 pct.-point fra og med indkomståret 2022. Herefter udgør satsen for indkomståret 2018 4,15 pct.
For indkomståret 2019 udgør satsen 4,18 pct.
For indkomstårene 2020 og 2021 udgør satsen 4,19 pct.
For indkomståret 2022 og frem udgør satsen 4,20. Forhøjelsen sker for at finansiere udfasningen af PSO-afgiften og administrative merudgifter til et nyt ejendomsvurderingssystem, jf. lovforslagets almindelige bemærkninger pkt. 1.
 Der henvises i øvrigt til lovforslagets almindelige bemærkninger pkt. 2.1.
Til nr. 3 Der er tale om en konsekvensændring som følge af lovforslagets § 1, nr. 4, hvorefter personskattelovens § 19, stk. 1, 3. og 4. pkt. ophæves, og der i stedet indsættes nye regler i § 19, stk. 1, 3.-6. pkt.
Til nr. 4 Der er fastsat et loft over den samlede skatteprocent, som en skattepligtig kan komme til at betale af sin indkomst.
Dette loft benævnes det skrå skatteloft.
Det skrå skatteloft er todelt.
Der gælder ét loft for beskatningen af personlig indkomst og et andet loft for beskatningen af positiv nettokapitalindkomst.
 Det skrå skatteloft for personlig indkomst virker på den måde, at hvis indkomstskatteprocenterne til staten bestående af sundhedsbidrag, bundskat og topskat samt skatteprocenten til kommunen tilsammen for indkomståret 2017 overstiger 51,95 pct., så reduceres topskatten af den personlige indkomst med en procent svarende til forskellen mellem summen af skatteprocenterne og 51,95 pct.
 Efter personskattelovens § 19, stk. 1, er det skrå skatteloft for personlig indkomst 51,95 pct. for indkomstårene 2015-2017. For indkomstårene 2018 og 2019 er det skrå skatteloft 51,97 pct., og for indkomståret 2020 og efterfølgende indkomstår er det skrå skatteloft 51,98 pct.
Det foreslås at forhøje det skrå skatteloft parallelt med den foreslåede forhøjelse af bundskatten.
Derved vil effekten af det skrå skatteloft være uændret i forhold til gældende regler, når bundskatten forhøjes.
Det foreslås således at forhøje satsen for indkomståret 2018 til 52,02 pct.
For indkomståret 2019 forhøjes satsen til 52,05 pct.
For indkomstårene 2020 og 2021 forhøjes satsen til 52,06 pct.
For indkomståret 2022 og efterfølgende indkomstår foreslås det at forhøje satsen til 52,07 pct.
 Der henvises i øvrigt til lovforslagets almindelige bemærkninger pkt. 2.1.
Til § 2 Til nr. 1 Der er tale om konsekvensændringer som følge af lovforslagets § 2, nr. 2, hvorefter kompensationslovens (grøn check) § 1, stk. 1, 5.-7. pkt., ophæves, og der i stedet indsættes nye regler i § 1, stk. 1, 5.-16. pkt.
Til nr. 2 Den grønne check ydes til personer, der ved indkomstårets udløb er fyldt 18 år, og som er fuldt skattepligtige til Danmark eller omfattet af de såkaldte grænsegængerregler, jf. § 1, stk. 1, i lov om skattefri kompensation for forhøjede energi- og miljøafgifter.
En person er grænsegænger, når vedkommende er begrænset skattepligtig til Danmark eller fuldt skattepligtig til Danmark og hjemmehørende i udlandet efter en dobbeltbeskatningsoverenskomst og samtidig tjener mindst 75 pct. af sin erhvervsmæssige indtægt i Danmark.
 Den grønne check udgør et beløb på 940 kr. årligt (2017). Efter gældende regler reduceres den grønne check årligt frem mod 2020.
Den grønne check foreslås reduceret med yderligere 165 kr. for indkomståret 2018, således at den grønne check udgør 765 kr. årligt.
For indkomståret 2019 foreslås en reduktion med 270 kr., således at den grønne check udgør 630 kr. årligt.
For indkomståret 2020 foreslås en reduktion med 275 kr., således at den grønne check udgør 600 kr. årligt.
For indkomståret 2021 foreslås en reduktion med 280 kr., således at den grønne check udgør 595 kr. årligt.
For indkomståret 2022 foreslås en reduktion med 325 kr., således at den grønne check udgør 550 kr. årligt.
For indkomståret 2023 foreslås en reduktion med 330 kr., således at den grønne check udgør 545 kr. årligt.
For indkomståret 2024 foreslås en reduktion med 340 kr., således at den grønne check udgør 535 kr. årligt.
For indkomståret 2025 og efterfølgende indkomstår foreslås en reduktion med 350 kr., således at den grønne check udgør 525 kr. årligt.
Med lovforslaget reduceres den grønne check ikke for personer, der har nået folkepensionsalderen, og personer, der modtager eller får forskud på førtidspension.
Det betyder, at disse to grupper vil få en større grøn check end ikke-pensionister.
Med de foreslåede § 1, stk. 1, 13.-16. pkt., foreslås det således, at den grønne check til personer, der ved indkomstårets udløb har nået folkepensionsalderen, jf. § 1 a i lov om social pension, eller efter lov om social pension eller lov om højeste, mellemste, forhøjet almindelig eller almindelig førtidspension m.v. modtager eller får forskud på førtidspension, og som er fuldt skattepligtige til Danmark eller omfattet af de såkaldte grænsegængerregler, jf. § 1, stk. 1, i lov om skattefri kompensation for forhøjede energi- og miljøafgifter, udgør de samme årlige beløb som efter gældende regler.
Det vil sige, at den grønne check for disse personer udgør 930 kr. i 2018, 900 kr. i 2019 og 875 kr. i 2020 og efterfølgende indkomstår.
 Der henvises i øvrigt til lovforslagets almindelige bemærkninger pkt. 2.2.
Til nr. 3 Der er tale om konsekvensændringer som følge af lovforslagets § 2, nr. 4, hvorefter kompensationslovens (grøn check) § 1, stk. 2, 3.-5. pkt., ophæves, og der i stedet indsættes nye regler i § 1, stk. 2, 3.-13. pkt.
Til nr. 4 Der ydes en supplerende grøn check til personer, der den første dag i indkomståret er fuldt skattepligtige til Danmark eller omfattet af grænsegængerreglerne, og som har barn eller børn, der ved indkomstårets udløb ikke er fyldt 18 år, jf. § 1, stk. 2, i lov om skattefri kompensation for forhøjede energi- og miljøafgifter.
 Den supplerende grønne check udgør et beløb på 215 kr. pr. barn, dog maksimalt 430 kr. (2017). Efter gældende regler reduceres den supplerende grønne check årligt frem mod 2020.
Der foreslås en yderligere reduktion frem mod 2025. Den supplerende grønne check for børn under 18 år foreslås reduceret med 40 kr. for indkomståret 2018, således at den supplerende grønne check udgør 175 kr. årligt.
For indkomståret 2019 foreslås en reduktion med 65 kr., således at den supplerende grønne check udgør 145 kr. årligt.
For indkomståret 2020 foreslås en reduktion med 60 kr., således at den supplerende grønne check udgør 140 kr. årligt.
For indkomståret 2021 foreslås en reduktion med 65 kr., således at den supplerende grønne check udgør 135 kr. årligt.
For indkomstårene 2022-2024 foreslås en reduktion med 75 kr., således at den supplerende grønne check udgør 125 kr. årligt.
For indkomståret 2025 og efterfølgende indkomstår foreslås en reduktion med 80 kr., således at den supplerende grønne check udgør 120 kr. årligt.
Det vil stadig kun være muligt at få den supplerende grønne check for maksimalt 2 børn pr. år.
Med lovforslaget reduceres den supplerende grønne check ikke for personer, der har nået folkepensionsalderen, og personer, der modtager eller får forskud på førtidspension.
Det betyder, at disse to grupper vil få en større supplerende grøn check end ikke-pensionister.
I de foreslåede § 1, stk. 2, 10.-13. pkt. foreslås det således, at den supplerende grønne check til personer, der ved indkomstårets udløb har nået folkepensionsalderen, jf. § 1 a i lov om social pension, eller efter lov om social pension eller lov om højeste, mellemste, forhøjet almindelig eller almindelig førtidspension m.v. modtager eller får forskud på førtidspension, og som er fuldt skattepligtige til Danmark eller omfattet af de såkaldte grænsegængerregler, jf. § 1, stk. 1, i lov om skattefri kompensation for forhøjede energi- og miljøafgifter, udgør de samme årlige beløb som efter gældende regler.
Det vil sige, at den supplerende grønne check for disse personer udgør 215 kr. pr. barn, dog maksimalt 430 kr. i 2018, 210 kr. pr. barn, dog maksimalt 420 kr. i 2019 og 200 kr. pr. barn, dog maksimalt 400 kr. i 2020 og efterfølgende indkomstår.
 Der henvises i øvrigt til lovforslagets almindelige bemærkninger pkt. 2.2.
Til nr. 5 Der er alene tale om rettelse af en henvisningsfejl, da der ikke blev foretaget konsekvensændring i forbindelse med en tidligere ændring af stk. 2. Ved ændringen blev bl.a. betingelsen vedrørende barnets ophold her i landet flyttet fra § 2, stk. 1, nr. 1, til § 2, stk. 1, 1. pkt.
Den gældende formulering henviser således til nr. 1, som ikke længere findes.
Med den foreslåede rettelse henvises til § 2, stk. 1, 1. pkt., hvoraf den relevante betingelse nu fremgår.
Samtidig tydeliggøres, at det er betingelsen om ophold, der henvises til.
Til nr. 6 Der er tale om konsekvensændringer som følge af lovforslagets § 2, nr. 7, hvorefter kompensationslovens (grøn check) § 2, stk. 2, 5.-7. pkt., ophæves, og der i stedet indsættes nye regler i § 2, stk. 2, 5.-16. pkt.
Til nr. 7 Den supplerende grønne check aftrappes efter § 2, stk. 2, i lov om skattefri kompensation for forhøjede energi- og miljøafgifter, hvis topskattegrundlaget overstiger et bundfradrag på 388.200 kr. (2017) med tillæg af et fast beløb.
Efter gældende regler justeres tillægget til bundfradraget årligt frem mod 2020. Tillægget, der i 2017 udgør 12.553 kr., betyder, at aftrapningen først indtræder, når den grønne check på 940 kr. for personen er aftrappet fuldt ud.
Aftrapningsbeløbet kan maksimalt udgøre et beløb svarende til den supplerende grønne check.
Efter forslaget reduceres tillægget for indkomståret 2018 med 2.200 kr., således at tillægget udgør 10.200 kr.
For indkomståret 2019 reduceres tillægget med 3.600 kr., således at tillægget udgør 8.400 kr.
For indkomståret 2020 reduceres tillægget med 3.667 kr., således at tillægget udgør 8.000 kr.
For indkomståret 2021 reduceres tillægget med 3.734 kr., således at tillægget udgør 7.933 kr.
For indkomståret 2022 reduceres tillægget med 4.334 kr., således at tillægget udgør 7.333 kr.
For indkomståret 2023 reduceres tillægget med 4.400 kr., således at tillægget udgør 7.267 kr.
For indkomståret 2024 reduceres tillægget med 4.534 kr., således at tillægget udgør 7.133 kr.
For indkomståret 2025 og efterfølgende indkomstår reduceres tillægget med 4.667 kr., således at tillægget udgør 7.000 kr.
Reduktionen af tillægget indebærer, at aftrapningen af den supplerende grønne check indtræder, når den (almindelige) grønne check  efter de foreslåede reduktioner  er fuldt aftrappet.
Som konsekvens af, at den grønne check ikke foreslås reduceret for alderspensionister og personer, der modtager eller får forskud på førtidspension, skal tillægget til bundfradraget ved aftrapningen af den supplerende grønne check for disse personer udgøre de samme årlige beløb som efter gældende regler.
Herved sikres, at aftrapningen af den supplerende grønne check efter § 2, stk. 2, i lov om skattefri kompensation for forhøjede energi- og miljøafgifter først indtræder, når den grønne check for personen er aftrappet fuldt ud.
Dette svarer til gældende regler.
Det foreslås derfor i de foreslåede § 2, stk. 2, 13.-16. pkt., at tillægget til bundfradraget for personer, der ved indkomstårets udløb har nået folkepensionsalderen, jf. § 1 a i lov om social pension, eller efter lov om social pension eller lov om højeste, mellemste, forhøjet almindelig eller almindelig førtidspension m.v., modtager eller får forskud på førtidspension, og som er fuldt skattepligtige til Danmark eller omfattet af de såkaldte grænsegængerregler, jf. § 1, stk. 1, i lov om skattefri kompensation for forhøjede energi- og miljøafgifter, udgør de samme årlige beløb som efter gældende regler.
Det vil sige, at tillægget for disse personer udgør 12.400 kr. i 2018, 12.000 kr. i 2019 og 11.667 kr. for indkomståret 2020 og efterfølgende indkomstår.
 Der henvises i øvrigt til lovforslagets almindelige bemærkninger pkt. 2.2.
Til § 3 Det foreslås, at loven træder i kraft den 1. marts 2017 og har virkning fra og med indkomståret 2018.
