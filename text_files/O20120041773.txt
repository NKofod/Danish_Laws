Inspektion af Skole- og behandlingshjemmet Emdrupgård den 24. februar 2011 - Opfølgning nr. 2 Indholdsfortegnelse Opfølgning Underretning Den 31. oktober 2011 afgav Folketingets Ombudsmand en opfølgningsrapport om inspektionen den 24. februar 2011 af Skole- og behandlingshjemmet Emdrupgård.
I rapporten bad ombudsmanden om oplysninger mv. om nærmere angivne forhold.
Jeg har i den anledning modtaget en udtalelse af 29. februar 2012 med bilag fra Københavns Kommune.
Udtalelsen indeholder både Emdrupgårds og kommunens svar.
 Jeg skal herefter meddele følgende:
Ad 3.2.3. Toilet- og badeforhold I opfølgningsrapporten noterede ombudsmanden sig Københavns Kommunes oplysninger om, at der i budgetforslaget for 2012 var afsat midler til renovering af toilet- og badeforholdene på Emdrupgård.
Ombudsmanden bad kommunen om at holde ham underrettet om, hvorvidt budgetforslaget for 2012 blev vedtaget, sådan at renoveringen af toilet- og badeforholdene ville blive en realitet.
Kommunen har oplyst, at budgetforslaget for 2012 blev vedtaget den 6. oktober 2011, og at renoveringen af toilet- og badeforholdene således bliver en realitet.
Renoverings- og ombygningsprojektet er opdelt i to faser for at sikre fuld drift i renoveringsfasen.
Den første fase af renoverings- og ombygningsprojektet sker henover efteråret 2012, og den anden fase sker henover sommeren 2013.
Jeg har noteret mig, at renoveringen af toilet- og badeforholdene på Emdrupgård bliver en realitet.
Det mener jeg er positivt, og jeg foretager mig ikke mere vedrørende dette punkt.
Ad 3.3. Skolen I opfølgningsrapporten noterede ombudsmanden sig, at Emdrupgård var indstillet på at føre skoleudstyret up to date.
Ombudsmanden bad Emdrupgård om nærmere at konkretisere, hvilke planer institutionen havde for forbedringer af skoleudstyret, og hvad tidshorisonten var for planerne.
Kommunen har oplyst, at Emdrupgård har besluttet at prioritere it og skolemøbler.
Der er derfor opsat tavler i alle klasselokaler, og der er indkøbt 6 stationære og 10 bærbare computere til de 26 elever, der aktuelt er indskrevet i skolen.
Derudover er der blevet etableret ens møblement i alle klasser.
Det skyldes, at Emdrupgård har etableret et samarbejde med Tagensbo Skole, som er flyttet i nybyggede lokaler.
I den forbindelse fik Tagensbo Skole en del forholdsvis nye skolemøbler tilovers, som Emdrupgård fik mulighed for at overtage.
 Jeg har noteret mig, at Emdrupgård har foretaget væsentlige forbedringer af skoleudstyret.
Ombudsmanden noterede sig også, at kommunen over for Københavns Ejendomme ville påpege problemerne med de dårlige lofter i skolelokalerne.
Ombudsmanden bad om at blive orienteret om svaret fra Københavns Ejendomme.
Kommunen har oplyst, at alle skolens klasselokaler og gangarealer er blevet malet siden ombudsmandens inspektion den 24. februar 2011. I et klasselokale er der sat et nyt loft op, og i to andre klasselokaler er der sat nye lyddæmpende lofter op.
Loftet i klasselokalet til den yngste gruppe er blevet efterset, kontrolleret og de beskadigede loftsplader  sådan forstår jeg kommunens oplysninger  ville blive udskiftet og monteret inden udgangen af uge 8 (2012).
 I rapporten fra kommunens undervisningstilsyn den 12. januar 2012 har den tilsynsførende bemærket følgende:
Skolen er, gennem det sidste år, blevet sat i stand, og fremtræder nu væsentligt mere lys og indbydende end tidligere.
Lokalerne er af en acceptabel størrelse, men den påtænkte ombygning vil give bedre muligheder for undervisningen, på samme måde som det allerede nu er sket for C-klassen. Jeg har noteret mig, at der også er foretaget mærkbare forbedringer af de fysiske rammer i skolen på Emdrupgård siden ombudsmandens inspektion.
 Samlet set er det min opfattelse, at forbedringerne i skoleudstyret og de fysiske rammer i skolen må anses for at være et væsentligt og positivt løft af skolen.
 Ad 4.2. Visitering mv.
I opfølgningsrapporten gik ombudsmanden ud fra, at Københavns Kommune  for de 4 ud af 11 børn, som kommunen har anbragt på Emdrupgård, hvor der ikke var foretaget en konkret vurdering af, hvilket skoletilbud der var bedst egnet for barnet  ville sikre sig, at det nu fremgik af børnenes individuelle sager, hvilket skoletilbud der er det bedst egnede for de pågældende børn.
Ombudsmanden bad kommunen om at bekræfte dette.
 Kommunen har oplyst, at Børnefamiliecenter København, som er den visiterende myndighed, har oplyst, at de manglende vurderinger af de fire børns skoletilbud nu fremgår af børnenes sager.
Ombudsmanden gik også ud fra, at kommunen  for de to børn, som kommunen har anbragt på Emdrupgård, hvor der slet ikke var udarbejdet en børnefaglig undersøgelse  ville sørge for, at der blev udarbejdet en børnefaglig undersøgelse af disse to børn i overensstemmelse med servicelovens bestemmelser.
Ombudsmanden bad også kommunen om at bekræfte dette.
Børnefamiliecenteret har oplyst, at den ene børnefaglige undersøgelse (alligevel) allerede fandtes og nu fremgår af sagen.
Samtidig har børnefamiliecenteret bekræftet, at der snarest vil blive udarbejdet en børnefaglig undersøgelse for det sidste barn.
 Kommunen har vedlagt en ny og opdateret tabel, der også indeholder mere udførlige oplysninger om de berørte børns skoletilbud og børnefaglige undersøgelser.
Jeg har noteret mig, at der nu  på alle sager for de børn, som Københavns Kommune har anbragt på Emdrupgård  er oplysninger om, hvilket skoletilbud der er bedst egnet for det enkelte barn, og at der for alle børnene er  dog for et barns vedkommende snarest bliver  udarbejdet en børnefaglig undersøgelse.
Jeg foretager mig derfor ikke mere vedrørende dette punkt.
Ad 4.6. Undervisning I opfølgningsrapporten gik ombudsmanden ud fra, at der ikke var foretaget tilsyn med undervisningen på Emdrupgård efter den 27. januar 2010, eller at der endnu ikke forelå en rapport om et senere tilsyn.
Ombudsmanden bad Københavns Kommune om at oplyse, om det var korrekt forstået.
Samtidig bad ombudsmanden kommunen om at oplyse, hvor ofte Børne- og Ungdomsforvaltningen i Københavns Kommune typisk foretager tilsyn med undervisningen på dagbehandlings- og anbringelsessteder.
Kommunen har oplyst, at Børne- og Ungdomsforvaltningen typisk foretager ét årligt anmeldt undervisningstilsyn på dagbehandlings- og anbringelsessteder, og at uanmeldte tilsyn foretages efter et skøn.
Der er foretaget tilsyn med undervisningen på Emdrupgård den 12. januar 2012. Kommunen har vedlagt rapporten fra tilsynsbesøget.
 På baggrund af kommunens oplysninger går jeg ud fra, at Børne- og Ungdomsforvaltningen ikke har foretaget tilsyn med undervisningen på Emdrupgård i perioden fra den 27. januar 2010 til den 12. januar 2012, og at der således ikke er gennemført det årlige undervisningstilsyn, som forvaltningen har oplyst typisk sker.
Som det er nævnt i ombudsmandens rapport fra inspektionen, har Emdrupgård oplyst, at Emdrupgård i forbindelse med gennemførelsen af sammenlægningen af Emdrupgårds interne skole og skolen i dagafdelingen løbende har været i dialog med tilsynet i kommunen for at sikre, at det nye skoletilbud lever op til både undervisningsministeriets og kommunens krav til undervisning.
Den tilsynsførende har i rapporten om undervisningstilsynet den 12. januar 2012 også konkluderet, at undervisningen på Emdrupgård står mål med, hvad der almindeligvis kræves i folkeskolen, jf. folkeskolelovens § 40, stk. 1.
 I det lys foretager jeg mig ikke mere vedrørende dette spørgsmål.
Ombudsmanden forstod kommunens oplysninger om lærernes brug af mobiltelefoner i arbejdstiden sådan, at der ville blive udarbejdet retningslinjer for lærernes og de øvrige ansattes brug af mobilitelefoner.
Ombudsmanden bad om at modtage en kopi af retningslinjerne.
Ombudsmanden bad også om at modtage en kopi af den handleplan med en mere konkret beskrivelse af arbejdsopgaverne, som kommunen oplyste ville blive udarbejdet.
Kommunen har oplyst, at det er blevet præciseret på Pædagogisk Råd (som består af skolens samlede personale), at det ikke er tilladt for lærerne at benytte sig af mobiltelefoner i undervisningstiden, og at lærernes mobiltelefoner hører til på lærerværelset.
Personalet benytter sig af skolens telefoner, når der er brug for at tage telefonisk kontakt i skoletiden.
Desuden er der etableret en telefonlinje til skolens fritidsordning Klubben, så forældre ikke behøver at tage kontakt til kontoret, når de skal have fat i klubbens personale.
Kommunen har desuden oplyst, at Emdrupgård har udarbejdet skriftlige retningslinjer og mobilpolitik for personale og børn på Emdrupgård.
Kommunen har vedlagt mobilreglerne og samtidig oplyst, at mobilreglerne vil blive indføjet i personalehåndbogen, som netop er blevet gjort elektronisk tilgængelig på Emdrupgårds personaleintra.
 Jeg har noteret mig oplysningerne om de ændringer, som Emdrupgård har foretaget i sine mobilregler, herunder at det ikke er tilladt for lærerne at benytte deres mobiltelefoner i undervisningstiden.
 Spørgsmålet om mobilreglerne for børnene er behandlet under pkt. 4.11.
Endelig har kommunen oplyst, at der i forbindelse med den nye overenskomst for lærerne er udarbejdet en beskrivelse af arbejdsopgaverne for lærerne på Emdrupgård, som er godkendt både af forvaltningen og fagforeningen Landsforeningen for Socialpædagoger.
Samtidig er der også lavet en arbejdsbeskrivelse for pædagogerne i skolen og fritidsordningen på Emdrupgård.
Begge arbejdsbeskrivelser er vedlagt.
Arbejdsbeskrivelserne indeholder navnlig en opremsning og præcisering af de arbejdsopgaver, personalet i skolen har i løbet af et skoleår og den timemæssige fordeling i den forbindelse.
Jeg har noteret mig oplysningerne i arbejdsbeskrivelserne.
 Ad 4.11. Mobiltelefoner, internet, tv mv.
I opfølgningsrapporten skrev ombudsmanden, at det var ombudsmandens opfattelse, at det var uhensigtsmæssigt, at der ikke var samme regler for brug af mobiltelefoner for børnene på dag- og døgnafdelingerne.
I lyset af at skolerne var blevet slået sammen for mere end 1 år siden (ved starten af skoleåret 2010/2011), bad ombudsmanden Emdrupgård om at oplyse, hvornår Emdrupgård forventede at udarbejde det nye, ensartede regelsæt.
 Emdrupgård har gjort opmærksom på, at sammenlægningen af skolerne i skoleåret 2010/2011 var af administrativ karakter, og at den reelle sammenlægning af skolerne fandt sted i august 2011 (skoleåret 2011/2012). Som også nævnt under punkt 4.6 ovenfor, har Emdrupgård vedlagt mobilreglerne, som gælder for både personale, døgn- og dagelever.
Mobilreglerne har været behandlet på et møde i Pædagogisk Råd, hvor det blev vedtaget, at eleverne gerne må medbringe mobiltelefoner i skolen, og at det er op til klassens team at fastsætte regler for brugen af mobiltelefonerne, idet der er forskel på, i hvor høj grad brugen af mobiltelefoner integreres i undervisningen på de forskellige klassetrin.
Efter vedtagelsen af mobilreglerne har der ikke været specifikke problemer med elevernes brug af mobiltelefoner i skolen.
Jeg har noteret mig, at der nu er udarbejdet et ensartet regelsæt for døgn- og dagelevernes brug af mobiltelefoner, og at der efter vedtagelsen af mobilreglerne ikke har været specifikke problemer med elevernes brug af mobiltelefoner i skolen.
For så vidt angår personalets brug af mobiltelefoner, henviser jeg til det, jeg har skrevet ovenfor under pkt. 4.6.
I opfølgningsrapporten bad ombudsmanden om at få tilsendt en kopi af internet- og mobilreglerne.
Det skete i lyset af kommunens oplysninger om, at Emdrupgård har en del negative erfaringer med mobning og trusler via internettet og mobiltelefoni, og derfor både havde et internet- og mobilreglement.
Kommunen oplyste også, at der jævnligt tages emner som god opførsel på internettet op på børnemøderne, ligesom der jævnligt tales med de børn, der har vanskeligt ved at forstå og overholde reglerne.
Jeg har ikke modtaget en kopi af Emdrupgårds internetreglement, og mobilreglerne, som jeg har modtaget en kopi af, indeholder ikke retningslinjer for børnenes brug af internettet.
Jeg er derfor i tvivl om, hvorvidt der findes et selvstændigt internetreglement.
Det fremgår imidlertid af mobilreglerne, at mobiltelefonen ikke må benyttes til at genere andre med.
Det vil sige, at telefonen ikke må benyttes til at true eller mobbe andre.
Jeg går ud fra, at der gælder tilsvarende regler for børnenes brug af internettet.
I lyset heraf samt oplysningerne om, at der jævnligt tages emner som god opførsel på internettet op på børnemøderne, og jævnligt tales med de børn, der har vanskeligt ved at forstå og overholde regler om god opførsel på internettet, foretager jeg mig imidlertid ikke mere vedrørende dette punkt.
Ad 4.13. Rømning I opfølgningsrapporten noterede ombudsmanden sig Emdrupgårds oplysninger om, i hvilket omfang Emdrupgård oplever, at børnene stikker af, og hvordan Emdrupgård håndterer disse situationer.
Ombudsmanden bad Emdrupgård om at oplyse, hvorvidt hjemmet havde overvejet at nedskrive retningslinjer for, hvordan personalet forventes at håndtere situationer, hvor et barn stikker af.
Dette skulle ses i lyset af oplysningerne om, at nogle af børnene netop er indskrevet på Emdrupgård, fordi rømning er en del af deres strategi, når der opstår konflikter, og at det derfor opleves relativt ofte, at et barn stikker af.
 Kommunen har oplyst, at Emdrupgårds procedurer ved rømninger nu er nedskrevet, og har vedlagt en kopi af procedurerne.
 Jeg har noteret mig det oplyste.
 Ombudsmanden bad samtidig Emdrupgård om at oplyse, om hjemmet havde overvejet, om det ville være hensigtsmæssigt at samle de politikker og retningslinjer, der gælder for børn og ansatte på Emdrupgård i en medarbejderhåndbog eller lignende, så bl.a. nye medarbejdere og vikarer let kan finde disse oplysninger, og så der ikke opstår tvivl om, hvad der gælder.
 Kommunen har oplyst, at Emdrupgård allerede har en medarbejderhåndbog i papirform.
Kommunen har også oplyst, at ledelsen på Emdrupgård har besluttet, at den papirbaserede medarbejderhåndbog skal erstattes af en håndbog på skolens intranet.
Nye medarbejdere på Emdrupgård får et kursus i brugen af intranettet, så den pågældende har kendskab til, hvor man kan finde oplysninger om krav, regler og procedurer mv.
 Da den elektroniske håndbog ikke er et dokument, men en indbygget del af skoleintra, har kommunen oplyst, at jeg kan få ekstern adgang til skoleintra, hvis jeg ønsker det.
Jeg har noteret mig oplysningerne om, at der hele tiden har været en medarbejderhåndbog på Emdrupgård, og at håndbogen nu forbedres  forstår jeg  ved at gøres tilgængelig på intranettet for alle medarbejdere.
Jeg bemærker dog, at årsagen til, at ombudsmanden i opfølgningsrapporten gik ud fra, at der ikke fandtes en medarbejderhåndbog eller lignende for personalet, var, at ombudsmanden ikke havde modtaget oplysninger herom eller en kopi af håndbogen, som ombudsmanden havde bedt om  hvis en sådan fandtes  i rapporten af 9. juni 2011.
Ad 4.14. Seksuel adfærd Københavns Kommune oplyste, at kommunen  på baggrund af den bekymring som ombudsmanden havde udtrykt vedrørende (manglende) effektiv natovervågning på døgnafdelingerne  ville undersøge behovet for en vågen nattevagt nærmere.
Kommunen ville bl.a. undersøge den viden og erfaring andre institutioner, der anvender bevægelsesfølere, måtte have.
Ombudsmanden bad kommunen om at underrette ombudsmanden om resultatet af kommunens undersøgelse.
Kommunen har oplyst, at konklusionen på undersøgelsen af omfanget af brugen af bevægelsessensorer på døgninstitutioner for børn og unge under Socialforvaltningen i Københavns Kommune er, at kun én institution har installeret en bevægelsessensor, som aktiveres, når der er bevægelse på gangarealet, og som vækker den sovende nattevagt.
Der er derfor få erfaringer med brugen af bevægelsesfølere.
Kommunen har samtidig oplyst, at Socialforvaltningenen imidlertid har taget ombudsmandens anbefaling til efterretning og er velvilligt indstillet på at etablere effektiv natovervågning på døgninstitutionerne.
Socialforvaltningen er på nuværende tidspunkt i gang med bl.a. at undersøge omkostningerne forbundet med etableringen af bevægelsessensorer på forvaltningens døgninstitutioner.
Undersøgelsen sker for at kunne vurdere, om det vil være en mulighed at installere bevægelsessensorer på alle forvaltningens døgninstitutioner med det formål at forebygge seksuelle krænkelser mellem de anbragte børn.
Jeg har noteret mig, at Socialforvaltningen har taget ombudsmandens anbefaling om, at der bør etableres effektiv natovervågning på døgnafdelingen på Emdrupgård, til efterretning.
Samtidig har jeg noteret mig oplysningerne om, at Socialforvaltningen er velvilligt indstillet på at etablere effektiv natovervågning på  muligvis alle  forvaltningens døgninstitutioner.
Jeg beder kommunen om at underrette mig om de konkrete tiltag, som kommunen måtte iværksætte for at etablere effektiv natovervågning på døgnafdelingen på Emdrupgård.
Samtidig beder jeg kommunen om at underrette mig om resultatet af de undersøgelser og overvejelser, som kommunen foretager i relation til, om det vil være en mulighed at installere bevægelsesfølere på alle kommunens døgninstitutioner.
 Ad 4.15. Vold mv.
I opfølgningsrapporten havde ombudsmanden noteret sig oplysningerne om, at der er en voldspolitik på Emdrupgård.
Kommunen havde oplyst, at voldspolitikken stod over for en revidering, men at den var gældende både over for børn og voksne.
Ombudsmandens bemærkninger  som også er gengivet nedenfor i dette afsnit  skulle ses i lyset af, at ombudsmanden ikke havde modtaget en kopi af voldspolitikken og derfor ikke kendte indholdet af den eksisterende voldspolitik på Emdrupgård.
Ombudsmanden anbefalede, at Emdrupgård overvejede, om det kunne være hensigtsmæssigt at udarbejde et generelt regelsæt for børnenes adfærd.
Det skyldtes, at det  uanset at ombudsmanden var opmærksom på, at det ikke er et krav, at der udarbejdes generelle regler for børnenes adfærd  var ombudsmandens opfattelse, at generelle regler for børnenes adfærd kan være med til at imødegå negativ adfærd og mobning, ligesom der også kan være en pædagogisk gevinst ved at inddrage børnene i processen med selve udarbejdelsen af et sådant regelsæt.
Ombudsmanden bad om at få oplyst, hvad der skete i anledning af anbefalingen.
Kommunen har oplyst, at Emdrupgård i indeværende skoleår deltager i et projekt, som går ud på at fremme elevers positive adfærd.
Projektet hedder PALS (Positiv Adfærd i Læring og Samspil). Projektet er igangsat af Socialforvaltningen og løber over de kommende 4 år.
Kommunen har vedlagt Socialstyrelsens beskrivelse af PALS.
Kommunen har oplyst, at en del af projektet er at opstille tydelige regler på institutionen.
Der er tale om regler, der gælder for alle, er positivt formuleret, enkle at forstå, er indøvet af eleverne, gælder på alle områder, har kendte, milde og forudsigelige konsekvenser ved brud, og som bliver håndhævet ens af alle medarbejdere.
 Derudover har kommunen oplyst, at der jævnligt både i skolen og på døgnafdelingerne afholdes børnemøder, ligesom der er et børneråd, som holder møde hver 6. uge, hvor der ofte drøftes regler om adfærd.
Jeg har noteret mig, at Emdrupgård løbende arbejder med børnenes adfærd generelt, og at hele institutionen  som en del af deltagelsen i projektet PALS  arbejder med at opstille tydelige regler for børnenes adfærd.
Jeg foretager mig ikke mere vedrørende dette punkt.
Ombudsmanden anbefalede desuden, at Emdrupgård overvejede, om det kunne være hensigtsmæssigt at udarbejde et generelt regelsæt for, hvordan ledelsen forholder sig til vold eller anden grænseoverskridende adfærd (herunder hvem der tager beslutningen om, at et forhold skal anmeldes til politiet, og hvordan der skal reageres over for det barn eller den forælder, der har udøvet vold eller anden grænseoverskridende adfærd). Det skyldtes, at det  uanset at ombudsmanden også her var opmærksom på, at det ikke er et krav, at der udarbejdes sådanne regler  var ombudsmandens opfattelse, at retningslinjer for, hvordan ledelsen forholder sig til vold og anden grænseoverskridende adfærd over for personalet, er med til at sikre, at medarbejderne ikke er i tvivl om, hvor grænserne går for, hvilken adfærd fra et barn eller en forælder, som medarbejderne skal acceptere, også sådan at der ikke opstår (eller er risiko for, at der opstår) en negativ kultur om, hvad medarbejderne skal kunne klare.
Ombudsmanden bad om at få oplyst, hvad der skete i anledning af anbefalingen.
Derudover bad ombudsmanden om at modtage en kopi af voldspolitikken  også selvom den endnu ikke var blevet revideret.
 Kommunen har sendt en kopi af Emdrupgårds voldspolitik og beklaget, at voldspolitikken ikke blev sendt tidligere.
Jeg må forstå indholdet af voldspolitikken sådan, at voldspolitikken endnu ikke er blevet revideret, og at voldspolitikken således stadigvæk står over for en revidering.
Jeg går ud fra, at Emdrupgård i forbindelse med den forestående revidering af voldspolitikken vil være opmærksom på ombudsmandens bemærkninger herom i rapporten af 9. juni 2011 og opfølgningsrapporten af 31. oktober 2011. Jeg foretager mig herefter ikke mere vedrørende dette spørgsmål.
 Ad 5.5. Anvendelse af skemaer mv.
 I opfølgningsrapporten bad ombudsmanden Emdrupgård om at sende en kopi af de retningslinjer, som Emdrupgård ville udarbejde for, hvem der sender indberetningsskemaerne til opholdskommunen straks efter, at skemaet er blevet udfyldt.
 Kommunen har oplyst, at det nu er fast procedure på Emdrupgård, at socialrådgiveren orienterer de rette myndigheder.
 Jeg har noteret mig det oplyste.
 I lyset af kommunens oplysning om, at det elektroniske månedsskema kun blev anvendt til indberetning af magtanvendelser i døgnafdelingerne og ikke i skolen, bad ombudsmanden om at få oplyst, hvordan den månedlige indberetning for magtanvendelser foretaget i skolen så skete.
Kommunen har oplyst, at straffelovens bestemmelser om nødværge og nødret er lovhjemlen for magtanvendelse i interne skoler og dagtilbud.
Socialforvaltningen har besluttet, at interne skoler og dagtilbud under Socialforvaltningens ansvarsområde og tilsyn skal registrere og indberette magtanvendelser i henhold til proceduren i magtanvendelsesbekendtgørelsens §§ 41 og 43, selvom magtanvendelsesbekendtgørelsen ikke finder anvendelse på disse tilbud.
 Jeg har noteret mig det oplyste om, at der nu gælder ensartede procedurer for registrering og indberetning af magtanvendelser over for børn i Københavns Kommunes dag- og døgntilbud, herunder  som jeg forstår kommunens oplysninger  at Emdrupgård nu også anvender et elektronisk skema til den månedlige indberetning af magtanvendelser i skolen til tilsynskommunen.
Som nævnt i opfølgningsrapporten tilsluttede Socialforvaltningen sig ombudsmandens forslag til forbedringer af indberetningsskemaet.
Det skyldtes, at skemaet  selvom det er udarbejdet til institutionernes interne brug  også anvendes som tjekskema for institutionerne.
Socialforvaltningen overvejede derfor at gøre dette skema obligatorisk for institutionerne som det skema, der ifølge § 41, stk. 3, i magtanvendelsesbekendtgørelsen skal findes i en protokol i institutionen.
Kommunen har oplyst, at der i efteråret 2011 er integreret nye skemaer til brug for beskrivelse af og indberetning af magtanvendelser i hele Socialforvaltningen.
Af skemaet fremgår det, hvorvidt opholds- og tilsynskommunen er blevet orienteret og hvilken dato.
Det er obligatorisk for både interne skoletilbud, dagbehandlings- og døgninstitutioner at benytte dette skema til indberetning.
Kommunen har vedlagt en kopi af det nye indberetningsskema.
Jeg har noteret mig, at kommunen har valgt at gøre de nye indberetningsskemaer obligatoriske for alle interne skoler, dagbehandlings- og døgntilbud.
Jeg foretager mig ikke mere vedrørende dette punkt.
Ad 5.7. Københavns Kommunes tilsyn med Emdrupgårds anvendelse af magtanvendelsesbekendtgørelsen I opfølgningsrapporten bad ombudsmanden kommunen om at underrette ombudsmanden om resultatet af kommunens opfølgning på, om det lykkes Emdrupgård at nedbringe antallet af magtanvendelser.
Kommunen har oplyst, at det er lykkedes at nedbringe antallet af magtanvendelser på Emdrupgård.
Kommunen har i den forbindelse oplyst følgende tal:
 I 2. kvartal i 2011 blev der indberettet 28 magtanvendelser.
 I 3. kvartal i 2011 blev der indberettet 17 magtanvendelser.
Til sammenligning kan det nævnes, at der i 3. kvartal i 2010, blev indberettet 32 magtanvendelser. Kommunen har også oplyst, at forvaltningen i løbet af 2011 har været i tæt dialog med ledelsen på Emdrupgård.
Den 6. juni 2011 blev der gennemgørt en dialogkonference mellem institutionens ledelse og forvaltningen med netop det formål at forstærke institutionens bestræbelser på at få antallet af konflikter med magtanvendelse over for børn i institutionen reduceret.
Ved udgangen af 2011 har forvaltningen i samarbejde med Socialstyrelsen og den private uddannelsesaktør SPUK (Social og Pædagogisk Udviklings- og Kursuscenter) udbudt kurser om magtanvendelse til såvel pædagogisk personale som ledelse.
Jeg har noteret mig oplysningerne om, at det er lykkedes for Emdrupgård at nedbringe antallet af magtanvendelser i institutionen.
Idet jeg går ud fra, at Emdrupgård og Københavns Kommune fortsat vil have fokus på at nedbringe antallet af magtanvendelser yderligere, foretager jeg mig ikke mere vedrørende dette spørgsmål.
Ad 6. Personaleforhold I opfølgningsrapporten bad ombudsmanden på ny om at få oplyst, om ledelsen havde gjort sig nogle overvejelser om, hvordan der hurtigere kan skaffes vikarer.
Kommunen har oplyst, at ledelsen på Emdrupgård løbende arbejder med, hvordan det kan sikres, at der er vikarer til rådighed for både døgnafdelingen og skolen.
Emdrupgård har netop iværksat en løsning i skolen/klubben, hvor institutionen har ansat en såkaldt flyver, som er en fastansat vikar.
Hvis denne løsning dækker behovet, vil den sandsynligvis blive forsøgt integreret på døgnafdelingen også.
 Jeg har noteret mig de tiltag og overvejelser, som Emdrupgård og kommunen har gjort for at sikre, at der hurtigt kan skaffes vikardækning.
 Da ombudsmanden ikke havde modtaget de oplysninger, som ombudsmanden havde bedt om i rapporten af 9. juni 2011, om, hvordan belægningen aktuelt så ud, og om det i forbindelse med nedgangen i belægningen havde været nødvendigt at afskedige personale, bad ombudsmanden på ny Emdrupgård om disse oplysninger.
Kommunen har oplyst, at Emdrupgård siden inspektionen har nedlagt den ene døgnafdeling og nu har en normering på 8 børn til døgnbehandling og 28 elever i skolen.
Derudover har Emdrupgård, som nævnt ovenfor, sammenlagt de to tidligere skoler til én skole pr. 1. august 2011.
 Den aktuelle belægning pr. 1. januar 2012 er: 9 børn i døgnafdelingen (heraf 1 barn i overbelægning), og 26 elever i skolen (underbelægning på 2 elever).
Kommunen har oplyst, at nedlæggelsen af en døgnafdeling har været efterfulgt af en nednormering af personalegruppen.
Desuden er nogle medarbejdere blevet omplaceret, ligesom nogle er ansat i særlige fleksible ansættelser.
Samlet set blev der nedlagt en afdeling, hvor der var 7 pædagoger, 1 studerende og 1 afdelingsleder tilknyttet.
I alt blev 3 pædagoger opsagt pga. for højt sygefravær, og 4 pædagoger valgte at opsige deres stillinger.
Emdrupgård har derfor ikke haft afskedigelser med direkte afsæt i nedlæggelsen af den ene døgnafdeling.
 Jeg har noteret mig det oplyste og foretager mig ikke mere vedrørende dette spørgsmål.
Opfølgning Bortset fra de underretninger, som jeg har bedt om under punkt 4.14 om seksuel adfærd, anser jeg nu sagen om inspektionen af Skole- og behandlingshjemmet Emdrupgård for afsluttet.
Underretning Denne afsluttende rapport sendes til Skole- og behandlingshjemmet Emdrupgård, Københavns Kommune, Folketingets Retsudvalg, Tilsynet i henhold til grundlovens § 71, stk. 7, og til børnene på Emdrupgård og deres forældre.
