Cirkulære om personeluddannelse i forsvaret I medfør af § 8 a i lov nr. 122 af 27. februar 2001 om forsvarets formål, opgaver og organisation m.v., som ændret ved lov nr. 568 af 9. juni 2006 og lov nr. 624 af 12. juni 2013, bestemmes:
Bemyndigelser vedrørende forsvarets uddannelser § 1. Ved lov nr. 624 af 12. juni 2013 blev det som § 8 a indført i lov om forsvarets formål, opgaver og organisation m.v., at forsvarsministeren eller den, ministeren bemyndiger hertil, kan fastsætte regler om forsvarets uddannelser, herunder om en række ikke-udtømmende opregnede områder.
§ 2. Forsvarets uddannelser skal bygge på et videngrundlag, der ligger inden for det militære virkefelt.
Fagområdet består af militære operationer, militær ledelse og militær strategi.
Forsvarschefen tilvejebringer, vedligeholder og udvikler et tilstrækkeligt videngrundlag, så Forsvarets uddannelser opfylder Forsvarets kompetencebehov og de valgte uddannelsesniveauer.
 § 3. Forsvarskommandoen bemyndiges til i medfør af § 8 a i lov om forsvarets formål, opgaver og organisation m.v. at fastsætte regler om forsvarets uddannelser, herunder om:
 1) Akkreditering.
 2) Udbud.
 3) Antallet af uddannelsespladser.
 4) Adgang til og optagelse på uddannelse, jf. lovens § 8 b, stk. 1 og 2.
 5) Betaling, jf. lovens § 8 b, stk. 3 og 4.
 6) Merit.
 7) Mødepligt.
 8) Orlov.
 9) Prøver, eksaminer og censur.
 10) Klage over afgørelser i forbindelse med prøver og eksaminer, herunder om at omprøve og ombedømmelse kan resultere i en lavere karakter, jf. lovens § 8 c.
 11) Tildeling af grader.
 12) Bortvisning og andre disciplinære foranstaltninger.
 § 4. Hjemmeværnskommandoen bemyndiges til at godkende grunduddannelser på manuelt niveau samt efteruddannelser på alle niveauer inden for Hjemmeværnskommandoens område.
 § 5. Cirkulæret træder i kraft den 19. december 2013.
