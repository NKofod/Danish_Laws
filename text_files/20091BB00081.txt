Fremsat den 10. december 2009 af Mette Gjerskov (S), Ole Vagn Christensen (S), Benny Engelbrecht (S), Torben Hansen (S), Ole Hækkerup (S) og Flemming Møller Mortensen (S) Forslag til folketingsbeslutning om et danmarkskort over varmespild Folketinget pålægger regeringen at iværksætte, at Danmark overflyves og fotograferes med en varmefølsom kamerateknologi, som kan registrere varmespildet fra alle bygninger, og at oplysningerne bearbejdes og gøres frit tilgængelige for alle på internettet.
Dermed skabes et sagligt grundlag for investeringer i energiforbedringer af bygninger.
Der afsættes 80 mio. kr. til forslaget.
Bemærkninger til forslaget Det skal være slut med at fyre for gråspurvene.
Danmark skal være det første CO2-neutrale land i verden.
Det kræver, at vi udnytter al energi effektivt og undgår spild.
Den energi, der spares, udleder ingen CO2. Ved hjælp af ny teknologi udarbejdes et danmarkskort med varmespildet fra alle bygninger i Danmark, så alle  både borgere, myndigheder og offentlige institutioner  kan se deres varmespild på internettet.
Samtidig vil det være muligt at sammenligne sit eget hus med tilsvarende huse eller tjekke, om børnehaven og den lokale skole har et stort varmespild.
Ofte er manglende viden en af de hyppigste årsager til, at vi ikke får lavet de energiforbedringer, der kan skåne både klimaet og pengepungen.
Med det foreliggende beslutningsforslag tilbydes alle danskere denne viden.
Det er hensigten, at beslutningsforslaget således vil motivere til investeringer i at undgå varmespild.
Den foreslåede overflyvning og fotografering med varmefølsom kamerateknologi kaldes også termografering.
Termograferingen vil foregå på to måder.
En landsdækkende termografering vil give et overordnet billede, hvor samtlige danskere vil kunne se varmetabet.
Desuden skal der foretages en særskilt tredimensionel termografering i de 10 pct. tættest beboede områder af landet, hvor ca. 90 pct. af befolkningen bor.
Det giver et mere retvisende billede af varmespildet, da man på denne måde også ser bygninger delvis fra facaden og ikke kun fra taget.
Når selve fotograferingen er tilendebragt, bearbejdes data, og danmarkskortet offentliggøres på internettet.
Et samlet kort over Danmarks varmespild vil koste 80 mio. kr. at fremstille.
Beslutningsforslaget er en del af Socialdemokratiets klimajobplan, der skal skabe tusindvis af klimajob med en investering på 4 mia. kr. i 2010 og 2011.
Skriftlig fremsættelse Mette Gjerskov (S):
 Forslag til folketingsbeslutning om et danmarkskort over varmespild.
(Beslutningsforslag nr.
B 81).
