Skriftlig fremsættelse (14. december 2011) Ministeren for sundhed og forebyggelse (Astrid Krag) Herved tillader jeg mig for Folketinget at fremsætte:
Forslag til lov om ændring af sundhedsloven (Tilskud til tandbehandling til personer med medfødte sjældne sygdomme) (Lovforslag nr.
L 51) Det er regeringens mål at sikre alle behandling af høj kvalitet og mindske ulighed i sundhed, også når det gælder tandsundhed.
Med aftalen om finansloven for 2012 er der afsat 22 mio. kr. årligt til personer med medfødte sjældne sygdomme (dvs. med en hyppighed på højst 1:10.000), som medfører betydelige, dokumenterede tandproblemer.
Lovforslaget er en opfølgning på denne aftale og indeholder den nødvendige lovhjemmel i sundhedsloven for et særligt tilskud, så denne patientgruppe sikres en maksimal egenbetaling på 1.725 kr. årligt.
Med lovforslaget sidestilles denne patientgruppes maksimale egenbetaling med den maksimale egenbetaling for personer, der på grund af Sjøgrens Syndrom eller på grund af kræftbehandling med strålebehandling i hoved eller halsregion eller på grund af kemoterapi har betydelige, dokumenterede tandproblemer.
En del af patientgruppen (ca. 1.600 personer) har behov for vedligeholdelse og udskiftning af den protetiske behandling, som de oprindeligt har fået udført på de odontologiske landsdels- og videnscentre.
Sundhedsstyrelsen har peget på, at personer med behov for vedligeholdelse og udskiftning af protetisk behandling optimalt set bør behandles på de odontologiske landsdels- og videnscentre.
Derfor fremgår det af bemærkningerne til lovforslaget, at Sundhedsstyrelsen i forbindelse med udmøntningen af finansloven og den foreslåede ændring af sundhedsloven vil revidere sin Vejledning om omfanget af og kravene til den kommunale og regionale tandpleje, så det fremgår, at patientgruppen er omfattet af et vederlagsfrit tilbud om vedligeholdelse og udskiftning af protetisk behandling på de odontologiske landsdels- og videnscentre.
 Lovforslaget ønskes færdigbehandlet med henblik på ikrafttræden den 1. februar 2012.
Grundet ikrafttrædelsestidspunktet den 1. februar 2012 har det ikke været muligt at gennemføre høringen inden fremsættelsen.
Høringssvar og høringsnotat følger inden 1. behandlingen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
