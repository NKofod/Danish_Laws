Bekendtgørelse om refinansiering af rentetilpasningslån I medfør af § 6, stk. 12 og § 39, stk. 3, i lov om realkreditlån og realkreditobligationer m.v., jf. lovbekendtgørelse nr. 850 af 25. juni 2014, som ændret ved lov nr. 244 af 19. marts 2014, og § 152 b, stk. 9, i lov om finansiel virksomhed, jf. lovbekendtgørelse nr. 928 af 4. august 2014, som ændret ved lov nr. 244 af 19. marts 2014, fastsættes:
Anvendelsesområde § 1. §§ 3-5 finder anvendelse på realkreditlån omfattet af § 6, stk. 1-4, i lov om realkreditlån og realkreditobligationer m.v.
Stk. 2. § 4 finder ikke anvendelse på lån, hvor de bagvedliggende obligationer har en løbetid på op til 24 måneder, men hvor obligationerne ved refinansieringen skal afløses af obligationer med en løbetid længere end 24 måneder, og hvor lånene ikke refinansieres i deres helhed ved hver refinansiering Stk. 3. § 4 finder kun anvendelse ved refinansiering af lån, hvor lånet fortsætter på uændrede vilkår for refinansiering og rentefastsættelse efter refinansieringen, og der ikke er indgået fastkursaftale eller aftale om anden form for kurssikring.
 Stk. 4. § 6 finder anvendelse på lån ydet af pengeinstitutter finansieret ved særligt dækkede obligationer, hvor løbetiden på obligationerne er kortere end løbetiden på de bagvedliggende lån.
Definitioner § 2. I denne bekendtgørelse forstås ved:
 1) Effektiv rente: En obligations effektive rente defineres som den interne rente, hvormed obligationens fremtidige betalingsrække skal tilbagediskontores for at være lig kursværdien af obligationens hovedstol, og den fastlægges på baggrund af en enkelt handel eller et gennemsnit af flere handler med den pågældende obligation, eventuelt korrigeret med et terminstillæg eller terminsfradrag.
 2) Samlet salg: Med samlet salg af en obligationsserie, menes når den effektive rente fastsættes udelukkende på baggrund af én afregningskurs, fx én skæringskurs på en auktion eller én spotkurs ved tapsalg.
Realkreditinstitutter § 3. Ved refinansiering af lån skal realkreditinstituttet tilrettelægge salg af de nye obligationer, der skal bruges til at refinansiere lånene, således at realkreditinstituttet senest på dagen for obligationernes udløb kan konstatere, om der har været aftagere til alle de nødvendige nye obligationer.
Stk. 2. Realkreditinstituttet skal forud for indledning af salg af de nye obligationer offentliggøre en plan for salget.
Planen skal angive, hvilke lånetyper, salget af obligationer skal refinansiere, den mængde, der forventes solgt, hvordan og inden for hvilken periode salget forventes gennemført, og hvornår det konstateres, om der ved salget har været aftagere til alle de nødvendige nye obligationer.
Planen kan efterfølgende revideres.
 Stk. 3. Som aftagere, jf. stk. 1 og 2, ved salget af nye obligationer kan også henregnes obligationsudsteder og virksomheder, der er koncernforbundne med udsteder.
 § 4. I vilkårene for realkreditobligationer, særligt dækkede realkreditobligationer eller særligt dækkede obligationer, der er omfattet at lov om realkreditlån og realkreditobligationer m.v. § 6, skal realkreditinstituttet angive tidspunkt og metode for opgørelse af, om den effektive obligationsrente ved refinansieringen bliver mere end 5 procentpoint højere end den effektive rente fastsat ved den seneste refinansiering.
 § 5. Referencerenten, der skal anvendes ved en eventuel forlængelse af realkreditobligationer, særligt dækkede realkreditobligationer eller særligt dækkede obligationer, jf. lov om realkreditlån og realkreditobligationer m.v. § 32, stk. 6, skal være en hensigtsmæssig ledende referencerente i samme valuta som udstedelsen.
 Stk. 2. Tillægget til referencerenten kan være fra 0 og op til 5 procentpoint.
Pengeinstitutter § 6. Referencerenten, der skal anvendes ved en eventuel forlængelse af særligt dækkede obligationer, jf. lov om finansiel virksomhed § 152 b, stk. 4, skal være en hensigtsmæssig ledende referencerente i samme valuta som udstedelsen.
 Stk. 2. Tillægget til referencerenten kan være fra 0 og op til 5 procentpoint.
Orientering af låntager § 7. Hvis løbetiden på de bagvedliggende realkreditobligationer, særligt dækkede realkreditobligationer og særligt dækkede obligationer ved en refinansiering forlænges i henhold til § 6 eller § 32, stk. 6, i lov om realkreditlån og realkreditobligationer m.v. eller lov om finansiel virksomhed § 152b, stk. 4-6 eller § 247 h, stk. 4, skal instituttet, kurator, rekonstruktør eller administrator give meddelelse herom til låntagerne, således at låntagerne bliver i stand til at varetage egne interesser bedst muligt Strafbestemmelse § 8. Overtrædelse af § 3, stk. 1-2, samt § 4-5, stk. 1 og 2,  og §§ 6-7 straffes med bøde, medmindre højere straf er forskyldt efter den øvrige lovgivning.
Ikrafttræden § 9. Bekendtgørelsen træder i kraft den 1. januar 2015. Stk. 2. Bekendtgørelse nr. 251 af 19. marts 2014 om refinansiering af rentetilpasningslån ophæves.
