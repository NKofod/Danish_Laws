 Udgifter til smertestillende medicin, der var ordineret som led i  

 behandlingen af en arbejdsskade for at undgå en svært invaliderende  

 følgetilstand, fandtes at kunne afholdes efter arbejdsskadeforsikringslovens  

 § 25, idet medicinen fandtes nødvendig for at opnå bedst mulig helbredelse.
 REDEGØRELSE FOR SAGEN:
En malersvend fik ved en arbejdsskade i oktober 1981 brud på højre  

 overarm.
Som led i behandlingen fik han ordineret antirheumatiske og  

 smertestillende medikamina.
Foruden prednison drejede det sig om kodazon,  

 rohypnol, dextroproproxifen, kodifen og pacisyn.
 AFGØRELSEN, DER KLAGES OVER:
 Sikringsstyrelsen fandt, at skadelidte kun var berettiget til at få dækket  

 udgifterne til prednison i henhold til arbejdsskadeforsikringslovens § 25.  

 Styrelsen henviste til, at de øvrige medicinudgifter ikke kunne afholdes  

 efter loven, da der var tale om smertestillende medicin.
 KLAGEN TIL ANKESTYRELSEN:
Sagen blev på skadelidtes vegne anket af den hospitalsafdeling, hvor  

 pågældende gik til behandling.
Det anførtes, at fysiurgisk behandling ikke  

 kunne foretages uden den ordinerede antirheumatiske og smertestillende  

 medicin.
 SUPPLERENDE OPLYSNINGER EFTER ANKEN:
 Hospitalsafdelingen oplyste, at skadelidte havde haft en truende  

 refleksdystrofi, hvorfor det var nødvendigt at ordinere smertestillende  

 midler som led i behandlingen.
 LOVGRUNDLAG: I arbejdsskadeforsikringslovens § 25, stk. 1,1. pkt.,  

 bestemmes, at skønner sikringsstyrelsen under sagens behandling, at  

 sygebehandling eller optræning er nødvendig for at opnå bedst mulig  

 helbredelse, skal forsikringsselskabet betale udgifterne herved i det omfang,  

 disse ikke kan afholdes efter lov om offentlig sygesikring, eller som led i  

 behandlingen på offentligt sygehus.
 ANKESTYRELSENS AFGØRELSE:
Under hensyn til at den omhandlede smertestillende medicin var ordineret  

 som led i behandlingen for at undgå en svært invaliderende følgetilstand,  

 fandt ankestyrelsen, at medicinen havde været nødvendig for at opnå bedst  

 mulig helbredelse.
De omhandlede medicinudgifter skulle derfor afholdes af  

 forsikringsselskabet efter lovens § 25.
 Ankestyrelsen ændrede således sikringsstyrelsens afgørelse.
