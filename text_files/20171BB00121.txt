Fremsat den 23. marts 2018 af Jens Henrik Thulesen Dahl (DF), Alex Ahrendtsen (DF), Tilde Bork (DF), Kristian Thulesen Dahl (DF), Søren Espersen (DF), Marlene Harpsøe (DF), Christian Langballe (DF), Ib Poulsen (DF) og Peter Skaarup (DF) Forslag til folketingsbeslutning om at lade unge over 18 år anbragt uden for hjemmet få muligheden for at modtage SU Folketinget pålægger regeringen inden udgangen af 2018 at fremsætte de nødvendige lovforslag om at sikre, at unge over 18 år anbragt uden for hjemmet får mulighed for at modtage Statens Uddannelsesstøtte (SU) i stedet for uddannelseshjælp.
Bemærkninger til forslaget Formålet med Dansk Folkepartis beslutningsforslag er at give mulighed for, at de over 2.000 unge mellem 18 og 23 år, som er anbragt uden for hjemmet, kan vælge SU i stedet for uddannelseshjælp (»ANBAAR3: Anbragte børn og unge pr. 31. december efter administrations kommune, anbringelsessted, foranstaltning, alder og køn«, Danmarks Statistik, www.statistikbanken.dk, den 20. marts 2018).
De pågældende unge, som er anbragt uden for hjemmet i enten plejefamilie- eller institutionsregi, kan i dag modtage uddannelseshjælp, som er på niveau med SUen, afhængigt af den unges situation (hjemmeboende, udeboende, forsørger m.m.). Tildelingen af uddannelseshjælp foretages af kommunen, der vurderer, om den unge kan påbegynde en uddannelse.
Kriterierne for at få tildelt uddannelseshjælp er bl.a., at den unge ikke har en erhvervskompetencegivende uddannelse, har været ude for en social begivenhed, som har resulteret i, at den unge ikke kan skaffe det nødvendige til sig selv og sin familie, og at den unge ikke forsørges af andre (»Uddannelseshjælp - er du under 30 år og har du ikke en uddannelse? «, borger.dk).
 Problemet med den nuværende ordning er, at den unge, som modtager uddannelseshjælp, ikke må have en indtægt ved siden af sin uddannelseshjælp eller have en opsparing på over 10.000 kr., uden at der foretages en modregning i ydelsen (»Anbragte unge diskrimineres: Ingen SU, ingen opsparing, intet fritidsjob«, Avisen.dk, den 5. september 2015). Dette omfatter også studielån, som det netop kun er muligt at optage, når man modtager SU.
De nuværende vilkår forhindrer den unge i at tage et fritidsarbejde, få en forsmag på et kommende arbejdsliv og tilegne sig erhvervsmæssige erfaringer for på den måde at komme på rette vej.
De anbragte unge har i forvejen forskellige udfordringer, og med den nuværende praksis fratages de muligheden for at komme videre i livet.
For Dansk Folkeparti er det magtpåliggende med det foreliggende beslutningsforslag at sikre, at disse sårbare anbragte unge får muligheden for at tilvælge SU i stedet for uddannelseshjælp for på den måde at sikre fleksibilitet for dem på lige fod med andre unge, der modtager SU.
SU vil derfor blive en mulighed for disse unge og ikke et pålagt krav.
Den anbragte unge kan således selv medvirke til at tilrettelægge sit liv og sit videre uddannelsesforløb.
 De økonomiske konsekvenser, som det fremsatte beslutningsforslag indebærer, ønsker forslagsstillerne at regeringen udarbejder, for efterfølgende at kunne tage endelig stilling til beslutningsforslagets vedtagelse.
Skriftlig fremsættelse Jens Henrik Thulesen Dahl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at lade unge over 18 år anbragt uden for hjemmet få muligheden for at modtage SU.
(Beslutningsforslag nr.
B 121) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
