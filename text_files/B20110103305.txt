Bekendtgørelse om bevaring og kassation samt aflevering af borgerlige ægteskabsbøger I medfør af § 5, stk. 1, i bekendtgørelse nr. 591 af 26. juni 2003 om offentlige arkivalier og offentlige arkivers virksomhed fastsættes:
Område § 1. Bestemmelserne gælder for borgerlige ægteskabsbøger (prøvelsesbøger og ægteskabsbøger samt duplikater heraf), der er skabt eller tilvejebragt af kommunerne siden 1923.
Bevaring og kassation § 2. Borgerlige ægteskabsbøger, der er skabt eller tilvejebragt i perioden mellem 1. januar 1923 og 31. december 2006, bevares.
 Stk. 2. Borgerlige ægteskabsbøger, der skabes eller tilvejebringes i perioden efter 1. januar 2007, kasseres.
 Stk. 3. Samtlige andre dokumenter vedrørende prøvelsen af ægteskabsbetingelserne i perioden efter 1. januar 1923, der ikke er tilbageleveret parterne, kasseres.
 § 3. Arkivalier, som ikke skal bevares i henhold til § 2, kasseres, når opbevaringspligten efter andre bestemmelser er opfyldt, og når de efter myndighedernes egen vurdering i øvrigt ikke længere har retlig eller administrativ betydning.
Aflevering af arkivalier § 4. Borgerlige ægteskabsbøger, som skal bevares, afleveres til Statens Arkiver efter reglerne i bekendtgørelse nr. 925 af 6. september 2004 om aflevering af offentlige papirarkivalier til Statens Arkiver.
 Stk. 2. I Københavns Kommune afleveres borgerlige ægteskabsbøger, der skal bevares, til Københavns Stadsarkiv.
 Ikrafttrædelse m.v.
 § 5. Bekendtgørelsen træder i kraft den 1. december 2011.
 Stk. 2. Samtidig ophæves punkt 2A i bilag 1 i bekendtgørelse nr. 995 af 3. august 2010 om bevaring og kassation af arkivalier i kommunerne.
