Betænkning afgivet af Sundheds- og Ældreudvalget den 18. april 2017 Betænkning over Forslag til lov om ændring af sundhedsloven (Bedre brug af helbredsoplysninger til kvalitetsarbejde og retslægeligt ligsyn og obduktion samt særligt om samtykke ved behandling af børn og unge) [af sundhedsministeren (Ellen Trane Nørby)]:
1. Ændringsforslag Sundhedsministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 9. februar 2017 og var til 1. behandling den 2. marts 2017. Lovforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og sundheds- og ældreministeren sendte den 8. november 2016 dette udkast til udvalget, jf.
SUU alm. del  bilag 66. Den 9. februar 2017 sendte sundhedsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Danske Patienter og Foreningen af Praktiserende Speciallæger.
 Sundhedsministeren har over for udvalget kommenteret de skriftlige henvendelser til udvalget.
Deputationer Endvidere har Danske Patienter mundtligt over for udvalget redegjort for deres holdning til lovforslaget.
Spørgsmål Udvalget har stillet 10 spørgsmål til sundhedsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af DF og EL) indstiller lovforslaget til vedtagelse med de stillede ændringsforslag.
Et mindretal i udvalget (DF og EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Dansk Folkepartis medlemmer af udvalget bemærker, at det for partiet har været vigtigt at sikre, at tilliden til sundhedsvæsenet og den enkelte læge bevares.
Derfor bør man efter partiets opfattelse i større omfang end med forslaget sikre, at man som patient kan frabede sig, at ens helbredsoplysninger videregives.
Af ministerens svar på spørgsmål nr. 5 fremgår bl.a., at ansvaret for, at der gives tilstrækkelig information til patienten om patientens muligheder for at frabede sig, at der indhentes oplysninger, påhviler den ansvarlige sundhedsperson og de driftansvarlige myndigheder, og at informationen f.eks. kan gives i forbindelse med behandling af patienten, men også kan gøres ved hjemmesideinformation, pjecer el.lign.
Dette mener Dansk Folkeparti ikke er tilstrækkeligt, idet regionerne i givet fald med et opslag på en hjemmeside kan friholdes for ansvar, uanset om patienten har læst informationen på hjemmesiden eller ej.
Dansk Folkeparti mener derimod, at det bør sikres skriftligt, at patienten efter det foreslåede § 42 d, stk. 3, frabeder sig, at der indhentes data.
I modsat fald kan det føre til en tvist om, hvorvidt et samtykke er blevet overhørt eller ved en forglemmelse ikke er blevet behørigt noteret.
Dansk Folkeparti mener derfor ikke, at forslaget lever op til de syv principper, som er beskrevet i den politiske aftale fra februar 2017 »Bedre sundhed gennem moderne og sikker brug af data«, jf. afsnittet om »Åbenhed og gennemsigtighed for alle«, hvoraf det bl.a. fremgår, at borgere og patienter skal have bedre information om brugen af deres sundhedsdata, herunder deres muligheder for at sige fra over for, at deres helbredsoplysninger bruges.
På den baggrund kan Dansk Folkeparti ikke støtte forslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af sundhedsministeren, tiltrådt af udvalget:
 1) I de under nr. 1 foreslåede § 17, stk. 4 og 5, ændres »forældremyndighedsindehavers« til: »forældremyndighedens indehavers«, og i det foreslåede § 17, stk. 7, ændres »forældremyndighedsindehaver« til: »forældremyndighedens indehaver«.
[Ændring af terminologi] 2) Efter nr. 3 indsættes som nyt nummer:
»01. I § 42 a, stk. 7, der bliver stk. 6, ændres »stk. 1, 5 og 6« til: »stk. 1 og 5«.« [Ændring af henvisning til bestemmelse] 3) Nr. 15 affattes således:
»15. I § 198, stk. 1, ændres »og 3« til: »og 4«, og i § 199, stk. 2, 3. pkt., ændres »§ 198, stk. 3« til: »§ 198, stk. 4«.« [Forslag om ændring af titel på lov i henvisning til loven udgår og erstattes af forslag om henvisning til korrekte bestemmelser] Til § 3 4) Henvisningen »§ 1, nr. 1-16« ændres til: »§ 1, nr. 1-3, 01 og 4-16«.
[Konsekvens af det foreslåede nr. 2] Bemærkninger Til nr. 1 Af gældende ret i sundhedslovens § 17, stk. 1, fremgår det, at en patient, der er fyldt 15 år, selv kan give informeret samtykke til behandling, og at forældremyndighedens indehaver tillige skal have information og inddrages i den mindreåriges stillingtagen.
 Af stk. 2 fremgår det, at forældremyndighedens indehaver kan give informeret samtykke, såfremt sundhedspersonen efter en individuel vurdering skønner, at patienten, der er fyldt 15 år, ikke selv er i stand til at forstå konsekvenserne af sin stillingtagen.
 Med lovforslagets § 1, nr. 1, foreslås det, at der i sundhedslovens § 17 efter stk. 3 indsættes stk. 4-7.
 Af det i lovforslaget foreslåede stk. 4 fremgår det, at sundhedsministeren kan fastsætte nærmere regler om forældremyndighedsindehavers informerede samtykke i forbindelse med behandling af børn og unge i den undervisningspligtige alder ved sundhedsplejerske, herunder form og indhold af samtykket.
 Tilsvarende fremgår det af det i lovforslaget foreslåede stk. 5, at sundhedsministeren kan fastsætte nærmere regler om forældremyndighedsindehavers informerede samtykke i forbindelse med behandling af børn og unge ved den kommunale tandpleje, herunder form og indhold af samtykket.
 Derudover fremgår det af det foreslåede stk. 7, at sundhedsministeren kan fastsætte regler om forudgående og efterfølgende information til forældremyndighedsindehaver.
 Med den foreslåede ændring af lovforslaget erstattes »forældremyndighedsindehavers« i det foreslåede stk. 4 og 5 af »forældremyndighedens indehavers«, og »forældremyndighedsindehaver« i det foreslåede stk. 7 erstattes af »forældremyndighedens indehaver«. Ændringen sikrer, at der er overensstemmelse mellem den anvendte terminologi i de gældende regler og de regler, der er foreslået i lovforslaget.
Til nr. 2 Med lovforslagets § 1, nr. 3, foreslås det, at sundhedslovens § 42 a, stk. 6, ophæves, og at stk. 7-11 herefter bliver stk. 6-10.
 Af gældende ret i sundhedslovens § 42 a, stk. 7, der med den foreslåede bestemmelse bliver stk. 6, fremgår det, at sundhedspersoner, som er omfattet af stk. 1, 1. pkt., eller af regler udstedt i medfør af stk. 1, 2. pkt., uden for de i stk. 1, 5 og 6 nævnte tilfælde med patientens samtykke ved opslag i elektroniske systemer kan indhente oplysninger som nævnt i stk. 1 i forbindelse med behandling af patienter.
 Med den foreslåede ændring af lovforslaget udgår henvisningen til § 42 a, stk. 6, som ophæves, i § 42 a, stk. 7, som herefter bliver til stk. 6.
Til nr. 3 Med lovforslagets § 1, nr. 15, foreslås det, at henvisningen i sundhedslovens § 46, stk. 1, til lov om et videnskabsetisk komitésystem og behandling af biomedicinske forskningsprojekter ændres til lov om videnskabsetisk behandling af sundhedsvidenskabelige forskningsprojekter.
 Denne ændring blev imidlertid vedtaget ved § 39 i lov nr. 620 8. juni 2016 om kliniske forsøg med lægemidler, og den foreslåede ændring af henvisningen er således overflødig.
 Med den foreslåede ændring af lovforslaget foreslås det, at lovforslagets § 1, nr. 15, nyaffattes, således at der  i stedet for forslaget om ændring af titlen på den nævnte lov  foretages ændringer af sundhedslovens § 198, stk. 1, og § 199, stk. 2, 3. pkt., jf. nærmere nedenfor.
 Efter gældende ret i sundhedslovens § 198, stk. 1, modtager, registrerer og analyserer regionsrådet og kommunalbestyrelsen rapporteringer om utilsigtede hændelser, jf. stk. 2 og 3, til brug for forbedring af patientsikkerheden og rapportering af oplysninger efter reglerne i § 199.
Af sundhedslovens § 199, stk. 2, fremgår, at Styrelsen for Patientsikkerhed fastsætter nærmere regler om, hvilke utilsigtede hændelser der skal rapporteres af regionsrådet og kommunalbestyrelsen til Styrelsen for Patientsikkerhed, hvornår og i hvilken form rapporteringen skal ske, og hvad den skal indeholde.
Styrelsen for Patientsikkerhed fastsætter endvidere nærmere regler om, i hvilke tilfælde personer omfattet af § 198, stk. 2, skal rapportere om utilsigtede hændelser til regionsrådet og kommunalbestyrelsen, hvornår og i hvilken form rapporteringen skal ske, og hvad den skal indeholde.
Styrelsen for Patientsikkerhed kan desuden fastsætte nærmere regler om, i hvilken form rapportering efter § 198, stk. 3, skal ske.
 Med lovforslagets § 1, nr. 16, indsættes efter § 198, stk. 1, et nyt stk. 2, hvorefter stk. 3 bliver til stk. 4.
 Med den foreslåede ændring af lovforslagets § 1, nr. 15, foreslås det, at der med lovforslaget foretages de nødvendige konsekvensrettelser af sundhedslovens § 198, stk. 1, og § 199, stk. 2, 3. pkt., således at der i bestemmelserne henvises til § 198, stk. 4.
Til nr. 4 Med lovforslagets § 3 foreslås det, at loven ikke gælder for Færøerne og Grønland, men at lovens § 1, nr. 1-16, ved kongelig anordning kan sættes helt eller delvis i kraft for Færøerne med de ændringer, som de færøske forhold tilsiger.
Med den under nr. 4 foreslåede ændring af § 3 sikres det, at de under nr. 2 foreslåede ændringer herefter også vil fremgå af territorialbestemmelsen.
Dette betyder, at de under nr. 2 foreslåede ændringer vil kunne sættes helt eller delvis i kraft for Færøerne med de ændringer, som de færøske forhold tilsiger.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Klaus Markussen (V) Jakob Engel-Schmidt (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Flemming Møller Mortensen (S) Christian Rabjerg Madsen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Stine Brix (EL) Finn Sørensen (EL) Pernille Schnoor (ALT) Torsten Gejl (ALT) Lotte Rod (RV) Kirsten Normann Andersen (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
