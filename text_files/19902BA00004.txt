Nr BSF 4 Forslag til folketingsbeslutning om en erhvervs- og familievenlig  

 skatteomlægning Fremsat af Kofod-Svendsen (KRF) Lysholm Christensen (KRF) Glønborg (KRF)  

 Inger Stilling Pedersen (KRF) den 27. december 1990 Folketinget opfordrer regeringen til at fremsætte forslag, der på een gang sikrer reallønnen og samtidig forbereder Danmarks indtræden i det indre marked.
 Hensigten hermed er at sikre gode overenskomster for derved at bringe  

 ledige i arbejde, styrke virksomhedernes konkurrenceevne, forberede Danmarks  

 indtræden i det indre marked samt lette børnefamiliernes økonomiske  

 situation.
 Der skal skabes finansiel dækning for, at følgende lettelser gennemføres:
 1. Fødevaremomsen nedsættes fra 22 pct. til 10 pct. med virkning fra den  

 1. april 1991.
2. Børnefamilieydelsen forhøjes i to omgange, pr. 1. april 1991 og pr. 1.  

 januar 1992. Hver gang med 700 kr. pr. barn på årsbasis.
Endelig udvides  

 børnefamilieydelsen fra den 1. april 1991 til også at omfatte de sidste 3  

 måneder inden fødslen.
 3. Der indføres en familievenlig lejeværdi.
 4. Reglerne for skat og modregning af indkomstafhængige ydelser ændres fra  

 1991, så der indføres et reelt »skatteloft« på 68 pct. også for  

 pensionister og børnefamilier.
 5. Fra den 1. juli 1991 gennemføres en gradvis lettelse og omlægning af  

 samordningsfradraget for tjenestemandspensionister.
 6. Selskabs- og virksomhedsskatten nedsættes til 38 pct. i 1991 og til 35  

 pct. i 1992.
 7. Forskningsindsatsen styrkes ved, at der indføres et 125 pct.-fradrag  

 for alle virksomheders forsknings- og udviklingsudgifter.
 8. Med virkning fra 1991 forhøjes 1.300-kroners-reglen til 2.000 kr., og  

 arveafgiften på 12 pct. for testamentariske gaver til almennyttige  

 organisationer fjernes.
 9. Der gives skattefradrag for reparations- og vedligeholdelsesarbejder  

 indtil 20.000 kr. pr. bolig pr. år.
 10. Til erstatning for ophævelse af indeksering af afskrivninger og  

 afvikling af varelagre etableres en beskæftigelsesfremmende  

 konjunkturudligningsordning, der giver virksomhederne mulighed for at  

 henlægge 4.000 kr. pr. ansat for 1991.
Bemærkninger til forslaget Almindelige bemærkninger Forud for de kommende overenskomstforhandlinger nedsættes fødevaremomsen,  

 erhvervsbeskatningen lempes, børnefamilieydelsen forhøjes, og der indføres en  

 familievenlig lejeværdi.
 Beslutningsforslaget indeholder forslag, der kan være med til at nå de  

 vigtigste økonomiske mål:
 1. Fuld beskæftigelse.
 2. Overskud på betalingsbalancen og tilbagebetaling af udlandsgælden.
 3. Balance/overskud på statsfinanserne samt tilbagebetaling af  

 indlandsgælden.
Forslagsstillerne finder det vigtigt, at Danmark for alvor kommer i gang  

 med tilpasningen til EF's indre marked.
I den forbindelse bør Danmark mindske  

 både indirekte og direkte skatter.
En forbedring af konkurrenceevnen er den eneste holdbare mulighed for  

 større beskæftigelse, uden at ligevægten på betalingsbalancen sættes over  

 styr.
Overenskomstforhandlingerne i foråret bliver afgørende for  

 beskæftigelsesudviklingen i de kommende år.
Forslagsstillerne foreslår derfor, at momsen på fødevarer nedsættes til 10  

 pct. forud for overenskomstforhandlingerne.
Det vil være et signal til  

 arbejdsmarkedets parter om at indgå fornuftige overenskomster med  

 lønstigninger tæt på nul.
Herved vil konkurrenceevnen blive styrket, og  

 dermed er grundlaget skabt for øget beskæftigelse.
Det er forslagsstillernes opfattelse, at en nedsættelse af momsen langt  

 bedre modvirker lønpres end en fjernelse af 6 pct.-skatten.
En fjernelse af 6  

 pct.-skatten vil især være en fordel for personer med en høj indkomst.
Det må  

 således frygtes, at persongrupper, der ikke får fordel af fjernelsen af 6  

 pct.-skatten, vil presse meget på for at få lønforhøjelser.
En momsreduktion  

 vil være en fordel for alle, og den vil derfor bedre kunne medvirke til, at  

 lønningerne holdes i ro.
Familier, hvor begge ægtefæller arbejder på deltid,  

 eller hvor kun den ene af ægtefællerne er udearbejdende, får i praksis ingen  

 glæde af fjernelsen af 6 pct.-skatten.
Det er et forkert familiepolitisk  

 signal især at belønne de familier, hvor begge ægtefæller er  

 fuldtidsudearbejdende.
Forslagsstillerne mener også, at en reduktion af momsen socialt er mere  

 forsvarlig end fjernelse af 6 pct.-skatten.
Momslettelsen vil være til fordel  

 for alle, ikke mindst personer med en lav indkomst, der bruger hovedparten af  

 deres indkomst til forbrug.
En reduktion af madmomsen vil også være en tilpasning til EF's indre  

 marked.
Den danske moms ligger langt over EF-niveau.
Danmark er det eneste  

 EF-land, der ikke har differentieret moms.
De andre EF-lande har en lav  

 momssats på basale fødevarer og visse andre varer.
Disse satser varierer  

 mellem 0 og 9 pct.
England og Irland har således ikke moms på visse  

 varegrupper, hvorimod Tyskland har en sats på 7 pct.
For at forbedre dansk erhvervslivs konkurrenceevne finder  

 forslagsstillerne det vigtigt, at beskatningen af erhvervslivet lempes  

 yderligere.
Det bringer beskatningen i bedre overensstemmelse med andre  

 EF-landes.
Under hensyntagen til, at forslaget indeholder en række elementer,  

 der medfører øgede udgifter for erhvervslivet, finder forslagsstillerne det  

 vigtigt hurtigt at gennemføre skattelettelser for erhvervslivet.
Der er brug for at få sat gang i flere forsknings- og udviklingsprojekter  

 i erhvervslivet.
Det er en beklagelig kendsgerning, at den danske  

 industriforskning relativt kun er halvt så stor som i de øvrige  

 industrialiserede lande.
Forslagsstillerne mener, det er vigtigt at fremme  

 forskningen ved at give erhvervslivet bedre fradragsmuligheder for  

 forsknings- og forsøgsprojekter.
 For yderligere at fremme beskæftigelsen anser forslagsstillerne det for  

 rimeligt at indføre fradrag for reparations- og vedligeholdelsesarbejder på  

 boliger.
Forslagsstillerne mener, at oprettelse af en beskæftigelsesfremmende  

 konjunkturudligningsordning i stor udstrækning vil kunne være med til at  

 reducere arbejdsløsheden.
Virksomhederne får her mulighed for at henlægge et  

 beløb på 4.000 kr. i 1991. Virksomhederne kan således opnå en  

 skatteudskydelse, hvis der ansættes flere.
Ordningen skal ses i sammenhæng med, at virksomhedernes mulighed for at  

 udskyde skattebetalingen mindskes.
Det gælder bl.a. muligheden for at  

 foretage varelagernedskrivninger og indeksering af afskrivninger.
Muligheden  

 for at udskyde skat bliver således knyttet til ansættelse af personer frem  

 for udbygning af varelageret.
 Som et led i skattelettelserne forbedres børnefamilieydelsen, og der  

 indføres en familievenlig lejeværdi.
Det er meget vigtigt, at samfundet udviser en så positiv holdning som  

 muligt over for de forældre, der vælger at sætte børn i verden.
Det foreslås  

 derfor, at børnefamilieydelsen forhøjes pr. 1. april 1991 og 1. januar 1992  

 med 700 kr. på årsbasis.
For de 3 kvartaler i 1991 bliver forhøjelsen på 525  

 kr.
Som noget nyt gives børnefamilieydelsen fra den 1. april 1991 også i de  

 sidste 3 måneder inden fødslen.
Dette forslag har et abortforebyggende sigte.  

 Efter forslagsstillernes opfattelse vil en børnefamilieydelse udbetalt sidst  

 i graviditeten være dels et positivt signal til den gravide og dels en  

 økonomisk håndsrækning.
Forslagsstillerne mener, at miljøafgifter i større udstrækning skal  

 anvendes til fremme af miljørigtig produktion.
Hovedformålet med  

 miljøafgifter skal være at reducere det samlede energiforbrug og skabe  

 incitament til miljøforsvarlige omlægninger af produktion samt til et system  

 med mindst muligt modsætningsforhold mellem økonomiske og miljømæssige  

 interesser.
Provenuet fra miljøafgifterne skal bruges til miljøforbedrende  

 foranstaltninger.
Miljøafgifterne må ikke totalt set belaste erhvervslivet.
Bemærkninger til forslagets enkelte punkter Ad nr. 1 Madmomsen nedsættes fra 22 pct. til 10 pct. med virkning fra den 1. april  

 1991. Følgende varer omfattes ikke af nedsættelsen: Øl, vin, spiritus og  

 tobaksvarer.
Det må overvejes at anvende et snævrere madmomsbegreb og i  

 stedet benytte noget af provenuet til at lette visse punktafgifter.
Ad nr. 2 Børnefamilieydelsen forhøjes pr. 1. april 1991 og pr. 1. januar 1992.  

 Hver gang med 700 kr. pr. barn på årsbasis.
Pr. 1. april 1991 vil  

 børnefamilieydelsen for de 0-3-årige udgøre 1.875 kr. i kvartalet og 1.600  

 kr. for de 4-17-årige.
Børnefamilieydelsen udvides, så den fra den 1. april  

 1991 gives, når der skønnes at være 3 måneder til fødslen.
På dette tidspunkt  

 vil forældrene få udbetalt 1.875 kr.
Ad nr. 3 Der indføres et nedslag i lejeværdien på 1.000 kr. pr. hjemmeboende barn  

 under 18 år.
Det skønnes, at der er knap 800.000 børn, hvor forældrene bor i  

 ejerbolig omfattet af lejeværdireglerne.
En gennemførelse af forslaget  

 skønnes at medføre et provenutab på 400 mio. kr.
Ad nr. 4 Fra 1991 gennemføres et »marginalskatteloft« eller dertil  

 svarende foranstaltninger for pensionister og børnefamilier, som rammes af  

 meget høje »sammenlagte marginalskatter«, når skatten tillægges  

 aftrapning af indkomstbestemte ydelser.
Løsningen skal tage sit udgangspunkt  

 i rapporten om samspilsproblemer, som i begyndelsen af 1991 afgives af det  

 udvalg, der blev nedsat i forbindelse med behandlingen af  

 satsreguleringsloven i foråret 1990. Målsætningen skal være, at der aldrig må  

 tages mere end 68 pct. tilsammen i skat og aftrapning ved en  

 indkomstfremgang.
Ad nr. 5 Med virkning fra den 1. juli 1991 gennemføres en gradvis lettelse i  

 samordningsfradraget for tjenestemandspensionister.
Lettelsen skal i første  

 omgang gives til dem, der oppebærer de laveste tjenestemandspensioner.
Det  

 foreslås, at der lægges et loft over, hvor stor en del af pensionen  

 samordningsfradraget kan udgøre.
Dette loft foreslås sænket fra 25 til 20  

 pct. over en fireårsperiode fra den 1. juli 1991 til 1994.
Ad nr. 6 Selskabsskatten og skatten af fonde og foreninger nedsættes til 38 pct.  

 for indkomståret 1991 og til 35 pct. for indkomståret 1992.  

 Beskatningsprocenten for investeringsforeninger ændres ikke.
 Virksomhedsskat for personer, der anvender virksomhedsskatteordningen,  

 nedsættes fra 50 pct. til 38 pct. fra og med indkomståret 1991.  

 Virksomhedsskatten nedsættes til 35 pct. for indkomståret 1992.
Ad nr. 7 Virksomheder har i dag mulighed for at fradrage udgifter til forsøgs- og  

 forskningsaktiviteter, jf. lignigslovens § 8 B, stk. 1. Det foreslås at give  

 fradragsret med 125 pct. af udgifterne.
Ad nr. 8 Med virkning fra 1991 forhøjes 1.300 kr.-reglen til en 2.000 kr.-regel.  

 Det vil give et provenutab på 15 mio. kr.
Arveafgiften på 12 pct. for  

 testamentariske gaver til almennyttige organisationer fjernes.
Provenutabet  

 herved vil blive på 35 mio. kr.
Ad nr. 9 Der ydes fradrag for reparations- og vedligeholdelsesarbejder udført af  

 momsregistrerede håndværkere på indtil 20.000 kr. pr. bolig pr. år fra den 1.  

 januar 1991. Skatteværdien af fradraget udgør således maksimalt ca. 10.000  

 kr. pr. bolig pr. år.
Nogle reparationsarbejder vil muligvis være dyrere end  

 20.000 kr., men mange billigere.
Hvis man antager, at 400.000 boligejere om  

 året i gennemsnit fradrager 15.000 kr., vil det umiddelbart koste 3.000 mio.  

 kr. i manglende skatteindtægter til det offentlige.
Dette skal ses i  

 sammenhæng med, at fradragsmuligheden forventes at skabe yderligere  

 aktiviteter i byggesektoren, hvorved der skabes flere skatteindtægter og  

 spares dagpenge.
Desuden sker finansieringen ved afskaffelse af  

 standardfradraget for enfamilieshuse.
 Hvis væsentlig flere benytter ordningen, vil det naturligvis koste det  

 offentlige mere i første omgang, men til gengæld vil det i en situation med  

 mange arbejdsløse i byggebranchen betyde højere skattepligtige indkomster og  

 mindre udbetaling af dagpenge.
Ad nr. 10 Til erstatning for varelagernedskrivningerne og indekseringen af  

 afskrivningsgrundlaget indføres en beskæftigelsesfremmende  

 konjunkturudligningsordning.
Virksomhederne gives adgang til at henlægge  

 24.000 kr. (satsregulerede 1991-kroner), når ordningen er fuldt indført i  

 1996. Ordningen indføres med 1/6 pr. år i årene 1991-1996 i takt med, at  

 varelagernedskrivningerne udfases.
Beskæftigelsesfradraget er derfor 4.000  

 kr. pr. ansat i 1991, 8.000 kr. i 1992 osv.
Ligesom ved  

 varelagernedskrivninger skal sidste års henlæggelser indtægtsføres året  

 efter.
Bemærkninger til de enkelte finansieringselementer Ad nr. 1 Ramme afsat på forslag til finanslov 1991 til ophævelse af  

 dobbeltbeskatningen.
Ad nr. 2 Efter gældende regler kan et underskud i den skattepligtige indkomst  

 fremføres i op til 5 år, selv om den skattepligtige går konkurs og ikke  

 betaler sin gæld.
Samme regler gælder, selv om den skattepligtige opnår  

 gældssanering, tvangsakkord eller frivillig akkord, der betyder, at hans gæld  

 til kreditorerne nedsættes eller eftergives.
 Det foreslås at begrænse adgangen til at fremføre underskud dels ved  

 konkurs, dels når gælden nedsættes ved tvangsakkord, gældssanering eller  

 frivillig akkord.
Ad nr. 3 Efter gældende regler skal der ved ophævelse i utide af pensionsordninger  

 med løbende udbetalinger alene betales en afgift på 40 pct.
For  

 forsikringsordninger med løbende udbetalinger skal der derimod betales  

 indkomstskat eller afgift og tillægsafgift ved førtidig ophævelse.
Det foreslås, at reglerne om indkomstskat eller tillægsafgift ved  

 ophævelse i utide fremover skal finde anvendelse på alle kategorier af  

 ordninger med løbende udbetalinger, det vil sige også dem, der i dag kun er  

 belagt med afgift.
Denne ændring skal udformes sådan, at den ikke får  

 tilbagevirkende kraft.
Ad nr. 4 Der foreslås en generel symmetrisk beskatning af finansielle kontrakter  

 (optioner, futures m.v.), hvorefter alle gevinster er skattepligtige og alle  

 tab er fradragsberettigede.
Der indføres endvidere en symmetrisk beskatning for alle skattepligtige af  

 kursgevinster og -tab på fordringer og gæld i fremmed valuta.
Herefter vil  

 det ikke være muligt for privatpersoner at opnå risikofri gevinster efter  

 skat ved lånefinansieret investering i fremmedmøntede obligationer (de  

 såkaldte »australdollar-arrangementer«).
Ad nr. 5 De gældende regler om udlandslempelse indebærer, at hvis en del af et  

 selskabs indkomst hidrører fra virksomhed i udlandet, nedsættes selskabets  

 indkomstskat med halvdelen af det skattebeløb, der forholdsmæssigt svarer til  

 den del af indkomsten, der hidrører fra udlandet.
 Det foreslås, at reglen om udlandslempelse ophæves fra og med indkomståret  

 1991, og at beløbet bruges til de forbedrede fradragsmuligheder for  

 virksomheders forskningsindsats.
Ad nr. 6 Afgiften på groftskåret røgtobak foreslås sat op til næsten samme niveau  

 som fintskåret røgtobak.
Ad nr. 7 Den rentefri kredit for indbetaling af cigaretafgiften forslås reduceret  

 med 1 måned fra 1992, således at der bliver indbetalt ekstra ca. 500 mio. kr.  

 een gang for alle til nedbringelse af kreditten for cigaretafgift.
Ad nr. 8 Refusion af afgiften på olie m.v. til erhvervsmæssig vejtransport  

 foreslås reduceret som led i tilpasningen til EF's indre marked.
Afgiften  

 indføres gradvis, således at vejtransporten i 1991 vil bære en afgift på 80  

 øre pr. liter og i 1992 en afgift på 95 øre pr. liter.
 Samtidig hermed må der på transportområdet sikres lige konkurrencevilkår i  

 EF.
Ad nr. 9 Initiativ på dette område afventer betænkning fra udvalg under  

 Finansministeriet.
Ad nr. 10 Hypotekbankens overskud overføres til staten i lighed med, hvad der  

 gælder for Nationalbankens overskud.
Ad nr. 11 Kontingenter til fagforeninger og arbejdsgiverorganisationer er  

 fradragsberettigede ved opgørelse af den skattepligtige indkomst efter  

 ligningslovens § 13, der gælder for både lønmodtagere og selvstændige.
 Det foreslås, at fradragsretten for faglige kontingenter samt bidrag til  

 arbejdsgiverorganisationer delvis fjernes med virkning i 1991 og fuldt ud i  

 1992.
Ad nr. 12 Standardfradraget for enfamilieshuse på 2.000 kr. pr. år afskaffes.
Ad nr. 13 Der indføres en akkumuleret lejeværdi.
Efter gældende regler betales der  

 lejeværdi pr. ejendom.
For ikke-pensionister er lejeværdisatsen 2,5 pct. for  

 kontantejendomsværdier under 1.336.000 kr. og 7,5 pct. for  

 kontantejendomsværdier herover.
Lejeværdisatserne er henholdsvis 1,2 og 7,5  

 for pensionister.
En akkumuleret lejeværdi vil være beregnet ud fra familiens samlede  

 kontantejendomsværdi og ikke som i dag pr. ejendom.
De gældende regler  

 betyder, at familier med ens samlede kontantejendomsværdier betaler  

 forskellig lejeværdiskat.
Familien med et dyrt hus vil relativt set betale  

 mere i lejeværdi end familien med både et sommerhus og et hus.
 Ved akkumuleret lejeværdi vil familierne med forskellige præferencer med  

 hensyn til bolig, men med ens kontantejendomsværdier i højere grad end i dag  

 komme til at betale det samme i lejeværdiskat.
Provenugevinsten ved at overgå til akkumuleret lejeværdi vil være 150 mio.  

 kr.
Det vil være et begrænset antal familier, der berøres af omlægningen.
 Ved udformning af de nye regler om akkumuleret lejeværdi skal der  

 konstrueres værnsregler, så det sikres, at papirløst samboende ikke kan omgå  

 dem.
Ad nr. 14 Indekseringen af afskrivningsgrundlaget for driftsmidler og bygninger  

 m.v. ophæves med virkning fra og med indkomståret 1991.
Ad nr. 15 Adgangen til at nedskrive på varelagre med 30 pct. aftrappes med 5  

 procentpoint om året, således at adgangen til at nedskrive på varelagre  

 ophører fra og med indkomståret 1996.
Ad nr. 16, 17 og 18 Dagpenge Besparelse på dagpenge, idet flere kommer i arbejde takket være en 1  

 procentpoint lavere lønudvikling som følge af, at fødevaremomsen nedsættes.
Ifølge Det Økonomiske Råd, december 1990 (p. 73), forventer vismændene en  

 lønstigning på 4 pct.
Bliver den i stedet på 2 pct., vil ledigheden blive  

 reduceret med ca. 7.000 personer i 1991 og med 25.000-30.000 i 1992 afhængigt  

 af, hvor stærk en sådan konkurrenceevnebetinget konjunkturvending vil påvirke  

 bl.a. forbrugernes forventninger.
Det forudsættes, at 12.500 flere kommer i beskæftigelse i 1992 takket være  

 en lavere lønudvikling.
Dette forudsættes at være ensbetydende med 12.500  

 færre arbejdsløse.
Da det må antages, at en del af de 12.500 alene søger  

 deltidsbeskæftigelse, svarer det til godt 12.000 fuldtidsbeskæftigede.
Dagpengebesparelserne anslås til ca. 1.200 mio. kr., hvortil kommer en  

 besparelse på knap 200 mio. kr. i kontanthjælp til den del af de 12.000, der  

 ikke er forsikrede eller ikke har optjent dagpengeret.
Ud over de offentlige  

 besparelser får det offentlige et merprovenu bl.a. som følge af større  

 skattepligtig indkomst for de personer, der går fra arbejdsløshed til  

 beskæftigelse.
 Beskæftigelsesfremgangen takket være løntilbageholdenhed skønnes af Det  

 Økonomiske Råd at blive væsentlig mindre i 1991 end i 1992.  

 Dagpengebesparelsen bliver naturligvis tilsvarende mindre.
Overførselsindkomster Ifølge lov nr. 385 af 13. juni 1990 om en satsreguleringsprocent skal  

 stigningstakten for samtlige overførselsindkomster følge årslønsudviklingen  

 ekskl. sociale bidrag m.v. for LO-arbejdere i året to år forud for det  

 pågældende finansår.
 Hvis stigningstakten reduceres med 1 procentpoint takket være den lavere  

 lønudvikling, bliver besparelserne på årsbasis ca. 1.400 mio. kr.
Hovedparten af indkomstoverførslerne er skattepligtige.
De vigtigste  

 undtagelser er kontanthjælp og folkepension til enlige, der har indkomst  

 under personfradraget.
En besparelse på de overførselsindkomster, der  

 reguleres efter satsreguleringsprocenten, vil derfor umiddelbart medføre en  

 reduktion af det offentliges skatteindtægter med 500 mio. kr.  

 Nettobesparelsen bliver herefter ca. 900 mio. kr.
 På grund af tidshorisonten ved reguleringen af overførselsindkomsterne vil  

 en lavere lønstigning i 1991 imidlertid først medføre besparelser på  

 overførselsindkomsterne i 1993.
Fradrag Det antages, at en fradragsordning for udgifter til reparations- og  

 vedligeholdelsesarbejder på ejerboligområdet vil øge reparationsniveauet fra  

 ca. 7,5 mia. kr. til 10,5 mia. kr.
 Ekstrabeskæftigelsen som følge af fradragsordningen vil være omkring  

 15.200 mandår, heraf 10.600 i byggeriet og 4.600 i andre sektorer.
Besparelsen på dagpenge og kontanthjælp vil være ca. 1.700 mio. kr.
Dertil  

 kommer øgede indtægter for staten som følge af større skattepligtig indkomst  

 for de personer, der går fra arbejdsløshed til beskæftigelse.
Endelig  

 medfører fradragsordningen øgede momsindtægter.
