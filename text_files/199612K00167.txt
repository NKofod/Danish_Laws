Nr LSF 167 Forslag til Lov om regionale faglige kulturmiljøråd Fremsat af miljø- og energiministeren (Svend Auken) den 19. februar 1997 Vedtaget ved tredjebehandling den 30. maj 1997 Lov nr. 429 af 10/06/1997 § 1. Lovens formål er at styrke den regionale og lokale indsats  

 for bevaringen og udviklingen af kulturmiljøet ved oprettelse af regionale faglige kulturmiljøråd.
 § 2. Kulturmiljørådene rådgiver bl.a. om spørgsmål, der angår  

 fortidsminder, fredede og bevaringsværdige bygninger og bymiljøer,  

 landskabshistorie, kulturhistoriske elementer i landskabet, kulturhistoriske  

 sammenhænge og helheder og landskabstræk.
 § 3. Miljø- og energiministeren træffer efter anmodning fra det  

 regionale museumsråd, jf. lov om museer m.v., beslutning om oprettelse af et  

 regionalt fagligt kulturmiljøråd.
 Stk. 2. Der kan oprettes et råd for hvert amt og et fælles råd for  

 Københavns og Frederiksberg Kommuner.
 Stk. 3. Rådet nedsættes ved museumsrådets foranstaltning for en  

 periode, der svarer til museumsrådets funktionsperiode.
 § 4. Kulturmiljørådet består af 7-9 medlemmer, der skal have  

 faglig indsigt i kulturmiljøspørgsmål.
Stk. 2. 2 medlemmer udpeges af museumsrådet, 1 medlem af  

 amtsrådet, 1 medlem af kommuneforeningen, 1 medlem af Landsforeningen for  

 Bygnings- og Landskabskultur, 1 medlem af Sammenslutningen af Lokalarkiver og  

 1 medlem af Danmarks Naturfredningsforening.
Til et kulturmiljøråd for  

 Københavns og Frederiksberg Kommuner udpeger kommunalbestyrelserne hver 1  

 medlem i stedet for de amtsråds- og kommuneforeningsudpegede medlemmer.
Stk. 3. Det skal ved sammensætningen af kulturmiljørådet  

 tilstræbes, at rådets medlemmer bredt dækker kulturmiljøfaglige områder.
De  

 syv udpegede medlemmer kan for at opnå dette supplere sig med indtil 2  

 medlemmer.
 Stk. 4. Rådet vælger blandt medlemmerne en formand og en  

 næstformand.
§ 5. Kulturmiljørådet rådgiver kommunalbestyrelser, amtsrådet og  

 statslige myndigheder i planlægningen for og administrationen af  

 kulturmiljøet i medfør af naturbeskyttelsesloven, bygningsfredningsloven,  

 planloven og anden arealanvendelseslovgivning.
Kulturmiljørådet kan i øvrigt  

 udtale sig i forbindelse med væsentlige beslutninger om kulturmiljøer.
 Stk. 2. Kulturmiljørådet kan rådgive lokale bevaringsråd,  

 bevaringsforeninger og lignende om kulturmiljøspørgsmål.
 § 6. Miljø- og energiministeren kan fastsætte nærmere regler for  

 de regionale faglige kulturmiljøråds arbejde.
 § 7. Miljø- og energiministeren kan yde tilskud til  

 kulturmiljørådenes arbejde.
 Stk. 2. Tilskud til kulturmiljørådene vil blive ydet inden for  

 rammer, der fastsættes på de årlige bevillingslove.
 Stk. 3. Miljø- og energiministeren kan fastsætte vilkår for  

 tilskud ydet i medfør af stk. 1, herunder vilkår om revision og om  

 godkendelse af vedtægter for kulturmiljørådene.
 § 8. Miljø- og energiministeren kan bemyndige en under ministeriet  

 oprettet styrelse eller tilsvarende institution til at udøve de beføjelser,  

 der i denne lov er tillagt ministeren.
 Stk. 2. Ministeren kan fastsætte regler om adgangen til at påklage  

 afgørelser, der er truffet i henhold til bemyndigelse efter stk. 1, herunder  

 at afgørelserne ikke skal kunne indbringes for ministeren.
 § 9. Loven træder i kraft den 1. januar 1998.
Oprindeligt fremsat forslag § 1. Lovens formål er at styrke den regionale og lokale indsats  

 for bevaringen og udviklingen af kulturmiljøet ved oprettelse af regionale, faglige kulturmiljøråd.
 § 2. Kulturmiljørådene rådgiver bl.a. om spørgsmål, der angår  

 fortidsminder, fredede og bevaringsværdige bygninger og bymiljøer,  

 landskabshistorie, kulturhistoriske elementer i landskabet, kulturhistoriske  

 sammenhænge og helheder og landskabstræk.
 § 3. Miljø- og energiministeren træffer efter anmodning fra det  

 regionale museumsråd, jf. lov om museer, beslutning om oprettelse af et  

 regionalt, fagligt kulturmiljøråd.
 Stk. 2. Der kan oprettes et råd for hver amt og et fælles råd for  

 Københavns og Frederiksberg kommuner.
 Stk. 3. Rådet nedsættes ved museumsrådets foranstaltning for en  

 periode, der svarer til musemsrådets funktionsperiode.
 § 4. Kulturmiljørådet består af 7 - 9 medlemmer, der skal have  

 faglig indsigt i kulturmiljøspørgsmål.
Stk. 2. 2 medlemmer udpeges af museumsrådet, 1 medlem af  

 amtsrådet, 1 medlem af kommuneforeningen, 1 medlem af Landsforeningen for  

 Bygnings- og Landskabskultur, 1 medlem af Sammenslutningen af Lokalarkiver og  

 1 medlem af Danmarks Naturfredningsforening.
Til et kulturmiljøråd for  

 Københavns og Frederiksbergs kommuner udpeger kommunalbestyrelserne hver 1  

 medlem i stedet for de amtsråds- og kommuneforeningsudpegede medlemmer.
Stk. 3. Det skal ved sammensætningen af kulturmiljørådet  

 tilstræbes, at rådets medlemmer bredt dækker kulturmiljøfaglige områder.
De  

 syv udpegede medlemmer kan for at opnå dette supplere sig med indtil 2  

 medlemmer.
 Stk. 4. Rådet vælger blandt medlemmerne en formand og næstformand.
§ 5. Kulturmiljørådet rådgiver kommunalbestyrelser, amtsrådet og  

 statslige myndigheder i planlægningen for og administrationen af  

 kulturmiljøet i medfør af naturbeskyttelsesloven, bygningsfredningsloven,  

 planloven og anden arealanvendelseslovgivning.
Kulturmiljørådet kan i øvrigt  

 udtale sig i forbindelse med væsentlige beslutninger om kulturmiljøer.
 Stk. 2. Kulturmiljørådet kan rådgive lokale bevaringsråd,  

 bevaringsforeninger og lignende om kulturmiljøspørgsmål.
 § 6. Miljø- og energiministeren kan fastsætte nærmere regler for  

 de regionale, faglige kulturmiljøråds arbejde.
 § 7. Miljø- og energiministeren kan yde tilskud til  

 kulturmiljørådenes arbejde.
 Stk. 2. Tilskud til kulturmiljørådene vil blive ydet inden for  

 rammer, der fastsættes på de årlige bevillingslove.
 Stk. 3. Miljø- og energiministeren kan fastsætte vilkår for  

 tilskud ydet i medfør af stk. 1, herunder vilkår om revision og om  

 godkendelse af vedtægter for kulturmiljørådene.
 § 8. Miljø- og energiministeren kan bemyndige en under ministeriet  

 oprettet styrelse eller tilsvarende institution til at udøve de beføjelser,  

 der i denne lov er tillagt ministeren.
 Stk. 2. Ministeren kan fastsætte regler om adgangen til at påklage  

 afgørelser, der er truffet i henhold til bemyndigelse efter stk. 1, herunder  

 at afgørelserne ikke skal kunne indbringes for ministeren.
 § 9. Loven træder i kraft den 1. januar 1998.
Bemærkninger til lovforslaget Almindelige bemærkninger 1. Indledning Lovforslaget er en opfølgning af miljø- og energiministerens redegørelse  

 af 22. november 1995 om kulturmiljøområdet (R 4, Folketingstidende 1995-96,  

 spalte 1198-1206)og Folketingets forhandling den 17. januar 1996  

 (Folketingstidende 1995-96, spalte 2812-2837).
 Formålet med lovforslaget er at skabe mulighed for at styrke det faglige  

 grundlag for den lokale og regionale indsats for bevaringen og udviklingen af  

 kulturmiljøet (de fredede bygninger, fortidsminderne og kulturlandskabet).  

 Ved at stille en fagkyndig rådgivning til rådighed både for myndigheder og  

 for befolkningen vil den faglige kvalitet af såvel beslutninger som debat om  

 kulturmiljøspørgsmål kunne styrkes.
 Regeringens redegørelse til Folketinget om kulturmiljøet.
 Med redegørelsen om kulturmiljøet, som er en opfølgning af miljø- og  

 energiministerens »Natur- og Miljøpolitiske redegørelse 1995«,  

 lagde regeringen op til debat om kulturmiljøet i miljøpolitikken.
 De overordnede principper for den fremtidige indsats er i redegørelsen  

 udtrykt i 3 ledetråde:
- kulturmiljøområdet skal indgå med større vægt i den fremtidige  

 miljøpolitik og i grundlaget for myndighedernes beslutninger, - befolkningens indflydelse på kulturmiljøområdet skal udbygges, - kvaliteten i kulturmiljøarbejdet skal sikres i en balance mellem  

 benyttelse og beskyttelse.
 Redegørelsen indeholder ud over en status over kulturmiljøarbejdet,  

 regeringens intentioner for den fremtidige indsats på kulturmiljøområdet.
 Redegørelsen betoner vigtigheden af, at den faglige kvalitet sikres i  

 forbindelse med myndighedernes beslutninger og i grundlaget for  

 offentlighedens inddragelse i beslutningsprocessen.
Et forsøg med et særligt kulturmiljøråd er gennemført i Fyns amt, hvor  

 amtsmuseumrådet i begyndelsen af 1996 har nedsat et sådant udvalg.
Dette har  

 sammen med redegørelsens intentioner været til inspiration for lovforslaget.
 Lovforslaget er ligesom forslaget til ændring af bygningsfredningsloven og  

 planloven et led i opfølgningen af kulturmiljøredegørelsen.
 De regionale, faglige kulturmiljøråd skal arbejde på et bredere virkefelt,  

 og det er derfor hensigtsmæssigt, at rådenes oprettelse sker på grundlag af  

 en selvstændig lov herom.
Frivillighed Oprettelse af kulturmiljøråd er frivillig.
Der oprettes kun råd, hvor  

 dette ønskes af museumsrådet, der er nedsat i medfør af museumsloven.
Derved  

 sikres, at kulturmiljørådenes virke koordineres med museumsrådenes  

 virksomhed.
Museumsrådene har dog, udover den rådgivning, de giver i  

 museumsfaglige og visse steder også i antikvariske spørgsmål, en række andre  

 arbejdsopgaver, og deres sammensætning er fastlagt i forhold hertil.  

 Lovforslaget indebærer derfor en motivering til oprettelse af kulturmiljøråd  

 med en sammensætning, der er afpasset til rådgivning om kulturmiljøet.
Faglige råd Kulturmiljørådene skal alene virke fagligt rådgivende.
Det indebærer, at  

 der ikke skal være interesserepræsentation i rådene.
De foreninger, der er  

 tillagt ret til at udpege medlemmer, skal derfor sikre, at det er særligt  

 fagkyndige personer, der udpeges.
Herved adskiller kulturmiljørådene sig for eksempel fra de regionale  

 »grønne« råd, der er nedsat i medfør af naturbeskyttelsesloven.  

 Interessevaretagelsen i forhold til afgørelser om kulturmiljøet vil således  

 fortsat alene ske gennem de eksisterende råd og myndigheder og ved de  

 eksisterende regler om høring og klageadgang.
Hertil kommer, at  

 kulturmiljørådene vil få en bredere rådgivningsflade end de »grønne  

 råd«.
Medlemmerne af kulturmiljørådene skal udpeges på grundlag af deres faglige  

 kyndighed for at rådgivningen kan styrke det faglige grundlag for  

 myndighedernes afgørelser og den offentlige debat.
Disse fagfolk skal desuden  

 have en tilknytning til det geografiske område, som kulturmiljørådet dækker.
 Rådene vil ikke få tillagt myndighedsopgaver eller få klageadgang i  

 forhold til de lokale og regionale myndigheders afgørelser på  

 kulturmiljøområdet.
Sammensætning Sammensætningen af kulturmiljørådene skal dække de forskellige faglige  

 aspekter i kulturmiljøarbejdet, og det er derfor ikke muligt at angive  

 udtømmende, hvilke former for sagkundskab, der skal være blandt rådenes  

 medlemmer.
 Rådene skal således dække arkæologiske, vegetationshistoriske,  

 etnologiske, arkitektoniske, historiske, bygningstekniske,  

 bygningskulturelle, kunsthistoriske og kulturlandskabelige fagområder.  

 Samtidig skal rådenes sammensætning afspejle, at kulturmiljøet ikke alene  

 skal bevares, men også udvikles.
Rådgivningen skal således være fremadrettet og rettet mod  

 samfundsplanlægningen og enkeltsagsadministrationen, samtidig med at den  

 sikrer respekt for kulturmiljøet.
Dette må afspejles i rådenes sammensætning  

 f. eks. ved at der udpeges medlemmer med arkitektfaglig kundskab, der både  

 dækker det planlægningsmæssige og de bygningsfaglige og bygningskulturelle  

 aspekter.
Medlemmerne skal endvidere have lokalkendskab for at rådgivningen  

 kan få den tilsigtede konkrete karakter.
Med disse krav må det forventes at medlemmerne rekrutteres fra museer,  

 arkiver og uddannelses- og forskningsinstitutioner i amtet.
Men også  

 sagkundskab, der ikke er knyttet til disse institutioner som f. eks. de  

 kongelige bygningsinspektører, vil kunne udpeges, ligesom det ikke er muligt  

 at fastsætte specifikke krav til, hvordan fagkundskaben er erhvervet.
Også  

 forskere og andre fagkyndige uden for amtet vil kunne opfylde kriterierne,  

 hvis deres forskning eller faglige indsats i øvrigt har været knyttet til den  

 pågældende region.
Opgaver Kulturmiljørådenes rådgivning retter sig både mod myndigheder, lokale  

 foreninger og befolkningen.
 Rådene får et meget bredt virkefelt, der afspejler kulturmiljøet som  

 »den tredje dimension« i miljøpolitikken, hvor  

 kulturmiljøaspekterne skal integreres i hele miljøadministrationen.
Rådene vil således kunne bidrage til amtskommunernes regionplanlægning,  

 hvor kulturmiljøet fremover vil få en stærkere position, sådan som der  

 allerede er lagt op til med den statslige udmelding til regionplanrevisionen  

 i 1997. Heri er det tilkendegivet, at regionplanlægningen skal sikre  

 kulturhistorien i landskabet, både de værdifulde enkeltelementer og de  

 kulturhistoriske helheder.
Rådene vil også kunne følge op på denne  

 planlægning.
I denne forbindelse gennemføres et udviklingsarbejde af Skov- og  

 Naturstyrelsen sammen med amtskommunerne og museerne om registrering og  

 evaluering af kulturhistoriske sammenhænge og helheder i landskabet.
Dette  

 udviklingsarbejde vil kunne danne grundlag for rådenes videre arbejde med  

 opfølgningen af regionplanlægningen og for rådenes bidrag til næste  

 regionplanrevision.
 Kulturmiljørådene vil også kunne virke rådgivende overfor  

 kommunalbestyrelsernes arbejde med kommune- og lokalplanlægning.
På bygningsbevaringsområdet vil rådene således kunne rådgive om udpegning  

 af bevaringsværdige bygninger og bymiljøer og bevaringsplanlægningen i  

 øvrigt.
Rådene vil blive sikret mulighed for at udtale sig forud for  

 afgørelser om nedrivning af bevaringsværdige bygninger.
Rådene vil efter lovforslaget om ændring af bygningsfredningsloven og  

 planloven også blive sikret mulighed for at udtale sig over forslag til  

 fredning af bygninger i amtet/regionen.
Der sker således i amter, hvor der  

 oprettes kulturmiljøråd, en overførsel af opgaver fra museumsrådet, som efter  

 gældende bygningsfredningslov har mulighed for at udtale sig over  

 fredningsforslag.
 Kulturmiljørådene kan endvidere yde råd om istandsættelses- og  

 vedligeholdelsesprojekter på bevaringsværdige bygninger.
Rådene vil endvidere kunne rådgive i forbindelse med afgørelser efter  

 arealanvendelseslovgivningen.
Det drejer sig om naturbeskyttelsesloven,  

 planloven og anden lovgivning, der regulerer bebyggelsen og anvendelsen af  

 vore omgivelser.
Forslag om arealfredninger til sikring af kulturmiljøer vil  

 eksempelvis kunne bygge på rådenes indstillinger, ligesom  

 kulturmiljøspørgsmål i forbindelse med gennemførelse af  

 naturforvaltningsprojekter vil kunne tages op af rådene.
I forbindelse med  

 kulturhistoriske anlæg i tilknytning til vandløb, blev det således med  

 ændringen af vandløbsloven i 1995 sikret, at kulturhistoriske hensyn  

 inddrages.
Rådene kan også rådgive om levende fortidsminder som enkelttræer  

 eller bevoksninger, hvortil der knytter sig kulturhistoriske interesser.
 Hvis der er oprettet lokale bevaringsråd eller lignende med henblik på  

 økonomisk støtte til bevaringsværdige bygninger, vil disse kunne søge råd i  

 kulturmiljørådet om lokal byggeskik og håndværkstraditioner.
 Rådene har i øvrigt frihed til at rådgive på andre områder, som de måtte  

 finde af betydning for kulturmiljøet.
Der er ikke foreslået regler i lovforslaget om rådenes adgang til at kræve  

 at få tilsendt relevante planer, forslag m.v., idet sådanne regler - udover  

 hvad der fremgår af offentlighedsloven - findes indarbejdet i den  

 arealregulerende lovgivning.
Rådene kan således ved kontakt til den  

 pågældende myndighed anmode om løbende at få tilsendt relevant materiale.
Økonomisk administrative bemærkninger Statslige udgifter Der vil af miljø- og energiministeren blive stillet et beløb til rådighed for hvert kulturmiljøråd.
Rådighedsbeløbet skal helt overvejende anvendes til faglig rådgivning og deraf afledte aktiviteter.
Herudover vil det kunne anvendes til nødvendige sekretariatsudgifter.
Det beløb, der stilles til rådighed for kulturmiljørådene, vil fremgå af  

 finansloven.
Det forventes for 1998 at blive i størrelsesordenen 100.000 kr.  

 for hvert råd eller i alt maksimalt 1,5 mill. kr.
Herudover vil der være merforbrug af personaleressourcer i forbindelse med  

 Miljø- og Energiministeriets administration af ordningen, herunder til  

 revision af rådenes regnskaber.
Dette arbejdet skønnes at være maksimalt 1/2  

 årsværk.
 De samlede statslige meromkostninger afholdes ved omprioriteringer inden  

 for Miljø- og Energiministeriets rammer.
Amtskommunale og kommunale udgifter Forslaget skønnes ikke at medføre amtskommunale eller kommunale merudgifter.
Miljømæssige konsekvenser Lovforslaget vil kunne medvirke til bedre beslutninger på kulturmiljøområdet og klarere inddragelse af kulturmiljøaspekterne i administrationen af arealanvendelseslovgivningen ved at forbedre det faglige grundlag for såvel den offentlige debat som for myndighedernes beslutninger.
 Erhvervsmæssige konsekvenser Lovforslaget har ikke erhvervsmæssige  

 konsekvenser.
 EU-retlige konsekvenser Lovforslaget har ikke EU-retlige  

 konsekvenser.
 Høring Lovforslaget har været sendt i høring hos de relevante  

 ministerier og en række organisationer, foreninger og enkeltpersoner m. v..
 Der har tillige været afholdt en konference, hvori også boligministeren  

 deltog med udgangspunkt i rapporten »fredede og bevaringsværdige  

 bygninger« fra det tværministerielle embedsmandsudvalg og et udkast til  

 nærværende lovforslag.
Bemærkninger til lovforslagets enkelte bestemmelser Til § 1 Formålet med loven er at styrke indsatsen på kulturmiljøområdet  

 ved at det faglige grundlag styrkes.
 Bestemmelsen angiver rådenes dobbeltsidige formål i forhold til både  

 myndigheder og befolkningen, herunder bevaringsforeninger og lignende.
 Til § 2 Bestemmelsen indeholder en angivelse af de emneområder,  

 der tilsammen udgør kulturmiljøet.
Opregningen er ikke udtømmende, men angiver de administrative emneområder,  

 som rådgivningen især skal rettes imod.
Rådgivningen indenfor denne  

 afgrænsning af kulturmiljøet vil forudsætte at rådene besidder eller kan  

 trække på fagkundskab indenfor en række fagdiscipliner, nemlig arkæologi,  

 vegetationshistorie, middelalderarkæologi, arkitektur, kunsthistorie,  

 etnologi, historie, kulturgeografi og kulturlandskabslære.
 Til § 3 Bestemmelsen angiver princippet om frivillighed.
Rådet oprettes kun, såfremt der er regionalt ønske herom.
Den udløsende  

 faktor er her tillagt museumsrådet, oprettet i medfør af museumsloven, idet  

 det er afgørende for kulturmiljørådets arbejde, at der er nært samarbejde med  

 museumsrådet, der formidler samarbejdet mellem de kulturhistoriske museer i  

 amtet.
 I amter, hvor der i medfør af loven om regionale kulturforsøg er foretaget  

 ændring af museumsrådets sammensætning eller arbejdsopgaver, er det stadig  

 museumsrådets opgave at formidle dette samarbejde, så også i disse amter  

 (Vestsjælland og Storstrøm) vil det være museumsrådet, der bliver udløsende  

 faktor for oprettelse af kulturmiljørådet.
Bestemmelsen i stk. 1 skal markere, at det er miljø- og energiministeren,  

 der efter anmodning fra det pågældende museumsråd beslutter, at  

 kulturmiljørådet skal oprettes.
Ministerens beslutning vil senere blive fulgt  

 op af et årligt økonomisk tilskud, der kan sikre rådets virke jf.  

 lovforslagets § 7.
 Det vil være museumsrådet, der iværksætter konstitueringen af  

 kulturmiljørådet i medfør af stk. 3. Når kulturmiljørådet er sammensat og  

 konstitueret med formand og næstformand og miljø- og energiministeren er  

 orienteret herom, kan det økonomiske tilskud komme til udbetaling.
 Det findes hensigtsmæssigt, at rådene får samme funktionsperiode, som  

 museumsrådene, hvilket er sikret med stk. 3. Dette stemmer i øvrigt også med  

 lovens ikrafttrædelsestidspunkt, idet museumsrådenes funktionsperiode følger  

 den kommunale valgperiode med nedsættelse 3 måneder efter  

 kommunalbestyrelserne starter på en ny funktionsperiode, således at der skal  

 nedsættes nye museumsråd pr. 1. april 1998.
Til § 4 Det er ønskeligt, at rådene ikke er større end nødvendigt  

 samtidig med, at de bør dække de relevante fagkundskaber i det brede  

 kulturmiljøområde.
Med 7-9 medlemmer skønnes dette muligt.
Det forudsættes,  

 at de musealt udpegede medlemmer fortrinsvis vil dække det arkæologiske og  

 det etnologiske fagfelt, og at den historisk fagkundskab vedrørende nyere  

 tid, det arkitektoniske, kulturgeografiske og kulturlandskabelige fagfelt vil  

 skulle dækkes ved den konkrete udpegning af de øvrige medlemmer.
Stk. 3 pålægger de udpegende institutioner at søge de væsentligste  

 fagområder dækket ved konstitueringen.
Dette forudsætter konsultationer  

 mellem de udpegende, som det vil være naturligt, at museumsrådet formidler,  

 ligesom det vil være naturligt at landsdækkende faglige organisationer som  

 Danske Arkitekters Landsforening, Dansk Historisk Fællesforening, Foreningen  

 af Danske Landskabsarkitekter konsulteres, idet der som nævnt ovenfor ved  

 bestemmelsen om udpegende institutioner og foreninger er forudsat en  

 fordeling af fagkompetencen som udgangspunkt for fordelingen af medlemmer  

 mellem disse.
Det forudsættes ligeledes, at der foregår konsultationer mellem  

 Sammenslutningen af Lokalarkiver og Dansk Lokalhistorisk Forening i  

 forbindelse med Sammenslutningens udpegning af medlemmer til  

 kulturmiljørådene.
Der er endelig ved stk. 3's 2. pkt. sikret mulighed for, at der sker en  

 faglig supplering, så kulturmiljørådet kan dække de nødvendige fagområder.
De  

 supplerende medlemmer vil bl. a. kunne findes udenfor de lokale og regionale  

 institutioner, idet enkeltpersoner med særlig faglig indsigt som f. eks. de  

 kongelige bygningsinspektører vil kunne udgøre et hensigtsmæssigt supplement  

 til de allerede udpegede medlemmer.
De supplerende medlemmer er fuldgyldige  

 medlemmer af rådene og udpeges for hele funktionsperioden.
Der må stilles de  

 samme krav til regional tilknytning til disse medlemmer, som til de 7 direkte  

 udpegede.
 Til § 5 Bestemmelsen i stk. 1 angiver, at rådene alene har  

 rådgivende funktion. 2. pkt. sikrer samtidig, at rådet kan inddrages af  

 myndighederne inden væsentlige beslutninger vedrørende kulturmiljøet træffes  

 på andet grundlag end den lovgivning, der er nævnt i 1. pkt. .
 Rådet er ikke forpligtet til at udtale sig i sagerne, og bortset fra den  

 mulighed for at udtale sig i forbindelse med sager om fredningsforslag for en  

 bygning og forslag om nedrivning af en bevaringsværdig bygning, som fremgår  

 af forslaget til ændring af bygningsfredningsloven og planloven, vil det ikke  

 bevirke en retlig mangel ved myndighedernes afgørelser, hvis rådet ikke er  

 anmodet om en udtalelse.
 Stk. 2 angiver kulturmiljørådenes opgaver over for andre end de offentlige  

 myndigheder, herunder deres mulighed for at styrke det faglige indhold af den  

 offentlige debat om kulturmiljøspørgsmål.
 Til § 6 Bestemmelsen kan anvendes til at fastlægge nærmere rammer  

 for rådenes arbejdsform og rådgivningsflade.
 Til § 7 Tilskud fra miljø- og energiministeren udløses, når  

 kulturmiljørådet er nedsat og har konstitueret sig jf. § 4. Der vil som  

 udgangspunkt blive ydet ensartede tilskud til alle oprettede kulturmiljøråd,  

 men med bestemmelsen er det sikret, at tilskuddet indenfor bevillingsrammen  

 kan varieres, så der kan ydes tilskud til dækning af særlige behov hos  

 enkelte af rådene.
 Stk. 2 henviser til, at den årlige ramme for tilskud til kulturmiljørådene  

 vil blive reguleret på finansloven efter det behov, der måtte vise sig ved  

 rådenes virke.
 Med bestemmelsen i stk. 3 gives miljø- og energiministeren blandt andet  

 hjemmel til at sikre, at kulturmiljørådenes vedtægter opfylder de krav, som  

 lovgivningen stiller til selvejende institutioner, der modtager mere end 50 %  

 af de samlede driftsudgifter i tilskud fra det offentlige.
 Til § 8 Ministerens beføjelser til at foretage tildeling af  

 tilskud samt fastsætte vilkår herfor efter § 7 påregnes delegeret til Skov-  

 og Naturstyrelsen.
 Til § 9 Ikrafttrædelsestidspunktet er fastsat til den 1. januar  

 1998. Dette passer også med, at kulturmiljørådene vil kunne etableres, så de  

 starter samtidig med de nye museumsråds funktionsperiode, der løber fra den  

 1. april 1998.
Skriftlig fremsættelse Miljø- og energiministeren (Svend Auken):
 Jeg skal hermed tillade mig at fremsætte:
 Forslag til lov om regionale, faglige kulturmiljøråd.
(Lovforslag nr.
L 167).
 Lovforslaget er sammen med det samtidig fremsatte forslag om ændring af  

 bygningsfredningsloven og planloven en opfølgning af regeringens  

 kulturmiljøredegørelse, som Folketinget drøftede 17. januar 1996.
 Lovforslaget skal sikre, at kulturmiljøet indgår med større vægt i den  

 fremtidige miljøpolitik og i grundlaget for myndighedernes beslutninger.
 Det er hensigten med lovforslaget at sikre de faglige synspunkter større  

 vægt i forbindelse med myndighedernes beslutninger om kulturmiljøet såvel som  

 i offentlighedens inddragelse i beslutningsprocessen på dette område.  

 Kulturmiljøet omfatter de menneskeskabte træk i vore omgivelser - i første  

 række de fredede og bevaringsværdige bygninger, fortidsminder og  

 kulturlandskabet.
 Samtidig vil forslaget medvirke til at udbygge muligheden for  

 befolkningens indflydelse på kulturmiljøområdet ved, at der stilles sagkyndig  

 rådgivning til rådighed for lokale bevaringsforeninger og lignende på  

 kulturmiljøområdet.
Det er frivilligt, om de regionale kulturmiljøråd skal nedsættes.
Det må  

 de regionale museumsråd bestemme.
Rådene vil skulle arbejde med de faglige aspekter over hele det brede  

 fagfelt, som kulturmiljøområdet udgør.
De skal samtidig ikke være for store -  

 efter forslaget 7-9 medlemmer.
Det betyder, at de udpegende myndigheder,  

 institutioner, foreninger og lignende må vælge medlemmerne alene ud fra deres  

 faglige kvalifikationer.
Samtidig betyder det, at museumsrådet , som  

 nedsættelsen er lagt i hænderne på, må formidle de nødvendige konsultationer  

 mellem de udpegende.
Fagfolkene vil blive rekrutteret fra lokale og regionale faglige  

 institutioner som for eksempel museer, uddannelses- og  

 forskningsinstitutioner og lignende, men vil også kunne findes uden for  

 regionen.
Blot er der lagt vægt på, at medlemmerne ud over deres faglige  

 kvalifikationer også har et lokalkendskab, så rådgivningen bliver så konkret  

 som muligt.
Forslaget indebærer mulighed for ministeren kan støtte rådenes arbejde  

 økonomisk.
Der lægges op til en støtte på størrelse med den, som de regionale  

 museumsråd får.
 Idet jeg i øvrigt henviser til lovforslaget og bemærkningerne hertil, skal  

 jeg anbefale forslaget til Folketingets velvillige behandling.
