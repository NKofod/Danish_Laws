 Ved kgl. resolution af 15. april 1970 har Danmark ratificeret den i Oslo  

 den 5. december 1968 undertegnede overenskomst mellem Danmark, Finland, Norge  

 og Sverige om fælles nordisk arbejdsmarked for sygeplejersker.
 Overenskomsten har følgende ordlyd:
 Overenskomst mellem Danmark, Finland, Norge og Sverige om fælles nordisk  

 arbejdsmarked for sygeplejersker.
De kontraherende stater, som tidligere har truffet overenskomst om et fælles nordisk  

 arbejdsmarked, som finder, at muligheden for fri udveksling af sygeplejersker  

 mellem de nordiske stater kan blive til gavn for den medicinske og sociale  

 udvikling i disse stater, som finder, at uddannelsen af sygeplejersker stort set er ligeværdige  

 i de respektive stater, som vil søge at opnå en så ensartet uddannelse og lovgivning som  

 muligt i spørgsmål om medicinsk personale, er blevet enige om følgende:
 Artikel 1.
 Den, som har offentlig godkendelse som sygeplejerske i en af de  

 kontraherende stater, skal have adgang til under de i overenskomsten givne  

 forudsætninger at udøve virksomhed som sygeplejerske og opnå godkendelse som  

 sådan i enhver af de øvrige kontraherende stater.
 Artikel 2.
 Sygeplejerske fra Finland, som søger godkendelse i en anden kontraherende  

 stat, må - hvis det kræves - godtgøre at have tilfredsstillende kendskab til  

 andet nordisk sprog.
 Sygeplejersker fra en anden kontraherende stat, som søger godkendelse i  

 Finland, må - hvis det kræves - godtgøre at have tilfredsstillende kendskab  

 til det finske sprog.
 Artikel 3.
 Sygeplejersker i en kontraherende stat, som ønsker at udøve virksomhed i  

 en anden kontraherende stat, må over for den centrale sundhedsmyndighed i  

 sidstnævnte stat godtgøre at opfylde de i artikel 1-2 givne vilkår.
 Godkendelse som sygeplejerske skal gives ansøgere, som opfylder de ovenfor  

 nævnte vilkår, medmindre foreliggende omstændigheder, som kan medføre  

 tilbagekaldelse af godkendelsen.
 De centrale sundhedsmyndigheder i de kontraherende stater skal gensidig  

 underrette hinanden om meddelt godkendelser af sygeplejersker, som tidligere  

 er godkendt i en anden kontraherende stat.
 Artikel 4.
Er en godkendelse blevet tilbageholdt af den stat, som oprindelig meddelte  

 den, bør den af en anden kontraherende stat senere meddelte godkendelse  

 tilbagekaldes.
I øvrigt kan den senere godkendelse kun tilbagekaldes efter  

 gældende regler i den stat, som har meddelt den, dog under hensyntagen til,  

 om der i en anden tilsluttet stat er begået lovbrud eller er vist uduelighed  

 ved udøvelsen af virksomheden, eller om det på anden måde har vist sig, at  

 vedkommende sygeplejerske er ude af stand til at udføre sin gerning  

 forsvarligt.
 De centrale sundhedsmyndigheder i de kontraherende stater skal gensidig  

 underrette hinanden om tilbagekaldelse af godkendelser af sygeplejersker, som  

 også er godkendt i en anden kontraherende stat.
 Artikel 5.
 En sygeplejerske, som er godkendt i overensstemmelse med denne  

 overenskomst, bør i princippet være berettiget til at søge og opnå stilling  

 som sygeplejerske i en anden kontraherende stat uanset, at ansøgeren ikke er  

 statsborger i denne stat.
 Tjeneste som sygeplejerske i en af de kontraherende stater bør ved  

 besættelse af en stilling som sygeplejerske i en anden kontraherende stat  

 ligestilles med tilsvarende tjeneste udført i sidstnævnte stat.
 Artikel 6.
 En sygeplejerske i en kontraherende stat, som har fået ansættelse i  

 stilling som sygeplejerske i en anden kontraherende stat, bør i princippet  

 være ligestillet med sygeplejersker i sidstnævnte stat, for så vidt angår ret  

 til løn og pension samt øvrige med stillingen forbundne rettigheder.
 Artikel 7.
 Enhver af de kontraherende stater skal efter undertegnelsen af denne  

 overenskomst - i den udstrækning det er muligt - gennemføre ændringer i  

 gældende interne bestemmelser i overensstemmelse med de i artikel 5-6 angivne  

 principper for så vidt angår statslige civile stillinger, og medvirke til, at  

 disse principper finder tilsvarende anvendelse også i ikke-statslige  

 stillinger.
 Artikel 8.
 De centrale sundhedsmyndigheder i de kontraherende stater bør følge  

 udviklingen på arbejdsmarkedet for sygeplejersker i de respektive stater, og  

 dersom særlige foranstaltninger findes påkrævede, give meddelelse herom til  

 den kommission, som er nedsat i henhold til artikel 5 i overenskomsten af 22.  

 maj 1954 om fælles arbejdsmarked.
 De centrale sundhedsmyndigheder bør til stadighed give hinanden de  

 meddelelser og oplysninger, som er af betydning for bedømmelsen af  

 udviklingen på arbejdsmarkedet for sygeplejersker i de kontraherende stater.
 Artikel 9.
 Den, som har godkendelse som sygeplejerske i en af de kontraherende  

 stater, skal have adgang til at gennemgå uddannelse som sundhedsplejerske i  

 en anden kontraherende stat.
 Artikel 10.
 Efter forhandling skal Island kunne tilslutte sig denne overenskomst.
 Artikel 11.
 Denne overenskomst skal ratificeres, og ratifikationsdokumenterne  

 deponeres i det norske udenrigsministeriums arkiv.
 Overenskomsten træder i kraft 3 måneder efter, at samtlige  

 ratifikationsdokumenter er deponeret.
 Enhver af de kontraherende stater kan opsige overenskomsten med et varsel  

 på 6 måneder til ophør den 1. juli eller den 1. januar.
 Enhver af de kontraherende stater kan med øjeblikkelig virkning sætte  

 overenskomsten ud af kraft i forhold til en eller flere af de øvrige  

 kontraherende stater i tilfælde af krig eller krigsfare, eller når andre  

 særlige nationale eller internationale forhold gør det nødvendigt.  

 Vedkommende staters regeringer skal straks underrettes om beslutningen.
 Til bekræftelse af foranstående har undertegnede, som er behørigt  

 bemyndiget dertil, undertegnet denne overenskomst og forsynet den med deres  

 segl.
Udfærdiget i Oslo, den 5. december 1968  

 i et eksemplar på dansk, finsk, norsk og svensk, som alle har  

 ens gyldighed.
 Det norske udenrigsministerium vil oversende bekræftede afskrifter heraf  

 til de øvrige kontraherende staters regeringer.
E.
A.
Knuth.
 Overenskomsten er ratificeret af samtlige signatarmagter, Det sidste  

 ratifikationsinstrument (Danmarks) blev deponeret den 15. maj 1970, hvorefter  

 overenskomsten i henhold til sine bestemmelser trådte i kraft den 15. august  

 1970.
 Ved deponeringen af sit ratifikationsinstrument afgav den norske regering  

 følgende erklæring:
 »Av hensyn til bestemmelser gitt i medhold av lov av 27. juli 1956 om  

 utlendingers adgang til Riket, må det i likhet med hva som er tilfelle for  

 alle utlendinger, herunder nordboere, kreves opholds- og arbeidstillatelse af  

 danske, finske og svenske leger som vil ta arbeid i Troms og Finmarks fylke.  

 De sykepleiere som omfattes av overenskomsten vil imidlertid bli gitt  

 opholds- og arbeidstillatelse på grunnlag av offentlig godkjenning gitt i  

 medhold av overenskomstens artikkel 3. Slik tillatelse vil bare bli nektet,  

 hvis hensynet til den offentlige ro og orden og til Rikets sikkerhet eller  

 interesser forøvrig skulle kreve det«.
 Udenrigsministeriet, den 21. august  

 1970.
 Poul Hartling.
