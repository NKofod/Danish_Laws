Opfølgning til 2011 16-1. Kvinde fik ikke fyldestgørende begrundelse for ændret vurdering af om hun var omfattet af personkredsen i servicelovens § 100 Ved brev af 31. januar 2012 underrettede det sociale nævn mig om den forklaring som nævnet samme dag havde sendt til A.
Det sociale nævn skrev bl.a. til A at det efter nævnets opfattelse havde været en fejl at Ramsø Kommune og Albertslund Kommune tidligere havde vurderet at A var omfattet af personkredsen i servicelovens § 100. Nævnet lagde ved vurderingen vægt på de daværende lægelige oplysninger.
Det sociale nævn orienterede mig samtidig om at nævnet den 24. marts 2011 havde ændret et afslag på merudgiftsydelse som Albertslund Kommune efterfølgende havde givet A.
Begrundelsen var at der efter nævnets opfattelse var sket en forværring i As funktionsevne der førte til at hun nu blev vurderet som omfattet af personkredsen i servicelovens § 100. Nævnet havde samtidig hjemvist sagen til Albertslund Kommune til beregning af merudgifternes størrelse.
