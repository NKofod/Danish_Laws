Skriftlig fremsættelse (13. marts  

 2002) Økonomi- og erhvervsministeren Herved tillader jeg mig for Folketinget at  

 fremsætte:
 Forslag til lov om ophævelse af lov om  

 erhvervsudvikling og ændring af lov om erhvervsfremme (Etablering af  

 Danmarks Erhvervsråd og udlægning af akkreditering og metrologi i  

 en privat organisation).
(Lovforslag nr.
L 155).
 En ny lov om erhvervsudvikling blev vedtaget og  

 stadfæstet den 7. juni 2001. Det var hensigten, at loven skulle  

 være trådt i kraft i starten af 2002. Loven skulle erstatte lov  

 om erhvervsfremme og lov om teknologisk service.
Ved ressortomlægningen blev en række opgaver,  

 som har hjemmel i erhvervsudviklingsloven, overført til Ministeriet  

 for Videnskab, Teknologi og Udvikling.
Med overflytningen er der behov for at  

 etablere et nyt lovgrundlag, der dækker de initiativer og aktiviteter,  

 der forbliver i Økonomi- og Erhvervsministeriet.
 Formålet med loven er at tilvejebringe grundlaget  

 for erhvervsfremmeaktiviteterne i Økonomi- og Erhvervsministeriet,  

 herunder at oprette et råd under navnet Danmarks Erhvervsråd, der  

 kan rådgive regeringen om erhvervsudviklingen samt træffe  

 afgørelse i konkrete bevillingssager.
På den baggrund foreslås det at ophæve  

 erhvervsudviklingsloven og fremsætte forslag til ændring af  

 erhvervsfremmeloven.
Ministeren for videnskab, teknologi og udvikling  

 fremsætter parallelt hermed lovforslag, som omfatter de overflyttede  

 initiativer og aktiviteter.
Sammensætningen af Danmarks Erhvervsråd, som  

 foreslås oprettet med loven, afspejler regeringens ønske om en  

 fortsat dialog med relevante interessenter om udviklingen af  

 erhvervspolitikken. 11 af rådets 13 medlemmer vil blive udpeget af  

 ministeren efter indstilling fra de relevante erhvervsorganisationer.  

 Formanden og yderligere ét medlem udpeges af ministeren uden  

 indstilling.
I bemærkningerne til lovforslaget er angivet, hvilke  

 organisationer, der vil få indstillingsret.
Ændringsforslaget giver endvidere ministeren hjemmel  

 til at kunne udskille den danske akkrediteringsordning DANAK og  

 metrologiadministrationen i Danmark fra Erhvervs- og Boligstyrelsen til en  

 privat organisation.
Baggrunden herfor er bl.a., at der internationalt i  

 stigende omfang bliver stillet krav om, at akkreditering foregår i  

 uafhængige organisationer.
 Som følge af den stærke faglige  

 sammenhæng, der er mellem akkreditering og metrologi, som hidtil har  

 været samlet i et center for akkreditering i Erhvervs- og  

 Boligstyrelsen, indeholder ændringsforslaget ligeledes mulighed for at  

 kunne udskille administrationen og den tekniske del af  

 metrologiområdet.
 Forslaget indebærer ingen ekstraudgifter for  

 staten.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Folketingets velvillige  

 behandling.
