Betænkning afgivet af  

 Uddannelsesudvalget den 23. maj 2000 Betænkning over Forslag til lov om  

 ændring af lov om folkeskolen (Ændret opgavefordeling vedrørende den  

 vidtgående specialundervisning) Udvalget har behandlet lovforslaget i nogle møder  

 og har herunder stillet spørgsmål til undervisningsministeren,  

 som denne har besvaret skriftligt.
 Endvidere har udvalget modtaget skriftlige og/eller  

 mundtlige henvendelser fra:
Amtsrådsforeningen, Danske Døgninstitutioner, De Samvirkende Invalideorganisationer, Kommunernes Landsforening, Landsforeningen Autisme, Ordblinde/Dysleksiforeningen i Danmark og Storstrøms Amt.
 Der er af undervisningsministeren stillet  

 ændringsforslag, hvorom henvises til de ledsagende  

 bemærkninger.
 Undervisningsministeren bemærker, at det overordnede  

 mål med lovforslaget er, at børn og unge, hvis udvikling  

 kræver en særlig hensyntagen eller støtte, så vidt  

 muligt skal have den nødvendige specialundervisning ved  

 bopælskommunens foranstaltning.
Ca. 3/5 af de elever, som i dag  

 får vidtgående specialundervisning, undervises i kommunale  

 folkeskoler efter overenskomst mellem de pågældende amtskommuner  

 og kommuner.
Udgifterne hertil afholdes af amtskommunerne, dog bidrager  

 kommunerne med et fast beløb på ca. 60.000 kr. pr. elev på  

 årsbasis.
 Udvalget har af undervisningsministeren fået oplyst,  

 at udgiften til særlig støtteundervisning i et omfang svarende  

 til ca. 10 ugentlige timer udgør ca. 161.000 kr. på  

 årsbasis, og at dette støtteomfang er almindeligt, når det  

 drejer sig om vidtgående specialundervisning, der gennemføres i  

 den kommunale folkeskole.
 I den helt overvejende del af disse tilfælde er det  

 sagligt unødvendigt, at amtskommunen inddrages i vurderingen af  

 elevens behov for specialundervisning, og inddragelsen sker alene for, at  

 amtskommunen kan påtage sig finansieringen.
Lovforslaget indebærer derfor, at elevens  

 bopælskommune får kompetence til at træffe afgørelse  

 om, hvorvidt elevens behov for specialundervisning m.v. skal opfyldes ved  

 kommunens egen foranstaltning eller ved amtskommunens foranstaltning.
Hvis  

 kommunen henviser eleven til amtskommunen, træffer amtsrådet  

 afgørelse om det nærmere indhold af foranstaltningen i  

 samarbejde med kommunen og de berørte parter.
 Kommunens afgørelse træffes om  

 nødvendigt i samarbejde med amtskommunens specialister eller anden  

 lignende speciel sagkundskab.
 For at sikre sammenhængen mellem opgavefordeling og  

 fordeling af det økonomiske ansvar forudsætter lovforslaget, at  

 det kommunale takstbeløb hæves til ca. 161.000 kr., og at  

 kommunerne kompenseres herfor over bloktilskuddene gennem en tilsvarende  

 nedsættelse af de amtskommunale bloktilskud.
 Denne omlægning er forberedt gennem årelange  

 drøftelser, udvalgsbehandlinger og forsøgsordninger, som til  

 stadighed har været ledsaget af stor bekymring for, om alle kommuner  

 vil kunne magte opgaven, og om alle kommuner vil arbejde seriøst og  

 samvittighedsfuldt for, at alle børn og unge med særlige  

 vanskeligheder får den støtte, som den enkelte har behov  

 for.
 En sådan bekymring deles af ministeren, som derfor  

 over for udvalget har tilkendegivet, at Undervisningsministeriet vil  

 følge udviklingen tæt og gennem en række initiativer tage  

 skridt til at sikre, at kommunerne varetager opgaverne som forudsat ved  

 lovforslaget.
Initiativerne omfatter en overgangsordning  

 vedrørende bloktilskudsreguleringen, der kan lempe merudgifterne  

 væsentligt for de kommuner, der får særlige merudgifter som  

 følge af omlægningen, jf. nedenfor.
Overgangsordningen er  

 begrundet i, at ingen kommune med rette skal kunne påberåbe sig,  

 at en nødvendig foranstaltning må opgives på grund af  

 finansieringsomlægningen.
 Hertil kommer en række initiativer, som omtales  

 nærmere nedenfor: Vejledning om anvendelse af amternes ekspertise,  

 gennemførelse af et kvalitetsudviklingsprogram, løbende  

 overvågning og evaluering efter tre år samt ny  

 undersøgelse af finansieringsomlægningens udgiftsmæssige  

 konsekvenser for de enkelte kommuner i 2001.
 Nogle organisationer har over for udvalget fremsat  

 ønske om en præcisering af, at specialundervisning skal sikre,  

 at eleverne, som det er blevet udtrykt, »får kundskaber, færdigheder og uddannelse på  

 trods af deres vanskeligheder«.
Undervisningsministeren har over for udvalget  

 fastslået, at dette allerede fremgår af folkeskolelovens § 3,  

 stk. 2, nemlig at børn, hvis udvikling kræver en særlig  

 hensyntagen eller støtte, skal have specialundervisning og anden  

 specialpædagogisk bistand.
For alle børn gælder, at  

 undervisningen skal tilrettelægges, så den svarer til den enkelte  

 elevs behov og forudsætninger, jf. bl.a. folkeskolelovens § 18, stk.  

 1-4. Desuden fremgår det af bekendtgørelse nr. 448 af 10. juni  

 1999 om folkeskolens specialundervisning og anden specialpædagogisk  

 bistand, hvordan dette nærmere skal eller kan ske i forhold til elever  

 med særlige behov, som ikke kan tilgodeses inden for rammerne af den  

 almindelige undervisning, med tilhørende vejledning.
Endvidere vil der  

 blive udsendt en fyldig vejledning om den pædagogisk-psykologiske  

 rådgivning.
 Med henblik på at sikre de forskellige  

 handicapgrupper den bedst mulige undervisning og støtte vil den  

 kommunale pædagogisk-psykologiske rådgivning ofte skulle inddrage  

 særlig sagkundskab f.eks. fra en amtskommune eller fra et lands- eller  

 landsdelsdækkende videnscenter for det pågældende  

 handicapområde.
 I de almindelige bemærkninger til lovforslaget er  

 der under overskriften »Høring« i 3.  

 afsnit anført følgende:
» Tilsvarende indeholder undervisningsministerens skriftlige  

 fremsættelse af lovforslaget den 17. november 1999 i 3. tekstafsnit  

 følgende tilkendegivelse:
» Ministeren har over for udvalget givet udtryk for, at den  

 revision af vejledningen om folkeskolens specialundervisning, som vil  

 være nødvendig efter en vedtagelse af lovforslaget, vil komme  

 til at indeholde formuleringer om kommuners anvendelse af amters ekspertise  

 svarende hertil.
Det planlagte udviklingsprogram, som er skitseret i  

 bemærkningerne til lovforslaget, skal medvirke til en udvikling af  

 kvaliteten i undervisningen og hermed til en yderligere sikring af den  

 individuelle tilrettelæggelse og gennemførelse af  

 undervisningen.
Udviklingsarbejdet sættes i gang af  

 Undervisningsministeriet, og der forudsættes efter aftale med de  

 interesserede parter tilrettelagt en kontakt- og samarbejdsform, der  

 også på længere sigt kan bidrage til udviklingen på  

 området.
 I overensstemmelse med Landsudvalgets og  

 Opgavekommissionens anbefalinger forudsættes amtskommunerne og  

 kommunerne selv at varetage det fælles ansvar for den samlede  

 opgavevaretagelse, f.eks. gennem regionale eller lokale samarbejdsordninger  

 efter behov.
 Udviklingsprogrammet skal omfatte følgende  

 temaer:
 Individuel tilrettelæggelse og gennemførelse af  

 undervisningen.
 Forældre-skole-samarbejde.
 Skoleindretning og undervisningsmidler.
 Leder- og lærerkvalifikationer.
 Overgang fra grundskole til fortsat uddannelse og  

 beskæftigelse.
 Samordnet indsats skolefritid.
 Ansvars- og opgavefordeling, formidling af viden.
 Undervisningsministeren har over for udvalget  

 tilkendegivet at ville lægge vægt på, at  

 udviklingsprogrammet kommer til at bidrage til en øget kvalitet i  

 opgavevaretagelsen i forhold til alle handicapgrupper.
Som det fremgår af lovforslagets bemærkninger,  

 vil den foreslåede ændring blive fulgt løbende og  

 evalueret efter 3 år, således at der foreligger et resultat til  

 brug for udarbejdelse af et lovforslag med henblik på  

 fremsættelse i folketingsåret 2005-06. Da ikke blot evalueringen  

 efter 3 år, det vil sige efter afslutningen af skoleåret  

 2002-2003, men også den løbende evaluering kan give anledning  

 til ændringer i den foreslåede nyordning, er det fundet mest  

 hensigtsmæssigt at åbne mulighed for, at en lovrevision kan komme  

 på tale på et tidligere tidspunkt.
Der henvises herom til det  

 stillede ændringsforslag, jf. nedenfor.
 Evalueringen og den forudgående observation af  

 lovens virkninger vil efter Undervisningsministeriets foreliggende planer  

 især omfatte:
 Vurderinger af, hvorvidt finansieringsomlægningen giver  

 anledning til, at kommuner opgiver at iværksætte  

 nødvendige foranstaltninger for børn og unge med behov for  

 vidtgående specialundervisning.
 Vurderinger af, hvorvidt manglende faglige forudsætninger giver  

 anledning til, at kommuner visiterer børn og unge til  

 utilstrækkelige foranstaltninger.
Igangsætning af undersøgelser og drøftelser i et  

 centralt udvalg, som til brug for udviklingsprogrammet er nedsat af  

 Undervisningsministeriet, med deltagelse fra en bred kreds af områdets  

 interessenter.
Arbejdet vil bl.a. omfatte de ovenfor nævnte  

 udviklingstemaer, en kortlægning af de lokale, regionale eller  

 landsdækkende rådgivningsfunktioner og vurderinger af, om der  

 indtræder en positiv kvalitetsudvikling i de kommunale og amtskommunale  

 tilbud.
 Indsamling og analyse af statistiske oplysninger om vidtgående  

 specialundervisning til brug for de nævnte vurderinger.
 En sammenlignende analyse af klagesagernes art, antal og udfald  

 før og efter lovændringen.
 Det er hensigten, at det centrale udvalg skal rapportere  

 løbende til Undervisningsministeriet, således at ministeren  

 får mulighed for at følge udviklingen på nært hold  

 med henblik på stillingtagen til, om der er brug for justeringer af  

 regler og vejledninger m.v.
Det forudsættes, at ministeren orienterer  

 Folketingets Uddannelsesudvalg med henblik på, at udvalgets medlemmer  

 også kan følge udviklingen tæt i årene, indtil der  

 skal udarbejdes et lovrevisionsforslag.
I givet fald vil en sådan  

 orientering kunne give anledning til temamøder eller lignende med  

 henblik på uddybende drøftelser.
Finansieringsudvalget har undersøgt de  

 byrdefordelingsmæssige følger af forslaget om at forhøje  

 de kommunale takstbeløb.
Finansieringsudvalget vurderer disse  

 følger som »begrænsede«.  

 Baggrunden herfor er en konstatering af, at 21 kommuner vil få et  

 udgiftstab på mere end 0,1 pct. af kommunens beskatningsgrundlag.
De  

 tabende kommuner er overvejende mindre kommuner med svagt beskatningsgrundlag  

 og med en overvægt af foranstaltningskrævende elever.
For denne  

 gruppe af kommuner gælder, at udgiftsstigningen som følge af  

 takstforhøjelsen ikke fuldt ud dækkes ved fordelingen af den  

 samlede kompensation til kommunerne.
En påvirkning på 0,1 pct. anses ikke for at  

 være vilkårlig eller tilfældig, f.eks. således at  

 blot få til- eller fraflyttende elever kan betyde ændringer.
Det  

»begrænsede« ligger i, at så mange kommuner,  

 det vil sige 240 kommuner, påvirkes mindre end 0,1 pct.
De 21 kommuner  

 danner tilsyneladende ikke noget mønster, så baggrunden for, at  

 netop disse lider tab, må søges i lokale forhold.
I den  

 forbindelse kan peges på lokal visitationspraksis som en del af  

 forklaringen.
Finansieringsudvalget finder ikke, at undersøgelsen  

 af takstændringerne umiddelbart viser, at der er behov for tilpasninger  

 i det generelle udligningssystem.
Det anbefales dog, at der etableres en  

 overgangsordning i 2000 og 2001. Der er praksis for at indføre  

 overgangsordninger i tilfælde af, at større reformer  

 påfører kommuner tab over en vis størrelse.
Den nedre  

 grænse har i nogle tilfælde været 0,1 pct., i andre 0,3  

 pct. af beskatningsgrundlaget.
 Som opfølgning på takstomlægningen  

 kunne man i 2002 ud fra regnskabsåret 2001 opgøre omfanget af  

 udgifter til foranstaltninger inden for udgiftsintervallet mellem den  

 eksisterende og den foreslåede takst fordelt på kommuneniveau.  

 Ved at sammenholde dette beløb med kommunernes andel af den i 2000  

 foretagne bloktilskudskompensation vil man kunne se, om der er sket en  

 udligning eller en forøgelse af forskellene.
Takstomlægningen har blandt andet til formål  

 at understøtte den foreslåede nye opgavefordeling mellem amter  

 og kommuner, som afspejler det ændrede takstniveau, således at  

 foranstaltninger under det nye takstbeløb tilbydes i kommunale  

 institutioner, når dette er hensigtsmæssigt i forhold til barnets  

 behov.
Det kunne derfor også være relevant at undersøge, i  

 hvilken udstrækning den nye opgavefordeling faktisk etableres.
Ud fra  

 de indhentede oplysninger fra 1998 i forbindelse med byrdefordelingsanalysen  

 kan det opgøres, hvor mange elever der er i amtslige institutioner til  

 en omkostning under det foreslåede takstbeløb.
Dette vil da  

 kunne sammenlignes med det tilsvarende omfang i 2001.
 Undervisningsministeren har oplyst, at Kommunernes  

 Landsforening har tilsluttet sig følgende model for en  

 finansieringsmæssig overgangsordning vedrørende årene  

 2000-2002:
 Kommuner med tab på mere end 0,1 pct. af beskatningsgrundlaget  

 ifølge Finansieringsudvalgets beregninger kompenseres herfor i hvert  

 af årene 2000, 2001 og 2002. Det samlede kompensationsbeløb vil  

 udgøre ca. 12 mio. kr. årligt.
Der afsættes herudover en pulje på 12 mio. kr. pr.  

 år til finansiering af tilskud, der kan ydes til kommuner efter  

 ansøgning.
Tilskud kan ydes til kommuner, som i forhold til  

 1998-beregningsgrundlaget kan påvise aktuelle merudgifter, for eksempel  

 som følge af ændringer i behovet for specialundervisning, som er  

 særligt tyngende for kommunen i dens aktuelle økonomiske  

 situation.
Der vil endvidere være mulighed for efter ansøgning  

 at kompensere kommuner i en udsat økonomisk situation for tab, uanset  

 at disse tab ikke overstiger 0,1 pct. af beskatningsgrundlaget.
Det bemærkes, at udformningen af ordningen  

 indebærer, at der også for 2000 udbetales en kompensation til de  

 berørte kommuner, som er beregnet på helårsbasis, uanset  

 at takstændringerne først træder i kraft pr. 1. august  

 2000. Dette sker under hensyn til, at ordningen træder i kraft midt i  

 et budgetår.
Virkningen heraf bliver, idet de beregnede tab  

 forudsættes reduceret som konsekvens af, at loven ikke har fuld  

 virkning i 2000, at der i 2000 ydes kompensation ned til 0,04-0,05 pct. af  

 beskatningsgrundlaget.
 Undervisningsministeren har yderligere oplyst, at  

 regeringen vil sikre, at der sker en samlet vurdering af de  

 byrdefordelingsmæssige konsekvenser af den samlede omlægning  

 på det sociale område og det undervisningsmæssige  

 område i forbindelse med gennemførelse af en grundtakstmodel  

 på det sociale område, og at en samlet løsning i givet  

 fald vil træde i stedet for den beskrevne overgangsordning i 2002.
 Undervisningsministeren har samtidig pointeret, at  

 indførelse af grundtakstmodellen på det sociale område  

 ingen nødvendig sammenhæng har med det  

 undervisningsmæssige område.
 Herefter indstiller et flertal (Socialdemokratiets,  

 Venstres, Det Konservative Folkepartis, Socialistisk Folkepartis,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med det stillede  

 ændringsforslag.
Et mindretal (Dansk  

 Folkepartis medlem af udvalget) indstiller lovforslaget til  

forkastelse ved 3. behandling.
Mindretallet vil dog stemme for det  

 stillede ændringsforslag.
 Efter Dansk Folkepartis opfattelse er det  

 grundlæggende rigtigt at lægge opgaverne der, hvor det er mest  

 hensigtsmæssigt, og gerne så tæt på den enkelte  

 borger som overhovedet muligt.
Efter lovforslaget skal specialundervisning  

 tilrettelægges i samarbejde mellem kommuner og amter.
Det er efter  

 forslaget også stadig væk amterne, der skal stå for  

 specialskoletilbud og rådgivning og for de landsdelsdækkende  

 institutioner, men kommunerne vil fremover blive ansvarlige for den  

 specialundervisning, der skal finde sted i den enkelte kommune.
Netop  

 på dette punkt står Dansk Folkeparti meget tvivlende over for, om  

 kommunerne har den nødvendige bæredygtighed til at løse  

 disse opgaver.
 Det er meget vigtigt, at man holder øje med, at der  

 er områder inden for specialtilbud og specialrådgivning, som det  

 efter Dansk Folkepartis opfattelse ikke for tiden er fagligt forsvarligt at  

 lægge ud til kommunerne.
 Et andet mindretal (Enhedslistens medlem af  

 udvalget) indstiller lovforslaget til forkastelse ved 3.  

 behandling.
Ændringsforslag Af	undervisningsministeren, tiltrådt af et flertal  

 (udvalget med undtagelse af EL):
Til § 1 1) I den under nr. 10 foreslåede § 56 a  

 indsættes efter ordene »til  

 revision«: » senest«, og »2005-2006«  

 ændres til: »2004-05 «.
Bemærkninger Til nr. 1 Det fremgår af bemærkningerne til  

 lovforslagets § 1, nr. 10, at den foreslåede ordning forudsættes  

 evalueret efter 3 år, således at der foreligger et resultat af  

 evalueringen til brug for udarbejdelse af lovforslag i 2004-05 med henblik  

 på fremsættelse i oktober 2005.
 Som det er tilkendegivet i forbindelse med  

 Uddannelsesudvalgets behandling af lovforslaget, vil der både blive  

 foretaget en løbende evaluering og en evaluering efter 3 år, det  

 vil sige efter afslutningen af skoleåret 2002-2003.
 Både disse evalueringer og udefrakommende  

 begivenheder, som f.eks. ændringer i anden lovgivning, kan naturligvis  

 tænkes at give anledning til ændringer på andre tidspunkter  

 end i folketingsåret 2005-06, som er foreslået i § 1, nr. 10, som  

 tidspunktet for en lovrevision.
 For at markere, at et tidligere tidspunkt kan blive  

 aktuelt, foreslås der derfor indsat ordet »senest« foran den  

 foreslåede tidsangivelse.
 Da drøftelserne om lovforslaget har vist, at der  

 må forventes en betydelig interesse for, at evalueringsresultaterne og  

 konklusionerne heraf kan præsenteres på et tidligere tidspunkt  

 end forudsat ved lovforslagets fremsættelse, foreslås det seneste  

 tidspunkt for fremsættelse af revisionslovforslag fremrykket et  

 år til folketingsåret 2004-05.
Hans Peter Baadsgaard (S) fmd.  

  Peder Sass (S)  Jeppe Kofod (S)  

  Frode Sørensen (S)  Carsten Hansen (S)  

  Aage Frandsen (SF) Susanne Clemensen (CD)  

  Henrik Svane (RV)  Søren Kolstrup (EL)  

  Anders Mølgaard (V) nfmd.  

  Hanne Severinsen (V)  Else Winther Andersen (V)  

 Karen Rønde (V)  Brian Mikkelsen (KF)  

  Knud Erik Kirkegaard (KF)  

  Christian H.
Hansen (DF)  

  Tove Videbæk (KRF) Frihed 2000 havde ikke medlemmer i udvalget.
