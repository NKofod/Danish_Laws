Skriftlig fremsættelse (26. maj 2020) Beskæftigesesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om en skattefri seniorpræmie (Midlertidig nedsættelse af beskæftigelseskravet som følge af covid-19) (Lovforslag nr.
L 195) Det fremsatte lovforslag er et led i udmøntningen af Aftale om hjælpepakker til lønmodtagere og virksomheder mv. i forbindelse med gradvis genåbning af Danmark (18. april 2020).
Lovforslaget udmønter den del af aftalen, som omhandler en midlertidig nedsættelse af beskæftigelseskravet for en skattefri seniorpræmie.
Beskæftigelseskravet betyder, at en person skal have arbejdet i et vist omfang, for at få ret til at modtage en skattefri seniorpræmie.
 Lovforslaget har været i ekstern høring fra den 30. april 2020 til den 15. maj 2020. Den korte høringsperiode skyldes et ønske om, at lovforslaget træder i kraft så hurtigt det kan lade sig gøre, og inden de første udbetalinger finder sted 1. august 2020. Det har derfor været nødvendigt at forkorte høringsperioden, således at lovforslaget kan fremsættes så hurtigt, dette er muligt.
Lovforslaget skal ses i sammenhæng med, at seniorpræmien er indført for at give en ekstra gevinst for personer over pensionsalderen, som fastholder en væsentlig tilknytning til arbejdsmarkedet.
Det kan imidlertid være sværere at leve op til seniorpræmiens beskæftigelseskrav, når Danmark er lukket ned.
For at sikre, at personer, der arbejder efter at have nået folkepensionsalderen bliver belønnet for dette, nedsættes beskæftigelseskravet for ret til en skattefri seniorpræmie midlertidigt fra 1.560 timer til 1.040 timer.
Dette svarer til en nedsættelse på omtrent 4 måneder.
Det nedsatte beskæftigelseskrav gælder alene personer, hvor perioden fra den 1. marts 2020 til og med den 30. juni 2020 indgår i optjeningsperioden.
Lovforslaget vil dermed kompensere personer i målgruppen, som på grund af sundhedskrisen rammes af arbejdsløshed eller hjemsendes uden løn.
Den skattefri seniorpræmie administreres og udbetales af Udbetaling Danmark med en statslig finansiering på 100 pct.
Lovforslaget skønnes at medføre offentlige merudgifter til udbetaling af seniorpræmien på 63 mio. kr. i 2020 (2020-niveau).
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
