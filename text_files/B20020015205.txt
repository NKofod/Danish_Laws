Bekendtgørelse om folkeregistrering I medfør af § 3, stk. 6, § 5, stk. 8,  

 § 14, stk. 2, § 15, stk. 3, og § 30, stk. 3, i  

 lov nr. 426 af 31. maj 2000 om Det Centrale Personregister  

 fastsættes:
 § 1. Personnummeret består af 10 cifre,  

 hvoraf de første seks angiver personens fødselsdag, begyndende  

 med fødselsdatoen, derefter fødselsmåneden og til slut  

 fødselsåret uden angivelse af århundrede.
Stk. 2. De sidste fire cifre er et løbenummer, hvoraf  

 det første ciffer i forbindelse med fødselsåret angiver,  

 hvilket århundrede personen er født i.
Det sidste ciffer er lige  

 for kvinder og ulige for mænd.
 Stk. 3. En person, der skal optages i folkekirkens  

 ministerialbog (DNK), men ikke er omfattet af § 3, stk. 1, i lov om Det  

 Centrale Personregister, tildeles et personnummer og registreres i CPR, jf. §  

 4 i lov om Det Centrale Personregister.
 § 2. Aftjening af værnepligt medfører  

 ikke i sig selv en ændring af den værnepligtiges  

 bopælsregistrering, men aftjeningen af værnepligt skal  

 registreres i CPR som »Supplerende adresse«.
 Stk. 2. Opgiver den værnepligtige under  

 værnepligten sin hidtidige bopæl uden at få en ny,  

 forbliver han registreret i sin hidtidige kommune, men som fraflyttet sin  

 hidtidige adresse.
 Stk. 3. En dansk statsborger, som efter § 16,  

 stk. 6, i lov om Det Centrale Personregister skal registreres som  

 tilflyttet landet ved indrejsen for at aftjene værnepligt her i landet,  

 registreres uden fast bopæl i den kommune, hvor kasernen ligger, indtil  

 der erhverves en bolig.
 Stk. 4. Den værnepligtige skal selv anmelde aftjeningen  

 af værnepligt til sin bopælskommune i følgende  

 tilfælde:
 1)	Ved indkaldelse til aftjening af civilt arbejde.
 2)	Ved aftjening af værnepligt ved bistandsarbejde.
 3)	Ved indkaldelse til resterende værnepligtstjeneste.
 4)	Ved genindkaldelse efter aftjening af værnepligtens  

 første samlede tjeneste i forsvaret eller det statslige regionale  

 redningsberedskab, hvis den værnepligtige samtidig opgiver sin  

 bopæl.
 5)	Ved hjemsendelse efter aftjening af civilt arbejde.
 6)	Ved hjemsendelse efter aftjening af værnepligt ved  

 bistandsarbejde i udviklingslande.
 7)	Ved hjemsendelse efter aftjening af resterende  

 værnepligtstjeneste.
 8)	Ved hjemsendelse inden udløbet af værnepligtens  

 første samlede tjeneste i forsvaret eller i det statslige regionale  

 redningsberedskab.
 § 3. Det medfører i sig selv ingen  

 ændring af en persons bopælsregistrering, at vedkommende  

 indsættes eller anbringes i en af kriminalforsorgens institutioner fra  

 sin hidtidige bolig her i landet, jf. dog lov om Det Centrale Personregister  

 § 15, stk. 2, men anbringelsen registreres i CPR som »Kommunale  

 notater 3 og 4«, indtil den ophører.
 Stk. 2. En person, som indsættes eller anbringes i en af  

 kriminalforsorgens institutioner uden umiddelbar forudgående  

 registrering her i landet, skal registreres uden fast bopæl i den  

 kommune, hvor institutionen ligger, indtil der erhverves en bolig.
 Stk. 3. Opgiver den pågældende under  

 indsættelsen eller anbringelsen sin hidtidige bolig uden at få en  

 ny, forbliver vedkommede registreret i sin hidtidige kommune, men som  

 fraflyttet sin hidtidige adresse.
§ 4. Når en person anmoder om navne- og  

 adressebeskyttelse, jf. § 28 i lov om Det Centrale Personregister, skal  

 vedkommende have oplyst, at navne- og adressebeskyttelse 1)	kun gælder oplysning meddelt af kommunalbestyrelsen og  

 Indenrigs- og Sundhedsministeriet fra CPR til private og ikke til offentlige  

 myndigheder, 2)	bortfalder efter 1 år, hvis der ikke inden dette tidspunkt er  

 fremsat ønske om forlængelse, 3)	ikke kan opretholdes over for private, der har en retlig interesse i  

 oplysningen, herunder kreditorer, som agter at foretage skridt til  

 opkrævning eller inddrivelse af en forfalden fordring, 4)	i enkelte tilfælde tilsidesættes af offentlige  

 myndigheder, som ifølge anden lovgivning skal registrere og videregive  

 navne- og adresseoplysninger til private, 5)	bevirker, at den pågældende tillige ifølge  

 § 30, stk. 1, i lov om Det Centrale Personregister er beskyttet mod  

 optagelse i lokalvejviser og mod forskerhenvendelser på grundlag af  

 oplysninger fra CPR, og 6)	at den pågældende skal rette særskilt anmodning  

 til Post Danmark og teleselskaberne, såfremt der også  

 ønskes beskyttelse mod videregivelse af oplysninger fra  

 disse.
 § 5. En person kan i bopælskommunen få  

 registreret ét af de i stk. 2-4 nævnte navne som  

 mellemnavn, der placeres umiddelbart foran personers efternavn i  

 adresseringsnavnet.
Stk. 2. Bærer anmelderen eget efternavn, d.v.s. det  

 navn, som anmelderen senest har erhvervet på anden måde end ved  

 ægteskab, kan som mellemnavn anmeldes 1)	nuværende ægtefælles eget efternavn eller 2)	et giftenavn anmelderen tidligere har ført.
Stk. 3. Bærer anmelderen nuværende  

 ægtefælles eget efternavn som giftenavn, kan som mellemnavn  

 anmeldes 1)	anmelderens eget efternavn eller 2)	nuværende ægtefælles mellemnavn, hvis  

 ægtefællerne bærer fælles efternavn, eller 3)	et giftenavn anmelderen tidligere har ført.
Stk. 4. Bærer anmelderen en tidligere  

 ægtefælles eget efternavn som giftenavn, kan som mellemnavn  

 anmeldes 1)	anmelderens eget efternavn eller 2)	nuværende ægtefælles eget efternavn.
 Stk. 5. Fremgår et tidligere ført giftenavn eller  

 eget efternavn ikke af CPR, skal anmelderen skaffe dokumentation herfor.  

 Dokumentation for et tidligere ført giftenavn fås ved  

 henvendelse til vedkommende vielsesmyndigheder eller statsamt. Ønskes  

 anvendelse af anmelderens eget efternavn som mellemnavn efter stk. 3,  

 nr. 1, eller stk. 4, nr. 1, påført vielsesattesten,  

 må den pågældende rette henvendelse til vielsesmyndigheden.  

 En anmodning om brug af nuværende ægtefælles eget efternavn  

 eller mellemnavn kan imødekommes indtil datoen for skilsmisse,  

 ægteskabets omstødelse eller ægtefællens død.
 Stk. 6. De anmeldte mellemnavne efter stk. 2-4  

 registreres i CPR alene som adresseringsmellemnavne og bevirker ingen  

 egentlig navneændring.
 Stk. 7. Selv om et adresseringsnavn er begrundet i  

 ægteskab, skal det ikke automatisk slettes i CPR ved senere  

 ændring i civilstand eller ægtefælles navn.
 § 6. Bekendtgørelsen træder i kraft  

 den 1. april 2002.
 Stk. 2. Bekendtgørelse nr. 499 af 6. juni 2000 om  

 folkeregistrering ophæves.
