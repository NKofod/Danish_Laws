 Klageren K opsagde et pantebrev til indfrielse pr. 11. juni 1988.
Pantebrevets rentefod var 16,5% p.a., som dog efter pantebrevets  

 indhold nedsattes til 12% p.a. pr. 11. juni 1988. I en til K fra  

 pengeinstituttet P fremsendt indfrielsesopgørelse var rentefoden angivet til  

 12% p.a. for tiden fra 11. december 1987 til 11. juni 1988. P korrigerede  

 senere rentefoden til 16,5%. K afviste at efterbetale beløbet og indbragte  

 spørgsmålet for Ankenævnet.
P frifandtes.
 Kendelse af 4. november 1988 sag 70/1988.
 Et af K og dennes hustru i 1978 udstedt pantebrev indeholdt bestemmelse om  

 forrentning af restgælden med 16,5% p.a., som dog med virkning fra den 11.  

 juni 1988 nedsattes til 12% p.a.
Efter at K havde opsagt pantebrevet til indfrielse pr. 11. juni 1988,  

 fremsendte pengeinstituttet P en indfrielsesopgørelse, hvori rentefoden for  

 tiden fra 11. december 1987 til 11. juni 1988 var angivet til 12% p.a.
Kort  

 tid efter, at K den 14. juni 1988 havde betalt det af P opgjorte beløb,  

 fremsendte P en korrektion, hvori rentefoden var korrekt angivet til 16,5%  

 p.a.
Efterbetalingsbeløbet udgjorde 3.830 kr.
 K afviste at betale det yderligere beløb og indbragte, da P fastholdt  

 efterbetalingskravet, sagen for Ankenævnet med påstand om udlevering af  

 pantebrevet.
 P påstod frifindelse.
 Ankenævnet frifandt P under henvisning til, at den fejlagtige rentefod  

 fremgik af den først fremsendte opgørelse, at denne blev bekendtgjort kort  

 tid efter, at K havde betalt, og at K som medudsteder af pantebrevet måtte  

 antages at være bekendt med dettes rentevilkår.
