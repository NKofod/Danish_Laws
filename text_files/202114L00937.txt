Betænkning afgivet af Udlændinge- og Integrationsudvalget den 17. maj 2022 Betænkning over Forslag til lov om ændring af udlændingeloven (Ændring af reglerne om bortfald af opholdstilladelser ved genopdragelsesrejser m.v. og ændring af reglerne om adgang til familiesammenføring for personer med midlertidig beskyttelsesstatus) [af udlændinge- og integrationsministeren (Mattias Tesfaye)]:
1. Indstillinger Et flertal i udvalget (S, V, SF, RV, EL og KF) indstiller lovforslaget til vedtagelse uændret.
 Et mindretal i udvalget (DF, NB og FG) indstiller lovforslaget til forkastelse ved 3. behandling.
 Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget mener, at det er uacceptabelt, at børn og unge mod deres vilje fastholdes i social kontrol af deres forældre og sendes til forældrenes hjemland med det formål at fralægge sig danske normer og værdier.
Derfor er Venstre dybt bekymret over, at de nuværende regler for fratagelse af opholdstilladelser rammer de børn og unge, der sendes på genopdragelsesrejser mod deres vilje.
Det er på ingen måde hensigtsmæssigt, at børn og unge skal tage straffen for deres forældres forbrydelser.
Derfor støtter Venstre denne del af lovforslaget.
Derudover støtter Venstre ændringen af 3-årsreglen i forhold til familiesammenføring for udlændinge med midlertidig beskyttelsesstatus.
Dette skyldes, at de nuværende regler strider mod Danmarks internationale forpligtelser.
Lovforslaget afholder Danmark fra muligheden for midlertidigt at hæve perioden til 3 år, hvis Danmark rammes af store migrantstrømme.
 På denne baggrund stemmer Venstre for lovforslaget.
Socialistisk Folkeparti SF's medlemmer af udvalget er glade for, at vi nu endelig sørger for retfærdighed til unge, der er blevet sendt ud af Danmark mod deres vilje og vender tilbage igen.
SF er samtidig tilfredse med, at regeringen tager Den Europæiske Menneskerettighedsdomstols dom af 9. juli 2021 i sagen M.
A. mod Danmark til efterretning og reducerer ventetiden til 2 år ved familiesammenføring.
SF vil dog bemærke, at det slet ikke havde været nødvendigt, hvis man havde lyttet til advarslerne, da loven blev gennemført.
SF finder i lighed med en lang række af de vigtigste organisationer på området, heriblandt Mellemfolkeligt Samvirke, Dignity, Amnesty International og Dansk Flygtningehjælp, at ventetiden burde reduceres endnu mere, så flygtninge ikke skal vente i årevis på at blive sammenført med deres nærmeste.
Enhedslisten Enhedslistens medlemmer af udvalget mener, at flygtninge, som får opholdstilladelse efter § 7, stk. 3, i udlændingeloven, bør kunne få familiesammenføring fra den dag, de får deres opholdstilladelse.
Det er en usikker situation for den enkelte og et benspænd for integrationen, når der er lang ventetid på familiesammenføring.
Enhedslisten støtter dog ændringen, da 2 års ventetid trods alt er bedre end 3.
Enhedslisten støtter varmt, at regeringen med dette lovforslag implementerer et beslutningsforslag fra Enhedslisten om at sikre, at unge mennesker, der bliver sendt på genopdragelsesrejser, ikke mister deres opholdstilladelser.
Vi hjælper ingen ved at tage opholdstilladelsen fra dem.
Derfor vil dette lovforslag efter Enhedslistens klare overbevisning hjælpe flere unge mennesker med at undgå negativ social kontrol.
Dansk Folkeparti Dansk Folkepartis medlemmer af udvalget bemærker, at Dansk Folkeparti er modstander af en mere lempelig linje over for genopdragelsesrejser.
Dansk Folkeparti mener, at risikoen for, at et barn eller en ung, der bliver sendt på genopdragelsesrejse, mister sit opholdsgrundlag i Danmark, er med til at afholde forældre fra at sende deres børn på genopdragelsesrejse.
Dansk Folkeparti er også imod, at regeringen med forslaget vil give lettere adgang til familiesammenføring for personer med midlertidig beskyttelsesstatus.
Dansk Folkeparti kan med baggrund i ovenstående ikke støtte forslaget.
3. Udvalgsarbejdet Lovforslaget blev fremsat den 28. april 2022 og var til 1. behandling den 5. maj 2022. Lovforslaget blev efter 1. behandling henvist til behandling i Udlændinge- og Integrationsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 23. marts 2022 dette udkast til udvalget, jf.
UUI alm. del  bialg 55. Den 28. april 2022 sendte udlændinge- og integrationsministeren høringssvarene og et høringsnotat til udvalget.
Bilag Under udvalgsarbejdet er der omdelt 3 bilag på lovforslaget.
Bjørn Brandenborg (S) Birgitte Vind (S) Camilla Fabricius (S) fmd.
Thomas Jensen (S) Kasper Sand Kjær (S) Julie Skovsby (S) Lars Aslan Rasmussen (S) Rasmus Horn Langhoff (S) Rasmus Stoklund (S) Carl Valentin (SF) Halime Oguz (SF) Anne Sophie Callesen (RV) Kathrine Olldag (RV) Pernille Skipper (EL) Rosa Lund (EL) Sikandar Siddique (FG) Mads Fuglede (V) Anne Rasmussen (V) Heidi Bank (V) Erling Bonnesen (V) Marlene Ambo-Rasmussen (V) Morten Dahlin (V) Pia Kjærsgaard (DF) nfmd.
Morten Messerschmidt (DF) Peter Skaarup (DF) Marcus Knuth (KF) Rasmus Jarlov (KF) Pernille Vermund (NB) Carsten Kissmeyer (V) Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
