Finanstilsynet har meddelt, at en banks portfolio management-aftaler  

 vedrørende værdipapirer kunne overflyttes til børsmæglerselskabet, men at  

 dette ikke kunne påtage sig porteføljepleje i forbindelse med valuta I forbindelse med en påtænkt overflytning af en sektion, der  

 administrerede portfolio management-aftaler vedrørende værdipapirer og  

 valuta, til et børsmæglerdatterselskab forespurgte en bank Finanstilsynet,  

 hvorvidt tilsynet var enig i bankens vurdering af, at overflytningen ikke gav  

 problemer i forhold til børsmæglerlovgivningen.
 Af forespørgslen fremgik det, at kunderne fortsat skulle indgå portfolio  

 management-aftalen med banken, og at porteføljestyringen i  

 børsmæglerselskabet skulle varetages af medarbejdere, der enten var ansat i  

 banken og udlånt til børsmæglerselskabet eller af medarbejdere, der var ansat  

 i børsmæglerselskabet.
Finanstilsynet var enig i, at bankens portfolio management-aftaler  

 vedrørende værdipapirer kunne overflyttes til børsmæglerselskabet i medfør af  

 § 5, nr. 2, i Finanstilsynets bekendtgørelse nr. 706 af 18. oktober 1990 om  

 Københavns Fondsbørs, medens tilsynet fandt, at børsmæglerselskabet ikke  

 kunne påtage sig porteføljepleje i forbindelse med valuta.
Der henvistes til  

 fondsbørsbekendtgørelsens § 5, nr. 3, der fastsætter, at et børsmæglerselskab  

 kun må fungere som valutahandler i det omfang, dets børshandel kræver det.
 For så vidt angår spørgsmålet om udlån af personale var tilsynet enig i,  

 at banken kunne udlåne personale til børsmæglerselskabet under forudsætning  

 af, at de udlånte medarbejdere blev undergivet instruktion fra  

 børsmæglerselskabet.
