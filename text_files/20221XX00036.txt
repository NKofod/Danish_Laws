Skriftlig fremsættelse (5. oktober 2022) Skatteministeren (Jeppe Bruus):
 Herved tillader jeg mig for Folketinget at fremsætte:
Forslag til lov om ændring af kildeskatteloven og selskabsskatteloven (Indførelse af begrænset skattepligt ved udøvelse af visse aktiviteter i Danmarks eksklusive økonomiske zone) (Lovforslag nr.
L 12) Lovforslaget har til formål at indføre hjemmel til indkomstbeskatning af visse aktiviteter, der udøves af fysiske og juridiske personer hjemmehørende i udlandet, når disse aktiviteter udøves i Danmarks eksklusive økonomiske zone, dvs. uden for 12-sømilegrænsen.
 Lovforslaget har sammenhæng med den aftale om energi og industri m.v. (Klimaaftale 2020) af 22. juni 2020 med efterfølgende tillægsaftale af 4. februar 2021, og de aftaler af 30. juni og 14. december 2021 om køreplan for lagring af CO2, som blev indgået imellem Regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti, Det Konservative Folkeparti, Liberal Alliance og Alternativet.
 Det indgår bl.a. i dette aftalekompleks, at der skal etableres en energiø med tilhørende havvindmøllepark i Nordsøen, at energiøen skal konstrueres som en inddæmmet ø ca. 80 km. fra kysten, og at der bl.a. i Nordsøen skal etableres faciliteter til lagring af CO2.
Den med lovforslaget foreslåede hjemmel til indkomstbeskatning skal efter forslaget omfatte aktiviteter, der vedrører etablering og benyttelse af kunstige øer, installationer og anlæg.
Omfattede aktiviteter vil eksempelvis være aktiviteter knyttet til etablering og drift af havvindmølleparker og energiøer og aktiviteter knyttet til lagring af CO2.
 Det foreslås, at reglerne om udenlandske selskabers og fysiske personers begrænsede skattepligt ved udøvelse af erhverv med fast driftssted i Danmark udvides, således at de også kommer til at omfatte sådanne aktiviteter, der udøves gennem et fast driftssted på den danske kontinentalsokkel uden for 12-sømilegrænsen.
 Endvidere foreslås den begrænsede skattepligt for fysiske personers vederlag for personligt arbejde i tjenesteforhold her i landet udvidet til også at omfatte vederlag for personligt arbejde i Danmarks eksklusive økonomiske zone, hvor det personlige arbejde vedrører etablering af og benyttelse af kunstige øer, installationer og anlæg.
Det foreslås yderligere, at det geografiske anvendelsesområde for reglerne om begrænset skattepligt ved arbejdsudleje udvides på tilsvarende vis.
Det foreslås således, at den begrænsede skattepligt for fysiske personers vederlag for personligt arbejde i forbindelse med at være stillet til rådighed for at udføre arbejde for en virksomhed her i landet, også vil skulle gælde, når virksomheden vedrører etablering, drift og benyttelse af kunstige øer, installationer og anlæg i Danmarks eksklusive økonomiske zone.
 For at overholde FNs havretskonvention foreslås det dog, at indkomstbeskatningen ikke skal omfatte aktiviteter knyttet til etablering og benyttelse af undersøiske kabler og rørledninger, der udelukkende benyttes til transit gennem Danmarks eksklusive økonomiske zone.
Lovforslaget vil medføre et merprovenu for staten.
Størrelsesordenen heraf kan på det foreliggende grundlag dog ikke kvantificeres nærmere.
 Loven foreslås at træde i kraft den 1. januar 2023. Lovforslaget er omfattet af de fælles ikrafttrædelsesdatoer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
