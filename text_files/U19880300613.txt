En arbejder J var i 1983 som tillidsmand blevet afskediget fra en  

 virksomhed.
Afskedigelsen var ved faglig voldgift fundet overenskomststridig  

 og arbejderen fik tilkendt erstatning.
Arbejderen var fra marts til oktober  

 1985 ansat i en anden virksomhed A, hvorefter han blev afskediget på grund af  

 arbejdsmangel sammen med en række andre.
I januar 1986 skulle der ansættes  

 yderligere 20 mand på virksomhed A.
Ved forhandlinger mellem medarbejderne og  

 ledelsen opnåedes enighed om besættelse af 19 ud af de 20 stillinger, idet  

 ledelsen ikke ønskede at imødekomme et forslag fra medarbejderen om  

 genansættelse af J.
I 1986 var J kun i korte perioder beskæftiget på  

 virksomheder inden for den pågældende branche, selv om han hver gang, der  

 skulle anvises arbejdskraft i det pågældende geografiske område, var opført  

 på fagforeningens liste over ledige medlemmer.
Udtalt, at en virksomhed ikke kan undlade at ansætte en arbejder på  

 grund af hans faglige aktivitet, men at det ikke var godtgjort at det var på  

 grund af J's tidligere faglige aktivitet, at han ikke var genansat, hvorfor  

 virksomheden ikke havde handlet i strid med Hovedaftalens § 1. Der forelå  

 heller ikke bevis for, at virksomheden ved ikke at genansætte J havde  

 deltaget i en boycot af ham.
Herefter frifandtes virksomheden for en påstand  

 om bod.
 Under denne sag har Landsorganisationen i Danmark for Dansk Bogbinder og  

 Kartonnagearbejder Forbund indklaget Dansk Arbejdsgiverforening for  

 Kartonnage- og Bølgepapindustriens Arbejdsgiverforening for Neopac A/S,  

 Randers, for Arbejdsretten for overenskomstbrud.
 De nærmere omstændigheder er følgende:
Den 13. april 1983 blev forbundets medlem J afskediget fra firmaet A.C.  

 Schmidt A/S, Hvidovre, hvor han var tillidsmand.
Denne afskedigelse indbragte  

 forbundet for en faglig voldgiftsret, der ved en kendelse af 25. juli 1983  

 fastslog, at afskedigelsen havde været overenskomststridig og tilkendte den  

 pågældende en erstatning.
 Opmanden anfører i kendelsens præmisser blandt andet følgende:
 »1. »Tvingende årsager«.
De episoder, der påberåbes af indklagede, kan i det væsentlige  

 sammenfattes som manglende samarbejdsvilje, ulovlig mødeaktivitet i  

 arbejdstiden samt trussel om eller iværksættelse af ulovlige  

 arbejdsnedlæggelser.
Der er således tale om episoder, der efter deres  

 beskaffenhed sædvanligvis vil kunne begrunde afskedigelse af en tillidsmand.
Imidlertid har bevisførelsen ikke med den sikkerhed, der må kræves  

 indenfor tillidsmandsområdet, godtgjort, at episoden alene skyldes J forhold,  

 men har snarere vist, at parterne har haft vanskeligt ved at finde hinanden,  

 måske fordi J var ny og afløste en tillidsmand, der i mindre grad havde været  

 faglig aktiv.
Protokollatet fra organisationsmødet den 3. marts 1983 viser da  

 også, at parterne selv var opmærksomme på, at der kunne foreligge særlige  

 problemer, idet afskedigelsesspørgsmålet afløstes af en problematik, der tog  

 sigte på at få det faglige samarbejde i virksomheden i gang.
 Om de påberåbte episoder følger iøvrigt af bevisførelsen:
 Episode 1,2 og 5 er helt uafklaret, og hvad angår mødeaktiviteterne,  

 arbejdsnedlæggelserne og truslerne herom er det ikke med fuldt tilstrækkelig  

 sikkerhed muligt at afgøre om og i hvilket omfang J har ydet aktiv eller  

 passiv bistand, idet kollegerne efter det foreliggende i et vist omfang synes  

 at have taget sagen i deres egen hånd.
Herefter findes det overvejende betænkeligt at anse det for godtgjort, at  

 der har foreligget »tvingende årsager« til afskedigelsen af  

 tillidsmand J.' Kendelsens fulde ordlyd blev gengivet i den pågældende  

 Arbejdsgiverforenings beretning og regnskab for året 1. juli 1983 til 30.  

 juni 1984, med gengivelse af den pågældendes navn.
J var ansat på Neopac A/S i perioden fra marts til oktober 1985, hvorefter  

 han sammen med en række andre blev afskediget på grund af arbejdsmangel.
Han  

 blev derefter ansat på virksomheden Esselte i tiden fra den 11. november til  

 den 20. december 1985.
I januar 1986 skulle der ansættes yderligere 20 mand på Neopac.
På  

 virksomheden er der den 6 maj 1983 indgået en aftale om ansættelses- og  

 afskedigelsesnævn.
I denne aftale hedder det blandt andet:
»Ansættelses- og afskedigelsesnævn Formålet med oprettelse af et A-A udvalg er at give de hos Neopac A/S  

 ansatte kartonnagearbejdere medindflydelse på ansættelse og afskedigelse af  

 kartonnagearbejdere og derigennem styrke trivsel og tryghed for den enkelte  

 med sigte på det bedst mulige samarbejde med virksomhedens ledelse.
1. A-A udvalget består af 4 faste medlemmer, hvoraf 2 vælges blandt  

 kartonnagearbejderne og 2 udpeges af virksomhedens ledelse.
Efter behov kan  

 udvalget dog udvides med medlemmer fra de enkelte afdelinger.
 2. Alle ansættelser og afskedigelser skal behandles i A-A udvalget.
 3. A-A udvalget skal være udstyret med kompetance til at kunne træffe de  

 nødvendige beslutninger og skal ved saglige argumenter bestræbe sig på at nå  

 til beslutningerne i enighed i hvert enkelt tilfælde.
 6. Ved nyansættelser ansættes fortrinsvis ledige kvalificerede medlemmer  

 af DBKF.
8. Såfremt der ikke kan opnås enighed i A-A udvalget kan sagen forelægges  

 SU.
Fremkommer der her nye synspunkter for bedømmelsen går sagen tilbage til  

 A-A udvalget.
 Kan enighed fortsat ikke opnås træffes den endelige beslutning af  

 virksomhedens ledelse i.h.t. dennes ret til at lede og fordele arbejdet.
Fremkommer der ikke nye synspunkter for en bedømmelse går sagen direkte  

 til en afgørelse af virksomhedens ledelse i.h.t. dennes ret til at lede og  

 fordele arbejdet.« Der afholdtes møde i dette udvalg den 20. januar 1986. På mødet forelå en  

 af tillidsrepræsentanten tilvejebragt liste fra fagforeningen, hvorpå var  

 anført 42 ledige medlemmer af forbundet.
Medlemmerne var opført i orden efter  

 cpr.nr., og J var opført som nr. 2. Der opnåedes enighed om 19 af de 20  

 personer, som skulle ansættes.
Om den sidste person kunne der ikke opnås  

 enighed.
De ansattes repræsentanter ønskede J ansat, men dette modsatte  

 virksomhedens repræsentanter sig.
Spørgsmålet herom blev behandlet ved et møde i samarbejdsudvalget, hvor  

 der heller ikke opnåedes enighed.
Efter mødet udsendte produktionschef B.  

 Høegh Svendsen følgende meddelelse:
 »P.g.a. den stigende ordreindgang har Neopacs ledelse besluttet at  

 ansætte yderligere 20 mand, og der blev derfor afholdt møde i A-A-udvalget  

 mandag, den 20. januar 1986.
 På mødet kunne der kun opnås enighed om 19 af de 20 mand, hvorfor sagen  

 blev forelagt SU på et møde tirsdag, den 21. januar 1986. På SU-mødet  

 redegjorde SU-formanden for ledelsens baggrund for ikke at ansætte den  

 person, der var uenighed om.
Da der fortsat ikke kunne opnås enighed om en ansættelse, står ledelsens  

 beslutning om ikke at ansætte omtalte person ved magt.« I den af medarbejderne samme dag udsendte torsdagsorientering skrev  

 tillidsrepræsentant Jan Guldman blandt andet:
»På A-A-mødet i mandags, den 20/1-86, mødte Jim Lund og Vagn Foged op  

 med et bundet mandat fra Høegh Svendsen om, at J ikke måtte genansættes på  

 Neopac.
Man mente fra vores side, det var forkert at møde med et sådant  

 diktat, og man ønskede det videre diskuteret på et SU-møde.
På SU-mødet spurgte vi om grunden til, at firmaet ikke ønskede at  

 genansætte J på Neopac, og om man ikke havde været tilfreds med hans  

 arbejdsindsats, da han var ansat her sidste år.
Hertil svarede BHS, at man  

 intet havde at udsætte på J den tid, han havde været beskæftiget her på  

 virksomheden, men man havde erfaret, at J i 1983 var blevet afskediget som  

 tillidsmand fra en virksomhed på Sjælland.
Det var ledelsens opfattelse, at  

 afskedigelsen var selvforskyldt og bl.a. havde skyldtes Js manglende vilje  

 til samarbejde med firmaet, og man frygtede, at denne situation også kunne  

 opstå på Neopac.« Sagen blev behandlet på et fællesmøde den 12. maj 1986. På dette møde blev  

 det fra arbejdsgiverside gjort gældende, at der ved ansættelserne udelukkende  

 var taget faglige hensyn, ligesom man havde lagt vægt på, hvilke personer man  

 forventede at opnå det bedste samarbejde med.
 Klagerne indbragte herefter ved klageskrift af 3. juni 1986 sagen for  

 Arbejdsretten.
Efter at J ikke var blevet ansat på Neopac, har han i 1986 kun kunnet opnå  

 midlertidig beskæftigelse fra den 24. april til den 25 juli på Vest Box, fra  

 den 28. juli til den 1. august på Colon og fra den 5. til 8. august igen på  

 Vest Box.
Fagforeningen i Randers har i tiden fra den 20. januar 1986 til den  

 1. august 1987 anvist 121 mand til Neopac, 23 mand til Esselte, 29 mand til  

 Vest Box, 16 mand til Colon og 9 mand til Randers Emballage.
Js navn har hver  

 gang været på listen, men han har ikke kunnet opnå andre ansættelser end de  

 nævnte.
Han har den 30. november 1987 fået fast ansættelse hos en  

 uorganiseret arbejdsgiver i København.
 Klagerne har under den mundtlige forhandling nedlagt følgende påstande:
1. Indklagede Neopac A/S, har handlet overenskomststridigt ved i januar  

 1986 at have nægtet at ansætte forbundets medlem J, 2. Indklagede tilpligtes i den anledning at betale en efter Arbejdsrettens skøn fastsat bod til forbundet.
 Der er afgivet forklaring af kartonnagearbejder J, tillidsrepræsentant Jan  

 Guldman, kartonnagearbejder Helmuth Nielsen og produktionschef Børge Høegh  

 Svendsen.
J har forklaret, at han flyttede til Randers den 1. august 1984. Han var  

 først ansat 3 måneder på Colon og derefter på Neopac.
Han havde under  

 ansættelsen ingen konfrontationer og modtog ingen påtale.
Der blev på grund  

 af arbejdsmangel afskediget 25 mand i september 1985 og igen 25 i oktober,  

 deriblandt ham.
Han søgte nyt arbejde igennem fagforeningen.
Han fik derefter  

 arbejde på Esselte den 11. november for en uge, men arbejdet blev forlænget  

 med en uge ad gangen til den 20. december.
Senere har han kun haft arbejde i  

 kortere tidsrum.
Ved sin fratræden fra Esselte bad værkføreren om hans  

 telefonnummer, men han hørte aldrig fra Esselte.
Han har været til samtale på  

 Avery og skulle høre samme eftermiddag, men hørte intet.
Efter at være  

 flyttet til København har han fået fast arbejde hos en uorganiseret  

 arbejdsgiver.
Jan Guldmann har forklaret, at han har været ansat på Neopac siden 1978 og  

 været tillidsrepræsentant fra 1985. Virksomheden har 220-300 arbejdere.
Han  

 hørte, at arbejderrepræsentanterne i ansættelses- og afskedigelsesnævnet  

 havde ønsket J ansat, men at virksomhedsrepræsentanterne ikke måtte.
Det er  

 normalt at ansætte de senest afskedigede.
Han krævede sagen behandlet i  

 samarbejdsudvalget, hvor han spurgte, hvorfor man ikke ville ansætte J.
Høegh  

 Svendsen svarede, at voldgiftskendelsen viste, at afskedigelsen i København  

 var delvis selvforskyldt.
Han protesterede og spurgte senere værkføreren, som  

 sagde, at J udmærket kunne være blevet ansat, hvis ledelsen ikke havde  

 forbudt dette.
Helmuth Nielsen har forklaret, at han er ansat på Esselte.
Man fik to nye  

 arbejdere den 11. november 1985. Den ene blev afskediget den 15. november,  

 men man beholdt J til december.
Da der i januar 1986 igen skulle bruges en  

 arbejder, fik lagerforvalteren at vide, at J var ledig, og sagde først, at  

 det var fint, men senere, at det gik ikke, for man måtte ikke ansætte ham for  

 direktør Hammer.
Børge Høegh Svendsen har forklaret, at han har været i Neopac i 21 år.
Han  

 var bekendt med voldgiftskendelsen, men trods denne ansatte man J i 1985.  

 Værkføreren sagde, at der var intet at udsætte på hans arbejde.
Da man i  

 januar 1986 skulle ansætte 20 mand, fik virksomheden fra  

 tillidsrepræsentanten en liste med 42 ledige.
Han ønskede ikke J genansat,  

 fordi han var bange for, at det ville medføre samarbejdsvanskeligheder.
Han  

 har ikke haft direkte samarbejde med ham, men ved et møde med hele  

 klubbestyrelsen, hvoraf J var medlem, skilte han sig ved sin holdning klart  

 ud fra de andre.
Ved ansættelser tages hensyn til tidligere ansættelser og  

 faglige kvalifikationer.
Alle de, der blev ansat, havde tidligere været  

 ansat.
I samarbejdsudvalget gjorde han rede for, hvordan man ser på J, og at  

 han frygtede samarbejdsvanskeligheder.
Han nævnte også, at han kendte  

 kendelsen.
Derefter ansattes en anden.
Man har tidligere brugt § 8, uden at  

 der er protesteret.
Han har ikke talt med Esselte om J.
Klagerne har til støtte for deres påstande for det første anført, at det  

 var i strid med Hovedaftalens § 1 ikke at genansætte J.
Det bestrides ikke,  

 at arbejdsgiveren har vide rammer, når det gælder ansættelse, men man kan  

 ikke nægte at ansætte en mand på grund af hans faglige aktivitet.
Js faglige  

 kvalifikationer kan ikke kritiseres, og han har ikke haft uoverensstemmelser  

 med ledelsen under sin ansættelse.
Der kunne ikke opnås enighed om  

 ansættelsen i ansættelses- og afskedigelsesudvalget, uden at dette blev  

 nærmere begrundet.
Derimod blev det i samarbejdsudvalget ifølge  

 tillidsmandens forklaring, som må lægges til grund, begrundet med den  

 foreliggende voldgiftskendelse.
Dette viser, at man ikke har ønsket at  

 ansætte J på grund af hans faglige aktivitet i den virksomhed, hvor han  

 tidligere var ansat.
Klagerne har dernæst anført, at indklagede har handlet  

 overenskomststridigt ved at deltage i en boycot af J.
Fagforeningen har  

 udsendt lister, hvorpå J har været optaget, når der skulle antages folk, men  

 J har aldrig fået tilbudt fast arbejde.
Det erkendes, at arbejdsløshed ikke i  

 sig selv kan bevise, at der foreligger boycot, men det er sagt, at han ikke  

 kunne ansættes på Esselte.
Den eneste rimelige forklaring må være, at  

 virksomhederne boycotter J.
De indklagede har til støtte for frifindelsespåstanden anført, at J ikke  

 har haft noget krav på genansættelse.
Den gældende overenskomst og aftaler om  

 ansættelses- og afskedigelsesnævn giver medlemmer af forbundet en fortrinsret  

 ved ansættelser og foreskriver en vis procedure.
Disse regler er overholdt.  

 Virksomheden fik en liste med 42 navne, og denne blev gennemgået i udvalget,  

 hvor der opnåedes enighed om 19 af de 20, som skulle ansættes.
Når  

 virksomheden ikke ønskede at ansætte J, skyldtes dette ikke  

 voldgiftskendelsen, men at ledelsen efter sine erfaringer under ansættelsen  

 var bange for, at der kunne opstå samarbejdsvanskeligheder.
Da der ikke kunne  

 opnås enighed i ansættelses- og afskedigelsesnævnet, var ledelsen frit  

 stillet med hensyn til at tage en anden.
Der har således ikke været tale om  

 forfølgelse af en faglig aktiv og der er derfor heller ikke handlet i strid  

 med Hovedaftalen.
Der er heller ikke tale om, at der foreligger boycot.
Andre af de  

 personer, som er optaget på de lister, som er udarbejdet af fagforeningen,  

 har været uden fast beskæftigelse lige så længe som J.
I øvrigt er dette  

 anbringende først fremsat en uge før domsforhandlingen, og det har ikke været  

 muligt på den korte tid at skaffe oplysning til imødegåelse af forklaringen  

 om, hvorfor J ikke blev genansat på Esselte.
 Arbejdsretten skal udtale:
En virksomheds ledelse står principielt ret frit med hensyn til, hvem man  

 vil ansætte, men kan ikke undlade at ansætte en arbejder på grund af hans  

 faglige aktivitet.
Virksomheden har fulgt den procedure, som er foreskrevet i  

 aftalen, og havde modtaget en liste, hvorfra man blandt 42 ledige valgte 20,  

 som alle tidligere havde været ansat på virksomheden.
Der foreligger ingen  

 aftale om, at virksomheden skal genansætte personer, der tidligere har været  

 ansat, i en bestemt orden.
Virksomheden, der har begrundet den manglende  

 genansættelse med frygt for samarbejdsvanskeligheder, havde første gang ansat  

 J til trods for, at man var bekendt med kendelsen.
Han har efter det oplyste,  

 ikke under denne ansættelse udøvet nogen faglig aktivitet.
Det kan herefter  

 ikke anses for godtgjort, at virksomheden ikke ville genansætte ham på grund  

 af hans tidligere faglige aktivitet, og der er derfor ikke handlet i strid  

 med Hovedaftalens § 1.
Der foreligger heller ikke bevis for, at virksomheden har deltaget i en  

 boycot af J.
Andre af de ledige, som har været optaget på fagforeningens  

 lister, har ikke haft ansættelse i videre omfang, og forklaringen om  

 forholdet på Esselte kan ikke i sig selv være dokumentation for en boycot.
 De indklagede vil herefter være at frifinde.
 Klagerne betaler Arbejdsrettens omkostninger.
 T h i k e n d e s f o r r e t :
 Indklagede, Neopac A/S, Randers frifindes.
 Klagerne betaler Arbejdsrettens omkostninger, 2.000 kr.
 (* 1) Henvisninger: Per Jacobsen s.328, Hasselbalch Kollektivarbejdsretten  

 s.190, Allan Rise: Overenskomstfortolkning ved Faglig Voldgift 5. udg. s.422.
