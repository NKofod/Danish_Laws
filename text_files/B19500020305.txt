 Under henvisning til § 7 i lov nr. 398 af 12. juli 1946 om handel med samt  

 tilvirkning og besiddelse af våben m.v. fastsættes herved følgende nærmere  

 bestemmelser om indretning og anlæggelse af skydebaner og  

 feltskydningsterræner.
§ 1 Enhver skydebane - også fugleskydebane - skal, forinden den tages i brug,  

 godkendes af politiet.
Dette gælder såvel åbne baner som baner under tag  

 (f.eks. i restaurationer og forsamlingshuse). For baner, der udelukkende og  

 kun få gange årlig benyttes til fugleskydninger, kan politiet i samråd med  

 den skydebanesagkyndige lempe de i § 3 omhandlede sikkerhedskrav i sådant  

 omfang, som skønnes forsvarligt.
 Politiets godkendelse kræves ikke med hensyn til skydebaner, der  

 udelukkende er bestemt til skydning med haglgeværer og luftbøsser.
§ 2 Enhver, der ønsker at indrette en skydebane, skal derom rette skriftlig  

 henvendelse til politiet på det sted, hvor banen agtes anlagt.
Andragenet  

 skal indeholde nærmere oplysning om skydebanens beliggenhed, om hvem der er  

 ejer af ejendommen, hvorpå skydebanen agtes anlagt, samt om af hvem og til  

 hvilken art af skydning, herunder navnlig med hvilke våben og med hvilken  

 ammunition, skydebanen skal benyttes.
 Andragendet skal være bilagt med en plan over skydebanen, hvoraf dennes  

 indretning nærmere fremgår, samt være ledsaget af tilstrækkelige oplysninger  

 om skydebanens omgivelser og om de sikkerhedsforanstaltninger, der tænkes  

 truffet for at afværge fare ved benyttelse af skydebanen.
§ 3 Politiet og den skydebanesagkyndige, jfr. § 7, undersøger om skydebanens  

 indretning med de foreslåede sikkerhedsforanstaltninger opfylder de krav, der  

 må stilles af hensyn til almensikkerheden.
Ved skønnet herover er de af  

 Overbestyrelsen for de danske Skytte-, Gymnastik- og Idrætsforeninger i  

 samarbejde med hærens skydeskole for håndvåben udarbejdede  

 sikkerhedsbestemmelser for skydning i fredstid med håndvåben vejledende.
 I tvivlstilfælde bør der indhentes erklæring fra en af de af  

 Overbestyrelsen ansatte skydeinspektører, jfr. § 7.
§ 4 Såfremt banen godkendes, må den dog ikke tages i brug, forinden politiet  

 eller den sagkyndige ved en besigtigelse på stedet har konstateret, at banen  

 er indrettet i nøje overensstemmelse med planen og med de for godkendelsen  

 eventuelt stillede betingelser, hvorom der skal findes opslag på  

 iøjnefaldende steder på banen.
 Under skydning skal der altid være en for skydningen ansvarlig leder til  

 stede.
§ 5 Enhver godkendt skydebane skal mindst een gang årlig - for åbne baners  

 vedkommende inden skydesæsonens begyndelse - underkastes eftersyn af  

 politiet, der undersøger, om skydebanen vedblivende opfylder de for  

 godkendelsen stillede fordringer.
I tvivlstilfælde bør politiet indhente  

 erklæring fra den skydebanesagkyndige.
§ 6 Forinden en nyoprettet skydebane tages i brug, samt ved de årlige eftersyn  

 skal det godtgøres overfor politiet, at der er tegnet en forsikring på mindst  

 30 000 kr. til dækning af ethvert erstatningskrav, som kan gøres gældende for  

 skade ved skydning på banen.
Endvidere må der være tegnet en  

 ulykkesforsikring for markører, der for så vidt angår markører, der ikke  

 omfattes af reglerne i lovbekendtgørelse nr. 198 af 12. april 1949 om  

 forsikring mod følger af ulykkestilfælde, bestemmer, at erstatning skal ydes  

 i overensstemmelse med denne lov, og at parterne er underkastet afgørelse af  

 direktoratet for ulykkesforsikringen, jfr. lovbekendtgørelsens § 12.
§ 7 Til at bistå politiet ved undersøgelserne i anledning af skydebaners  

 godkendelse og ved tilsynet med banerne autoriserer justitsministeriet efter  

 indstilling fra Overbestyrelsen for de danske Skytte-, Gymnastik- og  

 Idrætsforeninger og forhandling med krigsministeriet et antal  

 skydebanesagkyndige, hvoraf 2 er skydeinspektører henholdsvis øst og vest for  

 Storebælt.
Sagkyndige til medvirken ved godkendelse af skydebaner på indtil  

 50 m, hvor der kun skydes med salonammunition (kal. 6 mm eller mindre), kan  

 dog også indstilles af Dansk Skytteunion.
 De af justitsministeriet tidligere i medfør af bekendtgørelse nr. 23 af 1.  

 februar 1937 meddelte autorisationer som sagkyndig for alle arter af  

 skydebaner giver fremtidig kun ret til medvirken ved godkendelse af de i stk.  

 1, sidste pkt. nævnte baner.
§ 8 Ethvert feltskydningsterræn skal, forinden det tages i brug, godkendes af  

 politiet.
De foranstående bestemmelser i §§ 2-6 finder herved tilsvarende  

 anvendelse, idet dog den sagkyndige undersøgelse af terrænet finder sted ved  

 den pågældende skydeinspektør.
§ 9 Udgifter foranlediget ved undersøgelser i anledning af godkendelse  

 skydebaner og feltskydningsterræner og ved tilsynet med disse afholdes af  

 vedkommende ejer eller bruger.
§ 10 Overtrædelse af bestemmelserne i nærværende bekendtgørelse straffes med  

 bøde eller hæfte eller under skærpende omstændigheder med fængsel indtil 2  

 år.
 Ansvaret for overholdelsen af de for en skydebane eller et  

 feltskydningsterræns benyttelse foreskrevne sikkerhedsforanstaltninger samt  

 for den behørige vedligeholdelse af banens eller terrænets  

 sikkerhedsindretninger påhviler foruden ejeren den eller dem, der lader  

 afholde skydning på banen eller terrænet.
§ 11 Som følge af § 8 i lov nr. 398 af 12. juli 1948 kommer nærværende  

 bekendtgørelse ikke til anvendelse på militære myndigheder, idet militærets  

 benyttelse såvel af egne som af andre baner falder udenfor bekendtgørelsens  

 område.
Anvendes militære skydebaner af private foreninger, fastsættes  

 sikkerhedsbestemmelserne af de militære myndigheder.
Ansvaret for skydningens  

 forsvarlige udførelse påhviler derimod den pågældende forening, ligesom denne  

 er underkastet de i § 6 angivne forsikringsbestemmelser.
§ 12 Denne bekendtgørelse træder i stedet for bekendtgørelse nr. 23 af 1.  

 februar 1937.
 Hvilket herved bringes til almindelig kundskab.
 Justitsministeriet, den 20. maj 1950.
 Steincke.
-------------------------- N.
Schaumberg-Christensen.
 fg.
