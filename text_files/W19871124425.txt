Udtalt, at man ikke havde indvendinger imod oprettelsen af politiets  

 særlige efterforskningsregister i straffesager som rammeforskrift, idet man  

 dog fandt, at registeret i en periode burde føres som forsøg.
Henstillet, at  

 sletning sker senest, når forældelse indtræder efter straffeloven.
 Politiets særlige efterforskningsregister i straffesager  

 (rammeforskrifter). Justitsministeriet anmodede i november 1987  

 Registertilsynet om en udtalelse om oprettelse af Politiets særlige  

 Efterforskningsregister i straffesager.
Registeret havde til formål at tjene som internt arbejdsregister for  

 politiet i forbindelse med efterforskning af konkrete straffesager og at  

 udskrive statistiske oplysninger.
Af forskriftsudkastet og bemærkningerne  

 hertil fremgik, at udkastet til forskrifter havde karakter af en  

 rammeforskrift, hvorefter den pågældende politimyndighed som  

 registeransvarlig myndighed kunne oprette registre til brug for konkrete  

 straffesager/straffesagskomplekser.
Sagen blev behandlet på Registerrådets møde i december 1987, og  

 Registertilsynet udtalte i den anledning, at man ikke havde indvendinger  

 imod, at registeret blev oprettet til varetagelse af de angivne formål.
Da  

 forskrifterne havde karakter af en rammeforskrift, fandt Registertilsynet  

 imidlertid, at registeret i en periode burde føres som et forsøg, således at  

 der på baggrund af de indvundne erfaringer kunne foretages en nærmere  

 vurdering af, hvorvidt ordningen bør gøres permanent.
Registertilsynet fandt,  

 at forsøgsperioden kunne fastsættes til tre år, og tilsynet anmodede om, at  

 registeret blev forelagt på ny efter udløbet af forsøgsperioden.
De registrerede oplysninger i den enkelte sag ville blive slettet senest  

 seks måneder efter endelig afgørelse i sagen eller efter, at efterforskningen  

 er stillet i bero i længere, ubestemt tid.
I forbindelse med sletning skulle  

 registerindholdet udskrives på magnetbånd, der skulle opbevares  

 i Rigspolitichefens edb-afdeling.
Ifølge bemærkningerne til  

 forskriftsudkastet var denne udskrivning på magnetbånd medtaget for at have  

 muligheden for at kunne gendanne registeret ved en eventuel genoptagelse af  

 en straffesag.
 Registertilsynet henstillede, at sletningsbestemmelsen blev præciseret  

 således, at der skulle ske sletning senest, når forældelse indtræder efter  

 straffeloven.
 Registertilsynet henstillede endvidere, at bestemmelsen om udskrivning af  

 slettede oplysninger på magnetbånd burde udgå af forskrifterne, idet der  

 efter tilsynets opfattelse i modsat fald ikke ville ske en egentlig sletning  

 af de registrerede oplysninger.
 Registertilsynets årsberetning 1987 s. 54.
