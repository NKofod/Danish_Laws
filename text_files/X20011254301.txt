Ingen modregningsadgang for tab på  

 aktier i udlodning  

 fra investeringsforening Ligningsrådet blev spurgt, om et medlem af en aktiebaseret  

 udloddende investeringsforening kan modregne tab på medlemmets salg af  

 aktier ejet i mindre end tre år i den del af udlodningen fra  

 investeringsforeningen, som kan henføres til foreningens udloddede  

 nettofortjeneste ved salg af aktier, ejet i mindre end tre år.
Anmodningen var foranlediget af en række artikler i dagspressen.
Af  

 disse fremgik, at investorer, der investerer såvel direkte i aktier som  

 i investeringsbeviser i udloddende investeringsforeninger, overser en  

 modregningsmulighed ved opgørelsen af deres kapitalindkomst.
 Det oplystes, at forespørgeren ikke var bekendt med den omtalte  

 mulighed for modregning, men at forespørgeren dog mente, at  

 modregningsadgangen ville betyde en klar forbedring af  

 investeringsforeningsmedlemmers skattemæssige stilling og derfor var  

 positiv overfor muligheden.
Følgende fremgik af en af de nævnte artikler "Tusindvis af private investorer med sparepenge i investeringsforeninger  

 snyder hvert år sig selv for store beløb, fordi de ikke er  

 opmærksomme på, at man nemt kan slippe for at blive sat i skat af  

 investeringsforeningernes store udlodninger.
Skatten slipper man for at betale, hvis man inden nytår sælger  

 aktier, investeringsforeningsbeviser eller andre papirer med tab.
Tabet kan  

 nemlig fratrækkes i en del af indkomsten fra udlodningen.
[...] Dette har medført, at der i løbet af 2001 har været  

 udloddet beløb fra investeringsforeninger, som omfatter f.eks.  

 investeringsforeningens gevinst ved salg af aktier, der har været ejet  

 i mindre end tre år.
En stor del af de udlodninger, der kommer fra  

 disse investeringsforeninger, er derfor ikke egentlig udbytte, men derimod  

 gevinst ved salg af aktier under tre år.
Den del af udlodningen giver  

 således mulighed for at der kan modregnes tilsvarende tab på  

 andre aktier og investeringsbeviser heri", siger NN." Og "NN siger endvidere: "Blot fordi lovteksten ikke kræver en  

 opsplitning mellem udbytter og aktieavancer er dette ikke en  

 selvstændig begrundelse for at lave særbestemmelser for disse  

 aktieavancer, når investeringsforeningerne er i stand til at foretage  

 denne opdeling.
Investeringsforeningerne er selv opmærksomme på,  

 hvordan man kan undgå de mest uheldige virkninger af lovreglerne.
Mange  

 investorer er eksempelvis blevet rådet til at sælge deres  

 tabsgivende investeringsbeviser umiddelbart før udlodningen foretages  

 for at sikre et tabsfradrag.
Muligheden for modregning af tab og gevinst  

 på aktier ejet i mindre end tre år burde måske også  

 blot indgå." Den opfattelse, der blev fremført i artiklerne, var dermed, at  

 transparensprincippet betød, at et medlem af en udloddende  

 investeringsforening, der i personligt regi har haft tab på aktier ejet  

 i under tre år kan fratrække dette tab i den del af udlodningen,  

  der er optjent i foreningen ved salg af aktier ejet i mindre end tre  

 år.
 Styrelsen indstillede, at Ligningsrådet besvarede det stillede  

 spørgsmål med nej, og begrundede svaret som følger:
 Transparensprincippet:
Det fremgår af forarbejderne til lov nr. 399 af 22. maj 1996 (L117,  

 fremsat 6. december 1995), at "[...]beskatningsreglerne såvidt muligt  

[er] tilrettelagt således, at den samlede beskatning af medlemmet af  

 udlodninger fra investeringsforeningen og af fortjeneste og tab ved  

 afståelse af beviser i investeringsforeningen svarer til den  

 beskatning, der ville være blevet foretaget, hvis medlemmet selv havde  

 investeret i værdipapirer af den karakter, som findes i den  

 pågældende investering.". Transparensprincippet betyder dermed,  

 at de særlige lovbestemmelser om investeringsforeninger alene  

 tilstræber, at beskatningen ved en direkte og en indirekte investering  

 via en forening skal være den samme.
Det fremgår, at der kan  

 forekomme tilfælde, hvor loven ikke giver mulighed for  

 fuldstændig transparens.
Transparensprincippet er dermed ikke i sig selv en beskatnings- eller  

 fradragshjemmel, men et underliggende princip, der så vidt muligt er  

 udslagsgivende for reglerne om beskatning af medlemmer i udloddende  

 investeringsforeninger.
Dette giver sig navnlig udtryk i udformningen af  

 bestemmelsen om foreningens minimumsudlodning samt i henholdsvis person-,  

 selskabs- og fondsbeskatningslovens regler om beskatning af udbytte fra  

 udloddende investeringsforeninger.
Der findes derfor også områder, hvor transparensen ikke  

 slår igennem.
En forenings beholdning af børsnoterede aktier  

 tæller eksempelvis ikke med, når en person opgør sin  

 beholdning for at konstatere om 100.000 kr. grænsen i  

 aktieavancebeskatningslovens §  4, stk. 2 er opfyldt.
Når foreningen  

 sælger aktier, er det ligeledes foreningens ejertid af aktien uden  

 hensyntagen til medlemmets ejertid af investeringsbeviset, der er  

 afgørende for om gevinst og tab på aktien i den sidste ende hos  

 investor beskattes som kapital eller aktieindkomst.
 Transparensprincippet hjemler derfor ikke i sig selv mulighed for  

 modregning som den nævnte.
 Kildeartsbegrænsning i aktieavancebeskatningslovens § 2:
 Tab på aktier omfattet af aktieavancebeskatningslovens § 2 - dvs.  

 aktier som den skattepligtige har erhvervet mindre end tre år forud for  

 afståelsen - kan efter § 2, stk. 2 kun fradrages idet omfang, de kan  

 rummes i gevinster på den skattepligtiges gevinster på andre  

 aktier omfattet af § 2. Kan tabet ikke rummes i disse gevinster, kan det  

 fremføres til senere års gevinster eller overføres til  

 fradrag i gevinster på en eventuel ægtefælles §  

 2-aktier.
Tab på aktier ejet i mindre end 3 år er dermed  

 kildeartsbegrænset.
Selvom avance på denne type aktier beskattes  

 som kapitalindkomst, jf. personskattelovens § 4, stk. 1, nr 5, er det kun et  

 positivt nettoresultat, der overføres til opgørelsen af  

 kapitalindkomst.
 Den skattepligtiges øvrige positive kapitalindkomst - eksempelvis  

 udlodning fra en udloddende investeringsforening, jf. personskattelovens § 4,  

 stk. 1 nr. 4 - kan derfor ikke nedbringes af et § 2-aktie tab.
 Udlodning af foreningens indtægter:
Udlodninger fra investeringsforeninger er skattepligtige efter  

 ligningslovens § 16A om udbytte og udlodninger.
Indtægt fra en  

 udloddende investeringsforening er dermed - uanset foreningens  

 indtægtsgrundlag - en udlodning.
Selvom transparensprincippet  

 tilsigter, at beskatningen i den sidste ende afspejler, hvad udlodningen  

 består af, bliver udlodningen ikke som sådan omkvalificeret for  

 medlemmet til henholdsvis avancer, udbytte, renter eller kursgevinster.  

 Indtægten bliver blot henført til enten kapital- eller  

 aktieindkomst, alt efter hvilken type indkomst den bagvedliggende  

 indtægt ville have været beskattet som.
 Også af denne grund ses foreningens gevinster på § 2-aktier  

 ikke at kunne indgå i opgørelsen den skattepligtiges  

 nettoresultat af avance på aktier ejet i mindre end 3 år efter  

 aktieavancebeskatningslovens § 2.
 Ligningsrådet tiltrådte styrelsens indstilling.
