 Arbejdsgiver der havde ligestillede overenskomster med SiD og KAD,  

 kunne, da driftsmæssige årsager forelå, afskedige fuldtidsansatte medlemmer  

 af SiD og i stedet ansætte deltidsansatte medlemmer KAD.
Bladkompagniet har indgået bl. a. to overenskomster med henholdsvis  

 KAD og SiD, der har samme faglige gyldighedsområde.
De to overenskomster har  

 forskellige bestemmelser om arbejdstid, idet KAD-overenskomsten i modsætning  

 til SiD-overenskomsten giver mulighed for deltidsarbejde.
Efter en  

 driftsomlægning ønskede arbejdsgiveren at lade mere af arbejdet end hidtil  

 udføre af deltidsbeskæftigede og anmodede derfor SiD om dispensation fra  

 overenskomsten, hvilket blev afslået.
Herefter afskedigede arbejdsgiveren to  

 SiD-medlemmer og nyansatte i stedet deltidsbeskæftigede medlemmer af KAD.  

 SiD, der ikke bestred, at der forelå driftsmæssige årsager, indklagede  

 arbejdsgiveren for overenskomstbrud, men fik ikke medhold, idet det blev  

 fastslået, at SiD-overenskomsten, der var ligestillet med KAD-overenskomsten,  

 ikke kunne afskære arbejdsgiveren fra, når driftsmæssige årsager forelå, at  

 afskedige fuldtidsansatte medlemmer af SiD og i stedet ansætte deltidsansatte  

 medlemmer af KAD.
 Under denne sag har klagerne, Landsorganisationen i Danmark for  

 Specialarbejderforbundet i Danmark, nedlagt påstand om, at Bladkompagniet A/S  

 har brudt gældende overenskomst ved afskedigelse af to af  

 Specialarbejderforbundet i Danmark's medlemmer, og at selskabet derfor  

 tilpligtes at betale en bod efter rettens skøn til Specialarbejderforbundet i  

 Danmark.
 De indklagede, Dansk Arbejdsgiverforening for Danske Dagblades Forenings  

 Forhandlingsorganisation for Bladkompagniet A/S, har påstået frifindelse.
Sagens baggrund er, at Bladkompagniet A/S har indgået tre overenskomster,  

 der har det samme faglige gyldighedsområde.
Den ene overenskomst er gældende  

 for provinsen og indgået med Kvindeligt Arbejderforbund og  

 Specialarbejderforbundet i Danmark.
De to andre overenskomster er indgået med  

 dels Lager- og Handelsarbejdernes Forbund, dels Kvindeligt Arbejderforbund.  

 De to overenskomster, der ikke gælder for provinsen, har forskellige  

 bestemmelser om arbejdstid.
Overenskomsten med Lager- og Handelsarbejdernes  

 Forbund har i § 1a følgende bestemmelse om den ugentlige arbejdstid:
»Den normale, effektive arbejdstid er 39 timer pr. uge.
Arbejdstiden  

 skal ligge mellem kl. 07.00 og kl. 17.00 på hverdage, afbrudt af en  

 spisepause på 1/2 time.
 For fuldtidsbeskæftigede nedsættes den ugentlige arbejdstid med 1 time  

 henholdsvis pr. 1. marts 1988 og pr. 1. marts 1990.
 Der kan ansættes lager- og handelsarbejdere på deltid om natten, dog  

 minimum 20 timer pr. uge.
Såfremt Bladkompagniet får behov for at ændre arbejdsopgaverne således, at  

 forholdet mellem nat- og dagarbejde ændres i forhold til i dag, skal der  

 forinden optages forhandlinger om dette.« Overenskomsten med Kvindeligt Arbejderforbund har i § 1a følgende  

 bestemmelse om den ugentlige arbejdstid:
»Arbejdstiden aftales inden for 39 timer ugentlig, dog mindst 15  

 timer.
Der kan dog tilkaldes afløsere til enkelte dage til min. 3 timer pr.  

 dag.
For fuldtidsbeskæftigede nedsættes den ugentlige arbejdstid med 1 time  

 henholdsvis pr. 1. marts 1988 og pr. 1. marts 1990.« Provinsoverenskomsten med Kvindeligt Arbejderforbund og  

 Specialarbejderforbundet i Danmark har i § 1a følgende bestemmelse om den  

 ugentlige arbejdstid.
»Arbejdstiden aftales inden for 38 timer ugentlig, dog mindst 15  

 timer.
Der kan dog tilkaldes afløsere til enkelte dage til min. 3 timer pr.  

 dag.
For fuldtidsbeskæftigede nedsættes den ugentlige arbejdstid med 1 time pr.  

 1. marts 1990.« Bladkompagniet A/S distribuerer 12 aviser og modtager 18 aviser til  

 returbehandling.
Sidstnævnte arbejde foregår i Returafdelingen i Rødovre, der  

 indtil den 1. april 1990 var bemandet med 8 medlemmer af Kvindeligt  

 Arbejderforbund og 3 medlemmer af Lager- og Handelsarbejdernes Forbund, der  

 havde en ugentlig arbejdstid på henholdsvis 30 og 38 timer.
Returafdelingen  

 modtager i begyndelsen af hver uge forrige uges ikke solgte aviser retur fra  

 forhandlerne, der har haft aviserne i kommission.
Antallet af returaviser  

 kontrolleres i Returafdelingen maskinelt og meddeles dagbladene.
Slutterminen  

 var indtil den 1. april 1990 torsdag eftermiddag.
I slutningen af 1989  

 fremsatte dagbladene ønske om at få slutterminen fremrykket med 24 timer til  

 onsdag eftermiddag for derved at få tidligere kendskab til antallet af  

 returaviser og dermed øget mulighed for at indrette produktionen efter  

 efterspørgslen.
Bladkompagniet A/S efterkom dagbladenes ønske fra den 1.  

 april 1990. Da der herefter kun var lidt oprydningsarbejde torsdag og fredag,  

 opsagde Bladkompagniet A/S 2 af de 3 fuldtidsansatte medlemmer af Lager- og  

 Handelsarbejdernes Forbund til fratrædelse med udgangen af marts 1990.  

 Returafdelingen er i dag bemandet med 12 medlemmer af Kvindeligt  

 Arbejderforbund og 1 medlem af Lager- og Handelsarbejdernes Forbund, der har  

 en ugentlig arbejdstid på henholdsvis 22 1/2 og 37 timer.
 Der er under domsforhandlingen afgivet vidneforklaring af personalechef  

 Birgit Berg, Bladkompagniet A/S.
Klagerne, der ikke har bestridt, at Bladkompagniet A/S har foretaget  

 afskedigelserne af driftsmæssige grunde, har gjort gældende, at  

 afskedigelserne alligevel stred mod overenskomsten med Lager- og  

 Handelsarbejdernes Forbund.
Bladkompagniet A/S var klar over det og skrev  

 derfor den 17. januar 1990 til Lager- og Handelsarbejdernes Forbund for at  

 opnå en dispensation fra overenskomsten.
Dette blev afslået den 19. januar  

 1990. Ved derefter at afskedige de to fuldtidsansatte medlemmer har  

 Bladkompagniet A/S overtrådt den pågældende overenskomst.
Dette gælder, selv  

 om der i stedet blev deltidsansat medlemmer af Kvindeligt Arbejderforbund.
De indklagede har gjort gældende, at Bladkompagniet A/S i  

 hovedstadsområdet har to parallelle overenskomster uden  

 eksklusivbestemmelser.
Bladkompagniet A/S må herefter, når der skal ansættes  

 medarbejdere, være frit stillet ved valget mellem, om der skal ansættes  

 medlemmer af Lager- og Handelsarbejdernes Forbund på fuldtid eller medlemmer  

 af Kvindeligt Arbejderforbund på deltid.
Bladkompagniet A/S må have  

 tilsvarende valgfrihed, når der skal foretages afskedigelser, såfremt der  

 foreligger driftsmæssige årsager, hvilket ikke bestrides.
 Arbejdsretten skal udtale:
Bladkompagniet A/S's overenskomster med Lager- og Handelsarbejdernes  

 Forbund og Kvindeligt Arbejderforbund er ligestillede.
Førstnævnte  

 overenskomst kan ikke afskære Bladkompagniet A/S fra, når der foreligger  

 driftsmæssige årsager, hvilket som ubestridt lægges til grund, at afskedige  

 fuldtidsansatte medlemmer af Lager- og Handelsarbejdernes Forbund og i stedet  

 ansætte deltidsansatte medlemmer af Kvindeligt Arbejderforbund.
De indklagede  

 må herefter frifindes.
 T h i k e n d e s f o r r e t :
 De indklagede, Dansk Arbejdsgiverforening for Danske Dagblades Forenings  

 Forhandlingsorganisation for Bladkompagniet A/S, frifindes.
 Klagerne, Landsorganisationen i Danmark for Specialarbejderforbundet i  

 Danmark, skal inden 14 dage fra denne doms afsigelse i sagsomkostninger  

 betale 2.000 kr. til Arbejdsretten.
 (* 1) Henvisninger: Per Jacobsen s.535 f, Hasselbalch  

 Kollektivarbejdsretten s.37 f, K. 90.033 (A 1990, s.140), K. 87.465 (A 1988,  

 s.110).
