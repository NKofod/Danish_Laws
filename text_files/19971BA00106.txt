Nr BSF 106 Forslag til folketingsbeslutning om ophævelse af Tvindsærloven Fremsat af Bruno Jerup (EL) Jette Gottlieb (EL) Søren Søndergaard (EL) den 3. februar 1998 Folketinget opfordrer regeringen til at fremsætte forslag til lov om  

 ophævelse af lov nr. 506 af 12. juni 1996 om ændring af lov om  

 folkehøjskoler, efterskoler, husholdningsskoler og håndarbejdsskoler, lov om  

 friskoler og private grundskoler m.v., lov om gymnasiet m.v. og lov om kursus  

 til højere forberedelseseksamen og om studieforberedende  

 enkeltfagsundervisning for voksne m.v. (Godkendelse, tilskud og bestemmelser  

 om visse skoler).
Bemærkninger til forslaget Da særloven om Tvind blev vedtaget i maj 1996, skete det i en atmosfære af  

 rygter om de såkaldte Tvindskolers misbrug af offentlige tilskud, se L 268,  

 jf.
Folketingstidende 199596, Folketingets forhandlinger s. 6218, 6571, 7093,  

 7385, tillæg A s. 5232, tillæg B s. 1050, 1168 og 1114 samt tillæg C s. 918.
Lovens væsentligste formål var at fjerne 32 navngivne skolers mulighed for  

 at opnå offentlige tilskud efter bestemmelserne i en række love under  

 Undervisningsministeriets ressort.
Inden lovens 1. behandling havde  

 Undervisningsministeriet rejst krav over for nogle af de nævnte skoler om  

 tilbagebetaling af i alt omkring 13 mio. kr.
Ligeledes havde ministeriet  

 meldt 7 af skolerne til politiet, hvilket udløste en større efterforskning  

 under ledelse af statsadvokat Ole Stigel og med deltagelse af bl.a.  

 Rigspolitiets rejsehold.
 Med disse tiltag skabtes en stemning af, at skolerne havde begået grove  

 overtrædelser af såvel skolelovgivningen som straffeloven, uanset at  

 forholdene ikke var ført til doms, som det også blev påpeget under debatten.
Imidlertid viste det sig allerede i september 1996, at  

 Undervisningsministeriets tilbagebetalingskrav måtte nedsættes til højst 7  

 mio. kr.
En stor del af dette beløb vedrørte en enkelt skole, mens der for de  

 øvrige skoler blev tale om forholdsvis små beløb.
Med hensyn til politianmeldelsen standsede statsadvokat Ole Stigel den 27.  

 januar 1998 efterforskningen.
Statsadvokaten har således opgivet at rejse  

 tiltale mod skoleledere eller andre personer på de anmeldte skoler.
 De frie grundskoler, der mistede muligheden for at få offentlige tilskud  

 med særlovens vedtagelse, kom alene på »den sorte« liste ud fra  

 ministeriets påstande om, at de tilhørte den såkaldte Tvindkoncern.  

 Ministeriet foranstaltede aldrig nogen undersøgelse af disses skolers  

 undervisning, drift eller økonomi.
Samlet set er de påståede grove overtrædelser af regler og love, der var  

 en væsentlig baggrund for vedtagelsen af særloven, svundet ind.
På den  

 baggrund vil det være rimeligt at bringe retstilstanden tilbage til  

 situationen før lovens vedtagelse.
Forslagsstillerne er dog principielt enige i de nye godkendelsesprincipper  

 i de enkelte skolelove, hvad angår bestemmelserne om, at skoler med  

 kostafdelinger selv skal eje sine bygninger.
Reglerne må dog præciseres,  

 fordi der er et problem i den måde, hvorpå ministeren vurderer betydningen og  

 omfanget af et ejerskab.
 Forslagsstillerne er ligeledes enige i, at en skole skal være uafhængig i  

 sit virke, og at skolens midler kun må anvendes til undervisningsvirksomhed.  

 Sidstnævnte kræver dog en nærmere definering af begrebet undervisning, idet  

 det er forslagsstillernes opfattelse, at ministeren i forbindelse med  

 Tvindskoler anlægger en meget restriktiv fortolkning af  

 undervisningsbegrebet.
 Derimod er det forslagsstillernes opfattelse, at ministerens  

 skønsbeføjelser i særloven, er for vidtrækkende og ikke bør indgå i  

 skolelovene fremover.
Ved at benytte lovgivning til at fjerne tilskuddet fra navngivne skoler  

 begrænsede man skolernes mulighed for via domstolene at retfærdiggøre sig.
I  

 bemærkningerne til lovforslaget hed det således som forklaring på, at  

 undervisningsministeren ikke administrativt fratog skolerne tilskud:  

 »Hertil kommer, at en administrativ løsning mere sandsynligt end en  

 lovgivningsmæssig løsning vil resultere i et stort antal retssager, der i en  

 årrække vil betyde store og mangeartede omkostninger for samfundet.« Ved behandlingen af lovforslaget var der fra begge sider af  

 Folketingssalen advarende røster i forbindelse med undervisningsministerens  

 fremgangsmåde, der lod Folketinget fungere som domstol i forhold til de 32  

 skoler.
Denne kritik er blevet understreget af udviklingen siden særlovens  

 vedtagelse i maj 1996.
Skriftlig fremsættelse Bruno Jerup (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ophævelse af Tvindsærloven.
(Beslutningsforslag nr.
B 106).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
