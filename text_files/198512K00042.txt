Nr LSF 42 Forslag til Lov om ændring af lov om museer m.v.
Fremsat af Ministeren for kulturelle anliggender den 22. oktober 1985 § 1 I lov nr. 291 af 6. juni 1984 om museer m.v. foretages følgende ændringer:
 1 § 22, stk. 1, nr. 7, affattes således:
»7) at fordele tilskud efter § 34 og« 2. § 34, stk. 3, affattes således:
»Stk. 3. Statens museumsnævn træffer den endelige administrative afgørelse om fordelingen af rådighedssummen.« 3. I § 34 indsættes som stk. 4:
»Stk. 4. Ministeren for kulturelle anliggender kan fastsætte regler for rådighedssummens fordeling.« § 2 Loven har virkning for bevillinger fra og med finansåret 1986.
Oprindeligt fremsat lovforslag Blad nr 80 § 1 I lov nr. 291 af 6. juni 1984 om museer m.v. foretages følgende ændringer:
 1. § 22, stk. 1, nr. 7 affattes således:
»7) at fordele tilskud efter § 34 og« 2. § 34, stk. 3, affattes således:
»Stk. 3. Statens Museumsnævn træffer den endelige administrative afgørelse om fordelingen af rådighedssummen.« 3. I § 34 indsættes som stk. 4:
»Stk. 4. Ministeren for kulturelle anliggender kan fastsætte regler for rådighedssummens fordeling.« § 2 Loven har virkning for bevillinger fra og med finansåret 1986.
BEMÆRKNINGER TIL LOVFORSLAGET Almindelige bemærkninger Den gældende lov om museer m.v. (lov nr. 291 af 6. juni 1984) blev vedtaget af Folketinget ved 3. behandling den 24. maj 1984. Om behandlingen af 1984-loven henvises til Folketingstidende 1983-84 sp. 148, 869, 6810 og 6977, tillæg A, sp. 851, tillæg B, sp. 783 og 1115 og tillæg C, sp. 481.
De nu foreslåede ændringer medfører, at kulturministerens beføjelse til at fordele den særlige rådighedssum i henhold til museumslovens § 34 henlægges til Statens Museumsnævn.
Ændringsforslaget skal ses som et led i regeringens moderniseringsprogram, der bl.a. omfatter en øget decentralisering.
Der foreslås samtidig ændringer i teaterloven og loven om statstilskud til zoologiske haver med henblik på tilsvarende kompetencedelegation.
Senere vil der blive fremsat et forslag til ændring af musikloven, der bl.a. vil indeholde delegation af kompetence fra ministeren til Statens Musikråd.
Museumsloven skal ifølge bestemmelsen i § 43 optages til revision senest i folketingsåret 1987-88. Det er med denne revisionsbestemmelse først og fremmest tilsigtet, at der efter nogle års forløb skal foretages en vurdering af, hvorledes den nye museumsstruktur, som blev gennemført i 1984, har virket.
En sådan vurdering kræver et erfaringsgrundlag, der strækker sig over nogle år.
Derimod foreligger der efter ministeriets opfattelse på nuværende tidspunkt tilstrækkelige erfaringer til at foreslå en ændring i kompetencefordelingen mellem kulturministeren og museumsnævnet for såvidt angår fordelingen af den særlige rådighedssum, og man finder, at denne ændring bør gennemføres nu.
Bemærkninger til lovforslagets enkelte bestemmelser Til § 1 Til nr. 1 og 2.
Bestemmelsen i den gældende museumslovs § 34, stk. 3, har følgende ordlyd: »Rådighedssummen fordeles af ministeren for kulturelle anliggender efter forelæggelse for Statens Museumsnævn«.
Det kan oplyses, at rådighedssummen opføres på de årlige finanslove med et beløb svarende til 7 pct. af de tilskud, der ydes til de tilskudsberettigede museer, og 3/4 pct. af de statslige museers driftsbevillinger på de årlige finanslove, lovens § 34, stk. 1.
 På finansloven for 1985 er rådighedssummen opført med 6.099.000 kr.
 Efter § 34, stk. 2, kan rådighedssummen anvendes til følgende formål:
1) indkøb af kunst og anskaffelse af museumsgenstande, 2) særlige konserveringsarbejder og museumstekniske forbedringer, 3) løsning af fællesopgaver, 4) enkelte museers løsning af særlige opgaver, 5) midlertidig støtte til enkelte museer og 6) undersøgelser, indsamling , registreringer og bevaringsarbejde inden for nyere tids kulturhistorie.
Det sidstnævnte formål blev først optaget i bestemmelsen i 1984, medens de øvrige formål går tilbage til 1976-lovens bestemmelse.
De 3 formål, der nævnes først i bestemmelsen, har hidtil lagt beslag på langt den overvejende del af rådighedssummen.
På baggrund af erfaringerne siden 1976, hvor der som en nyordning blev tilvejebragt en fælles rådighedssum til fordeling blandt de statsstøttede museer og fra 1984 også blandt de statslige museer, finder Kulturministeriet det hensigtsmæssigt, at beføjelsen til at fordele denne rådighedssum henlægges til Statens Museumsnævn til endelig afgørelse.
Det er ministeriets opfattelse, at en omlægning i arbejdsdelingen mellem Kulturministeriet og Statens Museumsnævn bør gennemføres nu, efter at det har kunnet konstateres, at det vil være en rigtig og hensigtsmæssig ordning, at ansvaret for den endelige fordeling af rådighedssummen henlægges til de særligt sagkyndige på området.
 En sådan administrationsform er desuden enkel og praktisk.
Om det hidtidige arbejde med fordeling af museumslovens rådighedssum kan det oplyses, at man fra ministeriets og nævnets side gennem de forløbne år har tilstræbt en forenkling i arbejdsgangen, men dog under hensyntagen til, at netop denne rådighedssum er et meget vigtigt museumspolitisk redskab, og at fordelingen derfor bør baseres på en grundig behandling.
Bortset fra hastesager, der typisk vil være ansøgninger om tilskud til auktionskøb og lignende, og som nødvendigvis må behandles løbende, er rådighedssummen blevet fordelt en gang årligt på grundlag af en samlet prioritering inden for de modtagne ansøgninger.
Af praktiske grunde har man hidtil fulgt den fremgangsmåde, at ansøgninger om andel i den ordinære uddeling er blevet indsendt direkte til Statens Museumsnævn, der efter behandling af ansøgningerne har afgivet en samlet indstilling til Kulturministeriet.
På dette grundlag har ministeren taget stilling til fordelingen.
Der foreligger således i dag nogle grundlæggende principper og en gennemarbejdet praksis i tilknytning til lovens bestemmelse om de formål, der kan støttes af rådighedssummen.
Ved aktstykke nr. 319 af 23. maj 1984 tiltrådte Folketingets Finansudvalg en særlig bevilling på 2 mio. kr. til konserveringsarbejder på museumsområdet.
Denne bevilling administreres ifølge aktstykket som en rådighedssum og fordeles af ministeren for kulturelle anliggender efter forelæggelse for Statens Museumsnævn.
Bevillingen er optaget på finansloven under finanslovkonto § 21.03.12. Andre tilskud til museer. 53.01. Rådighedssum til konserveringsarbejder.
Ved fordelingen af den særlige konserveringsrådighedssum har man fulgt samme fremgangsmåde som ved rådighedssummen efter lovens § 34, og den ordinære uddeling af de to rådighedssummer er foretaget sideløbende.
De to rådighedssummer bør efter ministeriets opfattelse fortsat fordeles efter samme fremgangsmåde.
I forbindelse med gennemførelsen af den ændrede beslutningskompetence for såvidt angår rådighedssummen i museumslovens § 34 vil ministeriet derfor tilsvarende overlade det til Statens Museumsnævn at træffe endelig beslutning om fordelingen af den særlige konserveringsrådighedssum.
Statens Museumsnævn består i dag af 15 medlemmer, hvoraf kulturministeren udpeger 1 medlem, og Kommunernes Landsforening og Amtsrådsforeningen udpeger tilsvarende hver 1 medlem, medens de øvrige 12 medlemmer er museumsrepræsentanter.
Nævnet vælger endvidere ifølge loven selv sin formand.
Hermed understreges nævnets karakter af et kollegialt organ, der er sammensat med en bred repræsentation for museumsfaglige interesser, men suppleret med repræsentanter for museernes hovedtilskudsgivere, kommuner, amter og staten.
Det er ministeriets opfattelse, at nævnets sammensætning fortsat er den mest hensigtsmæssige også i forhold til de øvrige opgaver, som nævnet skal varetage, og ministeriet finder derfor, at der ikke på nuværende tidspunkt bør foretages nogen ændring i nævnets sammensætning, men at dette spørgsmål kan tages op til overvejelse i forbindelse med lovrevisionen i 1987-88.
I forbindelse med kompetencedelegationen finder ministeriet det ønskeligt, at afgørelserne om rådighedssummens fordeling træffes endeligt i nævnet og derfor ikke kan omgøres af ministeren.
Den foreslåede omlægning vil kun få begrænsede arbejdsmæssige konsekvenser, og der foreslås derfor ikke personalemæssige ændringer eller merudgifter som følge af forslaget.
 Til nr. 3.
Ministeriet vil følge museumsnævnete administration af bestemmelsen gennem en løbende orientering fra nævnet om de trufne afgørelser.
Hvis administrationen mod forventning skulle bryde væsentligt med de ovenfor under nr. 1 og 2 anførte forudsætninger, bør ministeren have adgang til at kunne fastsætte nærmere regler for rådighedssummens fordeling.
Til § 2 Det foreslås, at omlægningen får virkning for bevillinger fra og med finansåret 1986. I enkelte tilfælde har Kulturministeriet givet tilsagn om støtte af 1986-bevillingen under forbehold af de bevilgende myndigheders tilslutning.
Disse tilsagn berøres ikke af kompetencedelegationen.
