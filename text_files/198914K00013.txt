Nr BTL 13 Betænkning over I.
Forslag til lov om ændring af lov om søfartsuddannelse  

 II.
Forslag til lov om ændring af sønæringsloven   

 Nr L 13 1989-90, 1. samling Afgivet af Erhvervsudvalget Afgivet: 19891123 Udvalget har behandlet lovforslagene i en række møder og har herunder stillet spørgsmål til industriministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra Dansk Teknisk Lærerforening og Sømændenes Forbund.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslagene til  

vedtagelse uændret.
Et mindretal (Socialdemokratiets medlemmer af udvalget) indstiller  

 lovforslagene til vedtagelse med de af et mindretal stillede  

 ændringsforslag.
Allerede under 1. behandling af lovforslagene gjorde  

 mindretallet opmærksom på, at en nedsættelse af uddannelserne på  

 søfartsskolerne fra 5 måneder til 5 uger ikke var i overensstemmelse med  

 organisationernes ønsker til en forsvarlig grunduddannelse.
Under 1.  

 behandling gav ministeren udtryk for, at der var tale om mindst 5 uger, og at  

 man nøje ville følge udviklingen og se, om der af sikkerhedsmæssige grunde  

 var behov for at forlænge uddannelserne.
Det er under udvalgsbehandlingen  

 blevet oplyst, at ministeren, allerede før lovforslagene er vedtaget, har  

 udsendt meddelelser til de enkelte uddannelsessteder om tilrettelæggelse af  

 undervisningen efter de rammer, der er fastlagt i lovforslaget.
Derfor må vi  

 betragte ministerens forslag om 5 ugers grunduddannelse som endeligt.
For at  

 sikre en uddannelse, der giver mulighed for en forsvarlig indføring i  

 arbejdsmiljøet og sikkerheden til søs, foreslås en grunduddannelse på mindst  

 8 uger.
En undersøgelse foretaget som projektarbejde af en gruppe læger ved Dansk  

 Institut for Klinisk Epidemiologi viser, at søfolks arbejde er 26 gange og  

 fiskeres 32 gange farligere end arbejde i land.
Mindretallet foreslår derfor,  

 at også fiskere bliver omfattet af kravet om 8 ugers grunduddannelse.
Et andet mindretal (Socialistisk Folkepartis medlemmer af udvalget)  

 indstiller lovforslagene til vedtagelse med de af et mindretal  

 stillede ændringsforslag.
Mindretallet ønsker endvidere at udtale følgende:
 Ved 1. behandling af de 2 lovforslag gjorde mindretallet  

 industriministeren opmærksom på, at partiet var velvilligt indstillet på et  

 samarbejde for at få vedtaget de nye lovforslag om skibsassistentuddannelsen,  

 men at en nedsættelse af den obligatoriske uddannelse før 1. udmønstring fra  

 5 måneder til 5 uger var for meget, hvorimod 8 uger kunne accepteres.
 Det samme har flere organisationer fremført i Uddannelsesrådet, hvor der  

 ikke er enighed om, at 5 uger er forsvarligt.
 Mindretallet fandt det endvidere bemærkelsesværdigt, at  

 industriministeren, de borgerlige partiers ordførere samt Danmarks  

 Rederiforening aldrig undlader at fortælle den danske befolkning, hvor godt  

 det var, at et flertal i Folketinget vedtog lov om Dansk Internationalt  

 Skibsregister (DIS).
 DIS skulle jo være redningen for dansk søfart og give et hav af  

 arbejdspladser til de danske søfolk.
Det er da også rigtigt, at mange danske skibe er hjemflaget, men om det  

 har givet mange danske arbejdspladser til søfolkene kan diskuteres.
Rederne  

 har i vid udstrækning indgået individuelle kontrakter med billig asiatisk  

 arbejdskraft, bl.a. ved at lave overenskomster med filippinerne og  

 singaporeanerne, uanset at det, man kalder »skattefritagelse for  

 søfolk«, reelt er et tilskud på 300-400 mio. kr. årligt til rederne,  

 nemlig ved at de beholder den skat, søfolkene får betalt.
Alligevel har rederne ikke vist det store samfundssind og antaget danske  

 søfolk i nævneværdig grad.
Her har mindretallet altså fået ret i sine  

 argumenter mod DIS.
Hvis man fra regeringen og rederne har troen på, at DIS vil give flere  

 arbejdspladser, er det tåbeligt at nedlægge Københavns Navigationsskole og  

 Sønderborg Søfartsskole.
Det tyder på, at viljen til at uddanne danskere til  

 et job til søs ikke er til stede fra redernes og regeringens side.
 Der var i november i år 415 ansøgninger om at komme på søfartsskolerne,  

 men der optages kun 192.
 Hvis man gav unge, der valgte fiskerierhvervet, et kursus i sikkerhed og  

 arbejdsmiljø, ville man kunne bevare alle søfartsskoler og endda leve op til  

 de mange pæne ord, man altid bruger om at forebygge arbejdsulykker og skader  

 endda for en så lille sum som 3 mio. kr., som er det, man sparer ved at lukke  

 Sønderborg Søfartsskole.
Mindretallet kan altså konstatere, at selv om det viste viljen til at  

 samarbejde om skibsassistentuddannelsen, så ville industriministeren ikke så  

 meget som flytte et komma i lovene.
Mindretallet vil derfor følge den  

 fremtidige udvikling for de unge, der vælger at sejle til søs, og konfrontere  

 flertallet med konsekvenserne, hver gang det viser sig, at de meget stærkt  

 forringede uddannelsesmuligheder giver sig udslag i flere arbejdsskader og  

 ulykker til søs.
Ændringsforslag til I.
Forslag til lov om ændring af lov om søfartsuddannelse Til § 1 Af et mindretal (S og SF):
 1) I den under nr. 4 foreslåede affattelse af § 12 ændres i  

stk. 1 »5 ugers varighed« til: »8 ugers varighed«.
 2) Nr. 5 affattes således:
» 5. §§ 13 og 17 ophæves.« 3) Nr. 6 affattes således:
 » 6. § 18 a affattes således:
» § 18 a.
Grundkursus for fiskere er af samme varighed som det  

 i § 12, stk. 1, omhandlede grundkursus for skibsassistenter.
Stk. 2. Industriministeren fastsætter nærmere regler om grundkurset,  

 herunder om indhold og betaling herfor.«» Bemærkninger Til nr. 1 Mindretallet er af den opfattelse, at et 5 ugers kursus på Søfartsskolerne  

 for unge, hvor man før har haft 5 måneder, er for lidt tid til at sætte unge  

 ind i arbejdsmiljøet og sikkerheden til søs.
 En undersøgelse, der er foretaget som projektarbejde af en gruppe læger  

 ved Dansk Institut for Klinisk Epidemiologi viser, at søfolks arbejdsmiljø er  

 26 gange farligere end arbejdspladser i land.
Til nr. 2 Ved ændringsforslaget opretholdes bestemmelsen om, at der fortsat kan  

 etableres erhvervsfaglige kurser for sørestaurationsmandskab.
Til nr. 3 Ved den foreslåede ændring sikres det, at også fiskere fremover får den  

 fornødne viden om sikkerhed og arbejdsmiljø til søs.
Den under nr. 1 nævnte undersøgelse har vist, at kun fiskerne har større  

 risiko for flere arbejdsulykker end søfolk, nemlig 32 gange større end for  

 alle i erhverv.
Derfor er der et helt klart behov for kurser, der sikrer  

 større viden om sikkerhed og arbejdsmiljø til søs.
Ændringsforslag til II.
Forslag til lov om ændring af sønæringsloven Til § 1 Af et mindretal (S og SF):
 1) I den under nr. 1 foreslåede affattelse af § 19, stk. 1,  

 udgår ordene »i havne i Danmark, Norge, Sverige, Finland, Den Tyske  

 Forbundsrepublik, Nederlandene og Belgien samt britiske Nordsøhavne og havne  

 i Den Engelske Kanal, eller når ansættelse er sket her i landet,».
 2) Nr. 2 affattes således:
» 2. § 20 ophæves.« 3) I den under nr. 5 foreslåede affattelse af § 22 indsættes  

 efter stk. 1 som nyt stykke:
»Stk. 2. Den samlede udmønstringsperiode som skibsassistentelev må  

 højst udgøre 9 måneder.« Stk. 2 bliver herefter stk. 3.
 4) Nr. 7 affattes således:
» 7. § 23 a, stk. 1, ophæves.« 5) Nr. 8 affattes således:
 » 8. § 24 affattes således:
» § 24. Personer, der efter 1. april 1990 for første gang  

 påmønstres til tjeneste i et fiskeskib, skal have gennemgået et af  

 industriministeren godkendt grundkursus for fiskere.«» 6) I den under nr. 14 forslåede ændring af § 36, stk. 5,  

 udgår », § 20«.
 7) Efter nr. 15 indsættes som nyt nummer:
 » 01. I § 36, stk. 6, udgår 2. pkt., og i stedet  

 for indsættes efter stk. 6 som nyt stykke:
 »Stk. 7. Påmønstring efter stk. 6 må kun ske for rejsen og kun,  

 såfremt nedenstående betingelser er opfyldt:
 1) En ubefaren matros, ubefaren motormand eller ubefaren skibsassistent  

 skal have udført henholdsvis dækstjeneste, maskintjeneste eller dæks- og  

 maskintjeneste som medlem af en enhedsbesætning i 12 måneder.
2) En befaren matros, befaren motormand eller befaren skibsassistent skal  

 have udført henholdsvis dækstjeneste, maskintjeneste eller dæks- og  

 maskintjeneste som medlem af en enhedsbesætning i søgående skibe i 36  

 måneder.«» Bemærkninger Til nr. 1 Efter den foreslåede ændring vil alt menigt mandskab, der påmønstrer  

 danske skibe, fremover have gennemgået et kursus i sikkerhed og arbejdsmiljø  

 til søs, hvilket vil være en helt klar forebyggende indsats.
Til nr. 2 Ophævelsen af § 20 medfører, at der fremover gælder samme uddannelseskrav  

 for menigt mandskab, der påmønstrer danske skibe.
Til nr. 3 Ved den foreslåede ændring indføres et maksimum for  

 skibsassistentelevernes udmønstringsperiode.
 Såfremt der ikke fastsættes et sådant maksimum, risikerer man, dels at  

 eleverne ikke få færdiggjort uddannelsen, dels at uddannelseskapaciteten ikke  

 bliver udnyttet.
Til nr. 4 og 6 De foreslåede ændringer er en konsekvens af de under nr. 1 og 2 foreslåede  

 ændringer.
Til nr. 5 Den foreslåede ændring skal ses i sammenhæng med den samtidig under nr. 3  

 foreslåede ændring af § 18 a i lov om søfartsuddannelse, jf. det under I  

 anførte lovforslag (L 13).
Til nr. 7 Ved den foreslåede ændring opretholdes muligheden for - undtagelsesvis -  

 at fravige de gældende uddannelseskrav.
Denne fravigelse kan som tidligere  

 kun ske for en enkelt rejse og kun, såfremt den pågældende har opnået nogen  

 fartstid.
