Nr BTL 195 Betænkning over Forslag til lov om ændring af forskellige skattelove  

 (Konsekvensændringer m.v. i anledning af lovrevision af kursgevinstloven)  

  

 Nr L 195 1996-97, 1. samling Afgivet af Skatteudvalget Afgivet: 19970527 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Assurandør-Societetet, De danske Landboforeninger, Dansk Familielandbrug, Foreningen af Statsautoriserede Revisorer, InTax A/S, Integ Gruppen og Realkreditrådet.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Efter de gældende regler anses aktier, der erhverves på grundlag af  

 tildelte tegningsretter (favørkurs), for erhvervet på tidspunktet for  

 tildelingen af tegningsretten, mens aktier, der erhverves ved udnyttelse af  

 en tildelt køberet, først anses for erhvervet på udnyttelsestidspunktet.
Skatteministeren har i sin kommentar til Novo Nordisk A/S' henvendelse af  

 14. april 1997 givet udtryk for, at han ikke umiddelbart kunne gå ind for  

 gennemførelse af en harmonisering af anskaffelsestidspunkterne i  

 favørkurssituationerne.
Skatteministeren er dog opmærksom på, at  

 tegningsretter og køberetter til aktier har mange fælles træk.  

 Skatteministeren vil derfor nærmere overveje, om der eventuelt bør  

 gennemføres en ændring, således at køberetter til aktier og tegningsretter  

 tildelt til favørkurs generelt sidestilles.
Med en generel sidestillelse  

 sigtes til, at også andre forskelle end forskellen i beregning af ejertid  

 inddrages i overvejelserne.
 Efter reglerne i aktieavancebeskatningsloven kan personer afstå  

 børsnoterede aktier efter tre års ejertid skattefrit, såfremt kursværdien af  

 personens samlede beholdning af børsnoterede aktier ikke inden for de seneste  

 tre år har oversteget 100.000 kr.'s grænsen, jf. aktieavancebeskatningsloven  

 § 4, stk. 2.
 Er den pågældende gift, skal ægtefællens beholdning af børsnoterede aktier  

 medregnes ved vurderingen af, om 100.000 kr.'s grænsen er overskredet.  

 Ægtefæller har således kun et grundbeløb.
 Skatteministeren agter som udløber af det forestående udvalgsarbejde om en  

 systematisk gennemgang af aktieavancebeskatningslovens regler at fremsætte  

 forslag, som giver mulighed for, at ægtefæller hver får et grundbeløb.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med de af  

 skatteministeren stillede ændringsforslag.
Et mindretal (Socialistisk Folkepartis medlem af udvalget) vil  

 redegøre for sin stilling til lovforslaget ved 2. behandling.
Mindretallet  

 vil stemme for de af skatteministeren under nr. 1, 3 og 5-8 stillede  

 ændringsforslag, men vil stemme imod de øvrige ændringsforslag.
 SF bemærker, at virkningen af den foreslåede lovændring, hvor kursværdien  

 af gæld i forhold til beskatning af ejendomsavance fremover skal opgøres ved  

 aktuelle kurser i stedet for kursen ved gældsstiftelsen, kan illustreres ved  

 følgende eksempel:
 A og B har hver købt en ejendom for 2 mio. kr. kontant.
 Begge har finansieret den således:
1.000.000 kr. i banklån til variabel rente 1.000.000 kr. i realkreditlån.
Året efter sælger de begge deres ejendom for 2,5 mio. kr. kontant.
For  

 nemheds skyld antages, at de ikke har afdraget på deres gæld.
A er heldig.
Kursen på hans realkreditlån er faldet, så det nu har en  

 kontantværdi på kun 0,5 mio. kr.
 Hans salgsopstilling ser således ud:
 Køber overtager banklån 1.000.000 kr.
 Køber overtager realkreditlån 500.000 kr.
 A får kontant 1.000.000 kr.
 Efter gældende regler skal A betale skat af ejendomsavance af 1 mio. kr.  

 Efter de foreslåede nye regler skal han kun betale af 0,5 mio. kr.
A er glad.
Han scorede 0,5 mio. kr. i kursgevinst og skal derudover kun  

 beskattes af 0,5 mio. kr., selv om han faktisk fik 1 mio. kr. i kontanter med  

 sig fra handelen.
B er uheldig.
Kursen på hans realkreditlån er steget, så det nu har en  

 kontantværdi på 1,5 mio. kr.
 Hans salgsopstilling ser således ud:
 Køber overtager banklån 1.000.000 kr.
 Køber overtager realkreditlån 1.500.000 kr.
 B får kontant 0 kr.
Efter gældende regler skal B ikke betale skat af ejendomsavance.
Efter de  

 nye regler skal han betale ejendomsavance af 0,5 mio. kr.
B er ked af det og fatter ikke skattevæsenet.
Han tabte 0,5 mio. kr. på,  

 at kursen steg på hans gæld, og han skal ovenikøbet betale skat af en  

 ejendomsavance på 0,5 mio. kr., uden at han har fået en krone med sig fra  

 handelen.
 Den teoretiske argumentation er, at B slipper af med en opskrevet gæld, og  

 at dette har en kontant værdi for ham.
Men det er svært for B at fatte.
Dels fordi han konkret ikke fik fem flade  

 ører med sig fra handelen og derfor ikke har nogen penge at betale  

 ejendomsavanceskat med, dels fordi hans gæld jo ville have kostet uændrede  

 beløb i hele løbetiden uanset kurserne, hvis han havde beholdt ejendommen.
 SF mener, at modellen er uholdbar.
 Det er nødvendigt at have en ejendomsavancebeskatning, der passer  

 nogenlunde med den umiddelbare oplevelse af, hvem der har en fortjeneste, og  

 hvem der ikke har.
 Det går ikke, at A, der har tjent en million, skal have en  

 skattenedsættelse, og at B, der er fattig som en kirkerotte, skal betale skat  

 af en halv million, som han aldrig har set.
 Løsningen er efter SF's vurdering en beskatning af kursgevinster og  

 fradragsret for tab i ejendomsavancebeskatningen.
 Derved vil både A og B blive stillet uændret i forhold til den gældende  

 lovgivning, og den kritik, der har været rejst, fra bl.a. landbrugets  

 organisationer af de nye regler vil være imødekommet.
Både SF og landbrugets organisationer har påpeget problemerne over for  

 både regering, Venstre og Det Konservative Folkeparti.
Parterne har ved flere  

 lejligheder hver for sig givet tilsagn om, at problemerne nok skulle blive  

 løst.
 Alligevel har man i sidste ende valgt at se stort på løfterne og vedtaget  

 en model, hvor man giver en hel bred og sagligt ubegrundet lempelse ved at  

 forhøje indgangsværdierne i ejendomsavancebeskatningen samt en meget  

 begrænset løsning for ejendomme med inkonvertible lån - mens de store  

 udestående problemer med meningsløs beskatning af personer, der har tabt på  

 stigende gæld, stadig væk består.
 Denne problemstilling må rejse et ramaskrig fra de berørte skatteydere,  

 når det engang går op for dem, at de skal beskattes af et tab.
 Dansk Familielandbrugs formand, Peder Thomsen, har til fulde forstået  

 problemstillingen og rettet en skarp kritik af den indgåede aftale.
 Man kan frygte, at problemstillingerne er så teknisk indviklet, at ikke  

 mange andre når at forstå lovens rækkevidde, før den er vedtaget.
 SF ønsker lovforslaget tilbage i Skatteudvalget mellem 2. og 3. behandling  

 med henblik på at stille de nødvendige ændringsforslag.
 Et andet mindretal (Fremskridtspartiets og Dansk Folkepartis  

 medlemmer af udvalget) indstiller lovforslaget til forkastelse ved 3.  

 behandling, men vil stemme for de af skatteministeren stillede  

 ændringsforslag, dog ikke ændringsforslag nr. 4.
 En del af mindretallet (Fremskridtspartiets medlem af udvalget) bemærker,  

 at de to lovforslag blev fremsat den 13. marts 1997 og henvist til  

 Skatteudvalget den 3. april 1997. Det er hensigten, at de nye regler som  

 hovedregel skal træde i kraft dagen efter bekendtgørelsen i Lovtidende og  

 have virkning dels fra 1. januar 1997 og dels fra indkomståret 1998.
 Reglerne angår områder, hvor der er tale om meget betydelige pengebeløb  

 for de enkelte skatteydere, og hvor Danmark blot er en lille uanselig brik i  

 en rivende international udvikling.
 Meningen med Folketingets virksomhed skulle jo gerne være, at den enkelte  

 samfundsborger med rigelig forberedelsestid skulle kunne fatte, hvilke  

 væsentlige økonomiske virkninger hans eller hendes økonomiske dispositioner  

 indebærer.
Herimod forsynder lovforslagene sig groft.
De er skrevet i et sprog, som  

 højst et encifret antal danskere vil kunne forstå, og hvor ingen af dem, der  

 skal disponere, kan erhverve sig et tilhørligt overblik inden for de givne  

 tidsrammer og de med rasende fart pågående ændringer i de faktiske forhold og  

 markedsmuligheder.
Allerede som følge heraf indstiller Fremskridtspartiet lovforslagene til  

 forkastelse, mens partiet tager stilling til hvert enkelt ændringsforslag,  

 som det fremgår af indstillingerne.
Selv om en række af ændringsforslagene  

 gør lovforslaget mindre dårligt, så er det ikke tilstrækkeligt til, at  

 Fremskridtspartiet kan støtte den samlede lov, som den forventes at fremstå  

 efter 2. behandling.
Fremskridtspartiet finder det i øvrigt komplet  

 uansvarligt, at man vedtager en række regler, som kun vil få virkning for  

 1998, hvorefter reglerne skal laves om igen.
Det er en uholdbar situation at  

 stille virksomhederne i, som skal kunne disponere i mange år ud i fremtiden.
 Fremskridtspartiets principielle holdning til emnet er, at det er tåbeligt  

 at opretholde indkomstbeskatning under nutidens helt ændrede forhold  

 sammenlignet med indkomstskattetankens opvækst i 1800-tallet.
 I ganske særlig grad gælder denne samfundsomstilling på et område som det  

 foreliggende, hvorfor det i al fald bør udskilles fra enhver forbindelse til  

 indkomstskattesystemet.
Skal man endelig have indkomstskat på området, var reglerne i §§ 4-6 i  

 statsindkomstskattelov nr. 104 af 15. maj 1903 i al fald at foretrække.
Dels  

 var de enkle og udformede i et for menigmand forståeligt sprog.
Dels er de  

 nedfældede i dansk retstradition, hvor de udgjorde grundpillerne på de her  

 omhandlede områder helt frem til 1990'erne - om end der allerede fra ca. 1958  

 kom flere og flere forfald.
Den mest markante milepæl var nemlig lov nr. 148  

 af 28. maj 1958.
Ser man på udviklingen siden kursgevinstlov nr. 532 af 13. december 1985,  

 er erfaringernes lære ganske klar: I stadigt mere halsende tempo har  

 Skatteministeriet forsøgt at hamle op med markedsændringerne.
De bestandige  

 ændringer er blevet mere og mere uforståelige og har affødt administrative  

 supplerede foreskrifter, som har givet anledning til langstrakte disputter  

 om, hvad der i grunden er gældende ret.
 Der er ingen grund til at tro, at det skulle blive anderledes med det  

 lovsjusk, den nuværende skatteminister lægger op til ved L 194 og L 195, som  

 ønskes halset igennem i Folketingets mest travle uge.
Et eksempel på de afledte bivirkninger, loven vil have, og hvor regeringen  

 er totalt argumentresistente, er det forhold, at Assurandør-Societetet har  

 opgjort forsikringsbranchens umiddelbare tab til 1,5 mia. kr.
Det kommer ikke  

 til at betyde lavere direktørlønninger i selskaberne, men stigende præmier  

 for den almindelige dansker.
 Fremskridtspartiet er af den opfattelse, at regeringen i stadig mere  

 pinagtigt omfang søger at lave bureaukratiske værn mod en uafviselig  

 udvikling, hvor de danske skatter og afgifter tvinger virksomhederne til at  

 se sig om efter lempeligere forhold og dispositioner i forhold til udlandet.  

 Fremskridtspartiet deltager ikke i dette værnsarbejde, eftersom vores  

 opfattelse er, at skatter og afgifter skal nedsættes i et sådant omfang, at  

 virksomhederne igen bruger flest kræfter på produktionen og skatterådgiverne  

 bliver arbejdsløse.
Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet vil  

 stemme imod de stillede ændringsforslag.
 ÆndringsforslagAf skatteministeren, tiltrådt af et flertal  

 (udvalget med udtagelse af EL):
 Til § 1 1) Nr. 1 affattes således:
 »1. § 1, stk. 1, affattes således:
»Lovens regler om aktier finder tilsvarende anvendelse på anparter i  

 anpartsselskaber, andelsbeviser, konvertible obligationer, omsættelige  

 investeringsforeningsbeviser og lignende værdipapirer.«» Til § 3Af skatteministeren, tiltrådt af et flertal (udvalget  

 med undtagelse af SF og EL):
 2) Før nr. 1 indsættes som nyt nummer:
 »01. § 4, stk. 3, 1. pkt., affattes således:
»Er den afståede ejendom erhvervet før den 19. maj 1993, opgøres den  

 skattepligtiges anskaffelsessum som enten 1) ejendomsværdien pr. 1. januar 1993 med et tillæg på 10 pct. eller 2) ejendomsværdien pr. 1. januar 1993 med et tillæg på 10 pct. og med  

 tillæg af et beløb opgjort som halvdelen af forskellen mellem denne værdi og  

 ejendomsværdien pr. 1. januar 1996.«» Af skatteministeren, tiltrådt af et flertal (udvalget med  

 undtagelse af EL):
 3) Nr. 1 affattes således:
 »1. § 4, stk. 4, affattes således:
»Stk. 4. Afståelsessummen omregnes til kontantværdi, der  

 beregnes ved, at den kontante del af afståelsessummen lægges sammen med  

 kursværdien af de overdragne gældsposter på afståelsestidspunktet.
Medmindre  

 kursen på afståelsestidspunktet er under 100, omregnes inkonverterbare lån,  

 der af sælger er stiftet eller overtaget før den 19. maj 1993, til kurs 100,  

 såfremt lånet er stiftet eller overtaget til en kurs på 100 eller  

 derunder.«» Af skatteministeren, tiltrådt af et flertal (S, V, KF, RV og  

 CD):
 Til § 4 4) Efter nr. 3 indsættes som nyt nummer:
 » 01. I § 6 indsættes som stk. 4:
»Stk. 4. Skattepligtige livsforsikringsselskaber, der som  

 følge af reglerne i kursgevinstlovens § 28, jf. § 41, stk. 13, overgår til at  

 anvende reglerne i § 4, stk. 3 og 4, eller reglerne i kursgevinstlovens § 28,  

 stk. 2, i stedet for realisationsprincippet ved opgørelsen af gevinst og tab,  

 kan ved opgørelsen efter stk. 3 for afgiftsåret 1998 til gennemsnittet af de  

 skattepligtige indkomster i de forudgående tre indkomstår lægge et beløb  

 svarende til forskellen mellem de berørte fordringers skattemæssige  

 anskaffelsessum og deres regnskabsmæssige værdi ved begyndelsen af  

 indkomståret 1998.«» Af skatteministeren, tiltrådt af et flertal (udvalget med  

 undtagelse af EL):
 Til § 8 5) Efter nr. 16 indsættes som nyt nummer:
 »01. Efter § 27 E indsættes som ny paragraf:
»§ 28. For personer, der af et selskab modtager køberetter  

 til aktier som vederlag som led i et ansættelsesforhold eller som led i en  

 aftale om ydelse af personligt arbejde i øvrigt, indtræder beskatningen af  

 den modtagne køberet først på det tidspunkt, hvor køberetten udnyttes eller  

 afstås.
Tilsvarende gælder beskatning af køberetter til aktier, som personer,  

 der er valgt til medlem af eller medhjælp for selskabets bestyrelse, modtager  

 som vederlag.
Beskatningen sker på grundlag af køberettens værdi på  

 udnyttelsestidspunktet henholdsvis afståelsestidspunktet.
Stk. 2. Den for selskabet modsvarende udgift ved ydelse af  

 køberetter til aktier omfattet af stk. 1, kan fradrages ved opgørelsen af den  

 skattepligtige indkomst for det indkomstår, hvor køberetten udnyttes eller  

 afstås.
Den fradragsberettigede udgift udgør køberettens værdi på  

 udnyttelsestidspunktet henholdsvis afståelsestidspunktet.«» Ny paragraf 6) Efter § 10 indsættes som ny paragraf:
 »§ 01 I lov om indskud på etableringskonto, jf.  

 lovbekendtgørelse nr. 921 af 2. december 1993, som senest ændret ved § 9 i  

 lov nr. 1223 af 27. december 1996, foretages følgende ændring:
1. I § 4, stk. 1, 1. pkt., ændres »jf.  

 kursgevinstlovens § 7« til: »jf. kursgevinstlovens § 38«.' Til § 11 7) Stk. 2 affattes således:
»Stk. 2. § 1, nr. 1, 3 og 5-7, § 2, § 3, nr. 01-2, § 5, § 6,  

 § 7, § 8, nr. 1, 2, 6-12, 14, 15, 01 og 17-20, § 9, § 10, og § 01 har  

 virkning fra og med indkomståret 1998, jf. dog stk. 5.« 8) Efter stk. 6 indsættes som nyt stykke:
»Stk. 7. § 8, nr. 3 og 4, har virkning for ekstraordinære  

 indfrielser, der finder sted den 1. januar 1998 eller senere.« Stk. 7 og 8 bliver herefter stk. 8 og 9.
Bemærkninger Til nr. 1 Der er tale om en redaktionel ændring.
Til nr. 2 Det foreslås, at skattepligtige efter  

 ejendomsavancebeskatningsloven i stedet for den gældende indgangsværdi -  

 ejendomsværdien pr. 1. januar 1993 med et tillæg på 10 pct. - som blev  

 fastsat i forbindelse med indførelsen af den skærpede  

 ejendomsavancebeskatning pr. 19. maj 1993, kan anvende en indgangsværdi  

 opgjort som den gældende indgangsværdi plus et beløb svarende til halvdelen  

 af forskelsbeløbet mellem ejendomsværdien pr. 1. januar 1996 og den gældende  

 indgangsværdi.
Den skattepligtige får således valgfrihed mellem de to  

 indgangsværdier - den gældende indgangsværdi henholdsvis den gældende  

 indgangsværdi med tillæg af halvdelen af forskelsbeløbet op til  

 ejendomsværdien pr. 1. januar 1996.
 Uanset hvilken af de to indgangsværdier den skattepligtige vælger, ydes  

 10.000 kr.s tillægget, jf. ejendomsavancebeskatningslovens § 5, stk. 1, fra  

 og med 1993, ligesom der i begge situationer kan medtages  

 vedligeholdelsesudgifter og udgifter til forbedring ud over 10.000 kr. pr.  

 kalenderår, jf. ejendomsavancebeskatningslovens § 5, stk. 2, der er afholdt  

 den 1. januar 1993 eller senere.
Til nr. 3 Der foreslås en modifikation til forslaget om, at gældsposter,  

 der indgår i afståelsessummen, skal omregnes til kontantværdi på grundlag af  

 kursen på afståelsestidspunktet.
Det foreslås således, at inkonverterbare  

 lån, der indgår i afståelsessummen, skal omregnes til kurs 100, såfremt  

 sælger har optaget eller overtaget lånet før den 19. maj 1993 og lånet er  

 stiftet eller overtaget til en kurs på 100 eller derunder.
Hvis kursen på et  

 inkonverterbart lån, omfattet af den foreslåede særregel, på  

 afståelsestidspunktet er under kurs 100, skal omregning dog ikke ske efter  

 særreglen, men efter hovedreglen i 1. pkt., hvorefter omregningen skal ske  

 med kursen på afståelsestidspunktet.
Provenu Den foreslåede ændring af reglerne om indgangsværdi skønnes at medføre, at  

 de samlede indgangsværdier på skønsmæssigt ca. 850 mia. kr. for ejendomme  

 omfattet af ejendomsavancebeskatningsloven forhøjes med i størrelsesordenen 4  

 mia. kr.
Det hermed forbundne årlige provenutab ved ejendomsafståelse anslås  

 med stor usikkerhed til 25-50 mio. kr.
Den foreslåede modifikation af lovforslagets regler om kontantomregning af  

 afståelsessummer vil reducere lovforslagets merprovenu.
Der er ikke  

 holdepunkter for nærmere at kvantificere den samlede provenuvirkning af de  

 ændrede regler om kontantomregning.
Til nr. 4 Efter § 28 i forslaget til lov om skattemæssig behandling af  

 gevinst og tab på fordringer, gæld og finansielle kontrakter  

 (kursgevinstloven), L 194, skal livsforsikringsselskaber anvende matematisk  

 kursopskrivning på indeksregulerede obligationer og andre fastforrentede  

 fordringer.
Lovforslagets § 41, stk. 13, indeholder en overgangsregel for  

 overgangen til matematisk kursopskrivning.
Livsforsikringsselskaber, der  

 hidtil har anvendt realisationsprincippet, skal ved opgørelsen af gevinst og  

 tab i indkomståret 1998 som primoværdi anvende fordringens værdi ved  

 anskaffelsen i stedet for værdien efter § 28. Det vil sige, at  

 livsforsikringsselskaberne skal medregne hele den matematiske kursopskrivning  

 fra anskaffelsen frem til 1998 ved indkomstopgørelsen for 1998. Da stort set  

 alle livsforsikringsselskaber allerede anvender matematisk kursopskrivning  

 ved indkomstopgørelsen i forhold til nominalobligationer, vil  

 indtægtsførelsen reelt kun vedrøre matematisk kursopskrivning på de  

 indeksregulerede obligationer.
Efter reglerne i realrenteafgiftslovens § 6 har livsforsikringsselskaberne  

 fradrag for positiv skattepligtig indkomst i realrenteafgiftsgrundlaget.
Det  

 er kun den del af den skattepligtige indkomst, der efter en forholdsmæssig  

 fordeling kan henføres til de realrenteafgiftspligtige fortjenester, der kan  

 fradrages.
Værnsreglen i realrenteafgiftslovens § 6, stk. 3, indebærer dog,  

 at den skattepligtige indkomst, der fordeles i år, hvor  

 realrenteafgiftssatsen overstiger 34 pct., maksimeres til et beløb svarende  

 til gennemsnittet af de skattepligtige indkomster i de forudgående tre  

 indkomstår.
 Efter gældende regler ville de kursopskrivninger på indeksobligationer,  

 der er omfattet af § 41, stk. 13, skulle medtages i den skattepligtige  

 indkomst i takt med, at gevinsterne på indeksobligationerne realiseres over  

 en årrække.
Efter lovforslaget (L 194) skal livsforsikringsselskaberne medtage denne  

 kursopskrivning samlet i den skattepligtige indkomst for 1998. Dermed vil  

 nogle livsforsikringsselskaber kunne komme i den situation, at de skal  

 indtægtsføre et beløb, der efter omstændighederne kan resultere i en stor  

 positiv skattepligtig indkomst.
På grund af maksimeringsreglen i  

 realrenteafgiftslovens § 6, stk. 3, ville der ikke kunne gives nedslag på  

 grundlag af den del, der overstiger gennemsnittet af de forudgående tre  

 indkomstår.
 For at imødegå dette foreslås det, at værnsreglen i realrenteafgiftslovens  

 § 6, stk. 3, suspenderes i 1998. Det foreslås således, at  

 livsforsikringsselskaberne ved opgørelsen efter realrenteafgiftslovens § 6,  

 stk. 3, til det opgjorte gennemsnit af de skattepligtige indkomster i de  

 forudgående tre indkomstår kan tillægge et beløb svarende til forskellen  

 mellem de berørte fordringers skattemæssige anskaffelsessum og deres  

 regnskabsmæssige værdi ved begyndelsen af indkomståret 1998.
Provenu Overgangen til matematisk kursopskrivning for indeksobligationer kan  

 indebære indtægtsførsel af et beløb på måske op imod 3 mia. kr. i 1998, uden  

 at der dog herved skønnes at blive udløst selskabsskat som følge af  

 livsforsikringsselskabernes hensættelsesregler m.v., hvilket beklageligvis  

 ikke er omtalt i lovforslagets provenubemærkninger.
 Den foreslåede suspendering af værnsreglen i realrenteafgiftslovens § 6,  

 stk. 3, i 1998 indebærer bortfald af et eventuelt merprovenu på  

 realrenteafgiften, som dog er utilsigtet og ikke medregnet i lovforslagets  

 provenuvirkninger.
Til nr. 5 Efter gældende regler beskattes køberetter til aktier, der  

 tildeles medarbejdere m.v., som hovedregel på det tidspunkt, hvor  

 medarbejderen m.v. erhverver endelig ret til køberetten.
Det vil som  

 udgangspunkt sige på tildelingstidspunktet.
Selve tildelingen af køberetter  

 til aktier kan endvidere udgøre et formuegode, der er skattepligtigt efter  

 statsskattelovens § 4 som løntillæg.
Medarbejderen m.v. beskattes af  

 køberettens værdi på tildelingstidspunktet som personlig indkomst.
Det foreslås, at beskatningstidspunktet for køberetter til aktier, som  

 medarbejdere m.v. modtager som vederlag fra arbejdsgiveren, udskydes til det  

 tidspunkt, hvor køberetten udnyttes eller afstås.
Forslaget omfatter  

 køberetter til aktier, der modtages som led i et ansættelsesforhold eller som  

 led i personligt arbejde i øvrigt.
Afgrænsningen svarer til afgrænsningen i  

 ligningslovens § 16 om værdiansættelse af personalegoder.
Anvendelsesområdet  

 er dermed ikke kun almindelige lønmodtagerforhold, som f.eks. funktionærer,  

 men også mere individuelle personlige arbejdsaftaler som f.eks.  

 arbejdsaftaler med konsulenter, revisorer, bestyrelsesmedlemmer m.v.  

 Derudover foreslås, at også køberetter til aktier, som et selskab i øvrigt  

 tildeler personer, der sidder i eller er medhjælp for selskabets bestyrelse,  

 skal være omfattet af bestemmelsen, såfremt køberetten er ydet af selskabet  

 som led i bestyrelsesarbejdet.
Beskatningsgrundlaget er efter forslaget køberettens værdi på udnyttelses-  

 eller afståelsestidspunktet.
Værdien skal som efter de gældende regler  

 medregnes ved opgørelsen af den personlige indkomst.
Det foreslås endvidere, at det selskab, som har ydet køberetten, først kan  

 fradrage udgiften hertil på det tidspunkt, hvor medarbejderen m.v. udnytter  

 eller afstår køberetten.
Den fradragsberettigede udgift opgøres til det samme  

 beløb, som medarbejderen m.v. beskattes af som følge af udnyttelsen eller  

 afståelsen.
Provenu Den foreslåede udskydelse af beskatningstidspunktet for køberetter til  

 aktier til afståelsestidspunktet eller udnyttelsestidspunktet vil medføre, at  

 beskatning fremover undgås i de situationer, hvor køberetten er mindre værd  

 på udnyttelsestidspunktet end ved tildelingen.
I det omfang beskatning på tildelingstidspunktet har været en hindring for  

 anvendelse af køberetter til aktier som aflønningselement, kan forslaget  

 medføre at sådanne ordninger vinder frem.
Efter forslaget sker beskatningen  

 af køberettens værdi, herunder værdistigning fra tildelingen til udnyttelsen,  

 på udnyttelsestidspunktet som personlig indkomst.
 De provenumæssige konsekvenser vurderes på denne baggrund samlet set at  

 være beskedne.
Til nr. 6 Ændringsforslaget er fremsat under forudsætning af, at  

 Folketinget vedtager L 235, der foreslår ændringer i anbringelsereglerne for  

 etableringskontomidler.
Der henvises til § 1, nr. 1, i L 235. Der er tale om  

 en rent redaktionel ændring, idet de regler om mindsterenten, der i den  

 gældende kursgevinstlov findes i § 7, i forslaget til den nye kursgevinstlov  

 flyttes til § 38.
 Til nr. 7 Det foreslås, at reglen om, at den skattepligtige kan vælge  

 mellem den nuværende indgangsværdi og ejendomsværdien pr. 1. januar 1993 med  

 et tillæg på 10 pct. plus halvdelen af forskellen mellem ejendomsværdien pr.  

 1. januar 1996 og ejendomsværdien pr. 1. januar 1993 med et tillæg på 10  

 pct., skal have virkning for ejendomsafståelser m.v., der finder sted i  

 indkomståret 1998 eller senere.
 Det foreslås endvidere, at modifikationen til kontantomregningsreglerne  

 vedrørende inkonverterbare lån, som den oprindeligt foreslåede ændring af  

 kontantomregningsreglerne, skal have virkning fra og med indkomståret 1998.
 Endelig foreslås, at konsekvensændringen i etableringskontoloven skal have  

 virkning fra og med indkomståret 1998.
Til nr. 8 Efter lovforslaget skal de foreslåede ændringer af reglerne i  

 ligningslovens § 6 om kurstabsfradrag træde i kraft dagen efter bekendtgørelsen i Lovtidende.
Da Realkreditrådet har påpeget, at  

 denne tidlige ikrafttræden kan give realkreditinstitutterne nogle  

 administrative problemer, idet de foreslåede ændringer kræver  

 edb-tilretninger i institutterne, foreslås det, at ændringerne af  

 ligningslovens § 6 først skal have virkning fra den 1. januar 1998.
Provenu Ændringsforslaget skønnes ikke at have provenumæssige konsekvenser.
Jacob Buksti (S) nfmd.
Lis Greibe (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Kristian  

 Thulesen Dahl (DF) Jens Løgstrup Madsen (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Endvidere har udvalget modtaget en skriftlig henvendelse fra  

 Assurandør-Societetet.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse i den affattelse,  

 hvori det foreligger efter 2. behandling.
 Et mindretal (Socialistisk Folkepartis medlem af udvalget) har  

 stillet et ændringsforslag og vil ved 3. behandling redegøre for sin stilling  

 til lovforslaget.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse og vil stemme imod det  

 stillede ændringsforslag.
 Et tredje mindretal (Enhedslistens medlem af udvalget) indstiller  

 lovforslaget til forkastelse og vil ved 3. behandling redegøre for sin  

 stilling til det stillede ændringsforslag.
 Et fjerde mindretal (Dansk Folkepartis medlem af udvalget)  

 indstiller lovforslaget til forkastelse, men vil stemme for det  

 stillede ændringsforslag.
 ÆndringsforslagAf et mindretal (SF), tiltrådt af et  

mindretal (DF):
 Til § 3 1) Før nr. 1 indsættes som nyt nummer:
 »01. I § 4, stk. 1, indsættes efter 1. pkt. som nyt  

 punktum:
»For personer reguleres den efter 1. pkt. opgjorte fortjeneste med  

 kursgevinster og kurstab på gæld, der indgår i den kontant regulerede  

 afståelsessum, samt kursgevinster og kurstab, der er realiseret ved hel eller  

 delvis ekstraordinær indfrielse af gæld ydet med pant i den pågældende  

 ejendom.
Dog medregnes ikke kursgevinster, der er skattepligtige efter  

 kursgevinstlovens § 22, stk. 3, og kurstab, der er fradragsberettiget efter  

 ligningslovens § 6. Kursgevinster og kurstab som nævnt i 2. pkt. opgøres som  

 forskellen i gældens kursværdi på erhvervelsestidspunktet og indfrielses-  

 eller overdragelsestidspunktet.«» Bemærkninger Til nr. 1 Regeringen, Venstre og Det Konservative Folkeparti har valgt at  

 indgå et forlig om lovforslaget, der efterlader mange mennesker med store  

 problemer.
 Virkningen af den foreslåede lovændring, hvor kursværdien af gæld i  

 forhold til beskatning af ejendomsavance fremover skal opgøres ved aktuelle  

 kurser i stedet for kursen ved gældsstiftelsen, kan illustreres ved følgende  

 eksempel:
 A og B har hver købt en ejendom for 2 mio. kr. kontant.
 Begge har finansieret den således:
1.000.000 kr. i banklån til variabel rente 1.000.000 kr. i realkreditlån.
Året efter sælger de begge deres ejendom for 2,5 mio. kr. kontant.
For  

 nemheds skyld antages, at de ikke har afdraget på deres gæld.
A er heldig.
Kursen på hans realkreditlån er faldet, så det nu har en  

 kontantværdi på kun 0,5 mio. kr.
 Hans salgsopstilling ser således ud:
 Køber overtager banklån 1.000.000 kr.
 Køber overtager realkreditlån 500.000 kr.
 A får kontant 1.000.000 kr.
 Efter gældende regler skal A betale skat af ejendomsavance af 1 mio. kr.  

 Efter de foreslåede nye regler skal han kun betale af 0,5 mio. kr.
A er glad.
Han scorede 0,5 mio. kr. i kursgevinst og skal derudover kun  

 beskattes af 0,5 mio. kr., selvom han faktisk fik 1 mio. kr. i kontanter med  

 sig fra handlen.
B er uheldig.
Kursen på hans realkreditlån er steget, så det nu har en  

 kontantværdi på 1,5 mio. kr.
 Hans salgsopstilling ser således ud:
 Køber overtager banklån 1.000.000 kr.
 Køber overtager realkreditlån 1.500.000 kr.
 B får kontant 0 kr.
Efter gældende regler skal B ikke betale skat af ejendomsavance.
Efter de  

 nye regler skal han betale ejendomsavance af 0,5 mio. kr.
B er ked af det og fatter ikke skattevæsenet.
Han tabte 0,5 mio. kr. på,  

 at kursen steg på hans gæld, og han skal oven i købet betale skat af en  

 ejendomsavance på 0,5 mio. kr., uden at han har fået en krone med sig fra  

 handelen.
 Den teoretiske argumentation er, at B slipper af med en opskrevet gæld, og  

 at dette har en kontant værdi for ham.
Men det er svært for B at fatte.
Dels fordi han konkret ikke fik fem flade  

 øre med sig fra handelen og derfor ikke har nogen penge at betale  

 ejendomsavanceskat med, dels fordi hans gæld jo ville have kostet uændrede  

 beløb i hele løbetiden uanset kurserne, hvis han havde beholdt ejendommen.
 SF mener, at modellen er uholdbar.
 Det er nødvendigt at have en ejendomsavancebeskatning, der passer  

 nogenlunde med den umiddelbare oplevelse af, hvem der har en fortjeneste, og  

 hvem der ikke har.
 Det går ikke, at A, der har tjent en million, skal have en  

 skattenedsættelse, og at B, der er fattig som en kirkerotte, skal betale skat  

 af en halv million, som han aldrig har set.
 Løsningen er efter SF's vurdering en beskatning af kursgevinster og  

 fradragsret for tab i ejendomsavancebeskatningen.
 Derved vil både A og B blive stillet uændret i forhold til den gældende  

 lovgivning, og den kritik, der har været rejst fra bl.a. landbrugets  

 organisationer af de nye regler, vil være imødekommet.
Både SF og landbrugets organisationer har påpeget problemerne over for  

 både regering, Venstre og Det Konservative Folkeparti.
Parterne har ved flere  

 lejligheder hver for sig givet tilsagn om, at problemerne nok skulle blive  

 løst.
 Alligevel har man i sidste ende valgt at se stort på løfterne og har  

 vedtaget en model, hvor man giver en hel bred og sagligt ubegrundet lempelse  

 ved at forhøje indgangsværdierne i ejendomsavancebeskatningen samt en meget  

 begrænset løsning for ejendomme med inkonvertible lån - mens de store  

 udestående problemer med meningsløs beskatning af personer, der har tabt på  

 stigende gæld, stadig væk består.
 Denne problemstilling må rejse et ramaskrig fra de berørte skatteydere,  

 når det engang går op for dem, at de skal beskattes af et tab.
 Dansk Familielandbrugs formand, Peder Thomsen, har til fulde forstået  

 problemstillingen og har rettet en skarp kritik af den indgåede aftale.
 Man kan frygte, at problemstillingerne er så teknisk indviklede, at ikke  

 mange andre når at forstå lovens rækkevidde, før den er vedtaget.
 Ændringsforslaget indebærer følgende:
 Ved opgørelse af ejendomsavancen skal der tillægges kursgevinster og  

 fratrækkes kurstab, som vedrører den gæld, der overdrages til køberen af  

 ejendommen eller indfries i forbindelse med ejendomsoverdragelsen.
Korrektion af ejendomsavancen for kurstab/kursgevinster skal alene  

 foretages for ejendomme ejet af personer, idet selskaber i forvejen beskattes  

 af kursgevinster/kurstab ved indfrielse af gæld.
Der skal ikke ske korrektion  

 for kursgevinster ved ekstraordinære indfrielser af kontantlån, idet disse i  

 forvejen er skattepligtige for personer, bortset fra indfrielser i  

 forbindelse med ejendomsoverdragelse.
Kurstab og kursgevinst opgøres for gæld, der følger med ved  

 ejendomsoverdragelse.
Kurstab/kursgevinst opgøres som forskellen i gældens  

 kursværdi opgjort ud fra kurserne på tidspunktet for gældens stiftelse eller  

 overtagelse og kurserne på overdragelsesdagen.
Kurstab og kursgevinster vedrørende den hidtidige ejers gæld i ejendommen  

 skal indgå i opgørelsen af ejendomsavancen, hvis gælden er indfriet eller  

 nedbragt ekstraordinært inden for de sidste 3 skatteår forud for  

 ejendomsovertagelsen.
Denne 3 års-regel er nødvendig for at imødegå  

 spekulation, idet ejerne ellers ville realisere kursgevinster på lån  

 umiddelbart forud for salg af ejendommen.
Det bemærkes endelig, at ændringsforslaget er ændret i forhold til  

 Skatteministeriets tekniske udformning i svaret på udvalgets spørgsmål 18, L  

 195 - bilag 38. Ministeriet har selv i bilaget redegjort for, at den tekniske  

 bistand til Skatteudvalget var utilstrækkelig.
Forslagsstilleren har derfor  

 selv måttet rette op på manglerne gennem indhentet ekspertise andetstedsfra.  

 Men det er måske et sædvanligt niveau for den tekniske bistand fra  

 ministeriet i sager, hvor ministeren af politiske grunde er uenig med  

 forslagsstillerne? Ministeriets øvrige sagsfremstilling på samme bilagsnummer er efter SF's  

 opfattelse derudover på flere punkter ganske misvisende - idet der henvises  

 til ovenstående redegørelse for de faktisk udestående problemer.
