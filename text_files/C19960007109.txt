(Til de statslige og kommunale  

 skattemyndigheder) Indledning Ved § 2 i lov nr. 1104 af 20. december 1995 er skatteansættelsesfristerne  

 i skattestyrelsesloven ændret, både vedrørende forhøjelser og vedrørende  

 nedsættelser.
Derudover er der givet regler for den fremgangsmåde, der skal  

 følges, når den kommunale skattemyndighed vil ændre en skatteansættelse, der  

 er under behandling hos en anden skattemyndighed.
 Reglerne afløser de regler herom, der blev givet ved lov nr. 824 af 19.  

 december 1989, som ændret ved lov nr. 445 af 1. juni 1994, lov nr. 1113 af  

 21. december 1994 og lov nr. 1119 af 21. december 1994.
I dette cirkulære gives der retningslinier for administrationen af disse  

 nye regler med udgangspunkt i forholdene for den kommunale skattemyndighed.
I  

 cirkulæret behandles ikke reglerne i skattestyrelsesloven om påklage af  

 skatteansættelser, om domstolsprøvelse af skatteansættelser eller om de  

 statslige skattemyndigheders adgang til at revidere skatteansættelser.
I  

 cirkulæret behandles heller ikke de ansættelsesfrister, der gælder for  

 indkomstår før 1990, jf. § 40, stk. 3, i skattestyrelsesloven, eller de  

 begrænsninger i skattemyndighedernes genoptagelsespligter, der følger af  

 retspraksis vedrørende retsbeskyttede forventninger.
 Paragrafhenvisningerne i cirkulæret er, hvor andet ikke er nævnt, til  

 skattestyrelsesloven.
 Under hensyn til den vedtagne afskaffelse af formueskatten fra og med  

 indkomståret 1997, omtales alene indkomstforhold i cirkulæret.
Indholdsfortegnelse 1. Den almindelige ansættelsespligt, jf. §§ 2 m.fl.
 2. Ligningsfristen, jf. § 3, stk. 1 og 2.
 3. Kompetenceafgrænsning i forhold til andre  

 skattemyndigheder, jf. § 3, stk. 3, og § 36.
 4. Forhøjelsesfrister, jf. § 35.
 5. Nedsættelsesfrister, jf. § 4.
 6. Ikrafttræden.
 1. Den almindelige ansættelsespligt, jf. §§ 2 m.fl.
1.1. Det påhviler den kommunale skattemyndighed at foretage  

 skatteansættelse af indkomst og formue.
Det gælder både skatteansættelsen af  

 skattepligtige fysiske personer og skatteansættelsen af skattepligtige  

 juridiske personer.
Målet er, at skattepligtige skatteansættes korrekt.
Grundlaget herfor er  

 normalt en korrekt opgjort skattepligtig indkomst og formue.
Myndihgederne  

 skal derfor tilstræbe, at indkomst- og formueopgørelsen - indenfor rimelige  

 bagatelgrænser - hverken er for høj eller for lav.
Denne vidtgående ansættelsespligt fremgår bl.a. af, at den kommunale  

 skattemyndighed - når der i øvrigt er grundlag derfor - indenfor  

 ligningsfristen efter § 3, stk. 1, kan forhøje allerede foretagne  

 skatteansættelser.
Og ved § 35, jf. § 3, stk. 2, er det forudsat, at den  

 kommunale skattemyndighed efter ligningsfristens udløb, men indenfor en - som  

 udgangspunkt - 3-årig frist, under et statsligt tilsyn kan forhøje  

 skatteansættelser.
Den kommunale skattemyndighed kan naturligvis under  

 tilsvarende betingelser nedsætte en skatteansættelse.
 2. Ligningsfristen, jf. § 3, stk. 1 og 2.
 2.1. Efter § 3, stk. 1, skal den kommunale skattemyndighed som  

 udgangspunkt have foretaget skatteansættelserne senest den 30. juni i det  

 andet kalenderår efter indkomstårets udløb (ligningsfristen). Indenfor denne  

 frist kan den kommunale skattemyndighed tillige ændre allerede foretagne  

 skatteansættelser.
 Formålet med ligningsfristen er at tilskynde den enkelte kommunale  

 skattemyndighed til at planlægge ligningsarbejdet vedrørende et indkomstår,  

 således at det færdiggøres i rimelig tid.
 Ligningsfristen begrænser ikke den enkelte skattepligtiges ret efter § 4  

 til at få genoptaget sin skatteansættelse.
2.2. Ved § 3, stk. 2, er skatteministeren bemyndiget til at  

 dispensere generelt fra ligningsfristen.
Dette er gjort ved bekendtgørelse  

 nr. 1176 af 22. december 1994 om den kommunale skattemyndigheds adgang til at  

 foretage skatteansættelser efter udløbet af ligningsfristen.
 Efter bekendtgørelsen kan den kommunale skattemyndighed som udgangspunkt  

 foretage eller ændre skatteansættelser efter ligningsfristens udløb og indtil  

 udløbet af forhøjelsesfristerne efter § 35, respektive § 40, stk. 3. Det  

 gælder dog ikke tilfælde af uvæsentlige forhøjelser og tilfælde, hvor  

 Ligningsrådet har truffet afgørelse om efterbetaling af skat uden egentlig  

 ændring af selve skatteansættelsen, jf. statsskattelovens § 42.
En uvæsentlig forhøjelse som nævnt i bekendtgørelsen fastsættes fremover  

 vejledende til en indkomstforhøjelse på under 3.000 kr. i alt for et  

 indkomstår bortset fra tilfælde, hvor »forhøjelsen« foretages i  

 forbindelse med en af den skattepligtige begæret genoptagelse.
I disse  

 tilfælde gælder beløbsgrænsen ikke.
Der stilles i bekendtgørelsen krav om indhentelse af en forudgående  

 tilladelse fra den lokale told- og skatteregion (for København og  

 Frederiksberg kommuners vedkommende fra Told- og Skattestyrelsen) til at  

 forhøje en skatteansættelse efter ligningsfristens udløb i tilfælde, hvor  

 forhøjelsen vil vedrøre et forhold i skatteansættelsen, der tidligere er  

 nedsat i forhold til det selvangivne.
Manglende overholdelse af dette krav om  

 forudgående tilladelse er en kompetencemangel, der kan påberåbes af den  

 skattepligtige som grundlag for at erklære skatteansættelsen for ugyldig.
Der stilles endvidere krav om efterfølgende underretning af den lokale  

 told- og skatteregion (for København og Frederiksberg kommuners vedkommende  

 af Told- og Skattestyrelsen) i tilfælde, hvor en skatteansættelse foretages  

 eller ændres efter ligningsfristens udløb, og den skattepligtige er  

 fremkommet med en indsigelse mod den varslede ændring.
Denne underretning af  

 den lokale told- og skatteregion skal foretages samtidig med at den  

 skattepligtige underrettes om skatteansættelsen.
Kravet om efterfølgende  

 underretning er en ordensforskrift, og manglende overholdelse af kravet kan  

 ikke påberåbes af den skattepligtige som grundlag for at erklære  

 skatteansættelsen for ugyldig.
 3. Kompetenceafgrænsning i forhold til andre  

 skattemyndigheder, jf. § 3, stk. 3, og § 36.
3.1. Efter § 3, stk. 3, 1. pkt., kan den kommunale skattemyndighed  

 ikke ændre en skatteansættelse for et indkomstår i det omfang en anden  

 skattemyndighed har taget ligningsmæssig stilling til ansættelsen.
Den  

 kommunale skattemyndighed kan derimod godt ændre andre forhold i  

 skatteansættelsen end dem, som den anden skattemyndighed har taget stilling  

 til.
Efter § 36, stk. 1, kan skatteankenævnet - eller de statslige told- og  

 skattemyndigheder - ikke ændre en skatteansættelse for et indkomstår i det  

 omfang Ligningsrådet eller Landsskatteretten har taget ligningsmæssig  

 stilling til ansættelsen.
Derimod kan skatteankenævnet m.fl. godt ændre andre  

 forhold i skatteansættelsen end dem, som Ligningsrådet eller  

 Landsskatteretten har taget stilling til.
 3.2. Efter § 3, stk. 3, 2. og 3. pkt., kan den kommunale  

 skattemyndighed ikke ændre en skatteansættelse for et indkomstår i det omfang  

 en anden skattemyndighed har ansættelsen under ligningsmæssig behandling.
Den kommunale skattemyndighed kan derimod godt ændre andre forhold i  

 skatteansættelsen end dem, som den anden skattemyndighed har under  

 behandling.
I disse tilfælde skal den kommunale skattemyndighed forud  

 underrette den anden skattemyndighed om den påtænkte ændring, således at  

 sammenfald mellem de forhold i ansættelsen, der behandles af de to  

 myndigheder, undgås.
 Denne underretningspligt gælder også tilfælde, hvor en klageinstans har  

 stillet behandlingen af en klage i bero indtil videre - f.eks. at  

 skatteankenævnet afventer en ledende landsskatteretskendelse - uden formelt  

 at have afsluttet klagebehandlingen.
Underretningen foretages praktisk ved fremsendelse af kopi af  

 agterskrivelsen til den anden skattemyndighed, samtidig med at  

 agterskrivelsen sendes til den skattepligtige.
På grundlag af underretningen  

 afgør den anden skattemyndighed, om der er sammenfald i de forhold i  

 ansættelsen, der behandles af de to myndigheder.
Den anden skattemyndighed  

 har samme frist til at reagere på underretningen som den, der er givet den  

 skattepligtige i agterskrivelsen.
Meddelelse om eventuelt sammenfald gives  

 skriftligt.
Hvis der foreligger sammenfald, må den kommunale skattemyndighed  

 afstå fra at gennemføre den varslede ansættelsesændring.
 Underretningspligten har karakter af en ordensforskrift, og manglende  

 underretning kan ikke påberåbes af den skattepligtige som grundlag for at  

 erklære ansættelsen for ugyldig.
 4. Forhøjelsesfrister, jf. § 35.
4.1. Efter § 35, stk. 1, gælder der som udgangspunkt en 3-årig  

 frist for skattemyndighedernes adgang til at varsle en forhøjelse af en  

 skatteansættelse.
Varslingsfristen regnes fra udløbet af den almindelige  

 selvangivelsesfrist den 1. maj i året efter indkomstårets udløb.  

 Agterskrivelsen, hvori forhøjelsen varsles, skal være afsendt til den  

 skattepligtige senest den 1. maj i det 4. år efter indkomstårets udløb.
Der er ikke tale om en almindelig frist for foretagelse af partshøring,  

 sml. kapitel 5 i forvaltningsloven.
Skattemyndighederne kan derfor efter  

 fristens udløb foretage sådanne ændringer af skatteansættelsen, som ligger  

 indenfor rammerne af den rettidigt varslede forhøjelse.
Varslingsfristen  

 udelukker således ikke, at en rettidig afsendt agterskrivelse om forhøjelse  

 af et punkt i en skatteansættelse på grund af nye (efterfølgende) oplysninger  

 følges op af en mindre forhøjelse af det pågældende punkt end oprindelig  

 varslet.
Det skal i den forbindelse bemærkes, at en agterskrivelse ikke må  

 afsendes, hvis ikke skattemyndigheden på afsendelsestidspunktet er i  

 besiddelse af det fornødne grundlag for at gennemføre den varslede  

 ansættelsesændring.
Det skal endvidere bemærkes, at en agterskrivelse skal  

 indeholde en begrundelse, således at den skattepligtige kan tage stilling til  

 om ændringen er rigtig.
Varsles en forhøjelse af en skatteansættelse i det 4. år efter  

 indkomstårets udløb, dvs. i perioden 1/1-1/5, har den skattepligtige - uanset  

 de tidsmæssige begrænsninger efter § 4 for genoptagelse af en  

 skatteansættelse - ret til alle indsigelser mod hele den pågældende  

 skatteansættelse.
Det har sammenhæng med den tilstræbte tidsmæssige  

 ligestilling mellem henholdsvis skattemyndighedernes og skattepligtiges  

 adgang til at ændre/få ændret en skatteansættelse, jf. § 4 og § 35,  

 respektive § 31 og § 32.
Udover varslingsfristen den 1. maj er der efter § 35, stk. 1, som  

 udgangspunkt et forbud mod at gennemføre en skatteforhøjelse efter den 1.  

 august i det 4. år efter indkomstårets udløb.
Er indkomståret ikke  

 sammenfaldende med kalenderåret, regnes ansættelsesfristen fra udløbet af det  

 kalenderår som indkomståret træder i stedet for.
En skatteansættelse, der ikke er foretaget af et kollegialt organ, anses  

 for foretaget på tidspunktet for dateringen af den skrivelse, hvori  

 skatteansættelsen meddeles.
Udsendes der eksempelvis ikke en særskilt  

 meddelelse om skatteansættelsen, jf. § 3, stk. 4, 3. pkt., anses  

 skatteansættelsen for foretaget på tidspunktet for årsopgørelsens udskrivning  

 (datering). Foretages skatteansættelsen af et kollegialt organ, fremgår  

 ansættelsestidspunktet af organets mødeprotokol.
Det er herved forudsat, at  

 skatteansættelsen ikke foretages før selvangivelsesfristens udløb.
Ansættelsesfristen den 1. august er et værn for den skattepligtige mod  

 sene ansættelsesforhøjelser.
Skattemyndigheden kan derfor ikke af egen drift  

 forlænge denne frist.
Den skattepligtige er derimod berettiget til at få udsættelse med  

 ansættelsesfristen den 1. august, når hensynet til den skattepligtiges  

 varetagelse af sine interesser vedrørende den varslede forhøjelse taler  

 derfor.
Henstand skal således gives, når det må forventes, at den  

 skattepligtige kan fremlægge nye oplysninger, der kan begrunde bortfald af  

 den varslede forhøjelse, og disse oplysninger ikke kan fremskaffes før  

 ansættelsesfristens udløb.
Der skal imidlertid kun gives den nødvendige  

 henstand.
Afgrænsningen af hvad der skal anses for nødvendigt, skal ses i  

 lyset af den skattepligtiges adgang til at påklage skatteansættelsen.
 Disse nye forhøjelsesfrister i § 35, stk. 1, trådte i kraft den 1. januar  

 1996. Fristerne finder således anvendelse på skatteansættelser, der vedrører  

 indkomstår efter 1991. Told- og Skattestyrelsen har den 22. december 1995  

 udsendt en vejledning til ligningsmyndighederne om begrænsning af adgangen  

 efter § 35, stk. 1, til i 1996 at forhøje skatteansættelser for indkomståret  

 1992.
 Forhøjelsesfristerne efter § 35, stk. 1, gælder analogt i tilfælde, hvor  

 en skatteansættelse med urette ikke er foretaget tidligere.
 4.2. Efter § 35, stk. 2, omfatter forhøjelsesfristerne  

 efter § 35, stk. 1, ikke punkter i en skatteansættelse, hvor det  

 efterfølgende viser sig, at en forpligtelse eller en erhvervelse, der er lagt  

 til grund for skatteansættelsen, nu giver grundlag for en højere  

 skatteansættelse.
 Bestemmelsen skal ses i lyset af det overordnede ønske om samme  

 ansættelsesfrister for skattemyndighederne og de skattepligtige, og dermed i  

 lyset af den tilsvarende bestemmelse om ekstraordinær genoptagelse i § 4,  

 stk. 2, jf. nedenfor under punkt 5.3.
Bestemmelsen finder anvendelse, når det efterfølgende viser sig, at de  

 oprindelige betingelser for en erhvervelse eller en forpligtelse giver  

 anledning til en større erhvervelse eller en mindre forpligtelse for den  

 skattepligtige end oprindelig lagt til grund.
Bestemmelsen finder således  

 ikke anvendelse i situationer, hvor skattemyndighederne efterfølgende  

 underkaster en erhvervelse eller en forpligtelse en ændret vurdering, uden at  

 vurderingsgrundlaget er ændret.
Bestemmelsens anvendelse forudsætter, at  

 skattemyndighederne ikke indenfor forhøjelsesfristerne efter § 35, stk. 1,  

 har kunnet foretage en endelig opgørelse af erhvervelsen eller forpligtelsen.
En erhvervelse eller en forpligtelse er en retsstiftende kendsgerning, der  

 kan påberåbes for domstolene.
En erhvervelse eller en forpligtelse kan  

 eksempelvis stiftes ved aftale, lovgivning, retspraksis eller arv.
Som eksempel på erhvervelses-forhold, der kan begrunde bestemmelsens  

 anvendelse, kan nævnes køb af et afskrivningsberettiget driftsmiddel, hvor  

 det efterfølgende viser sig, at det oprindeligt fastsatte  

 afskrivningsgrundlag er for højt, f.eks. som følge af efterfølgende  

 prisnedslag.
Eller salg af aktier i et aktieselskab på vilkår, at salgssummen  

 reguleres efter selskabets indtjening i en årrække efter  

 overdragelsestidspunktet.
Som eksempel på forpligtelses-forhold, der kan begrunde bestemmelsens  

 anvendelse, kan nævnes et erstatningsansvar, hvor den endelige fastsættelse  

 af erstatningens størrelse først foretages flere år efter skadens indtræden.  

 Eller at en forpligtelse efterfølgende tilsidesættes ved dom, jf. f.eks.
UfR  

 1993/696 HD (Løgstør Hotel og Kursuscenter).
 En ansættelsesændring efter denne bestemmelse skal varsles uden ugrundet  

 ophold (vejledende inden 3 måneder) efter at den kommunale skattemyndighed er  

 blevet bekendt med det eller de forhold, der begrunder forhøjelsen.
 En ansættelsesændring efter denne bestemmelse kan ikke foretages, hvis det  

 afledte skattekrav vil være forældet, jf. lov nr. 274 af 22. december 1908 om  

 forældelse af visse fordringer (1908-loven), hvorefter der som udgangspunkt  

 gælder en 5-årig forældelsesfrist for myndighedernes krav på skatter og  

 afgifter af offetligretlig natur, regnet fra forfaldstidspunktet.
1908-loven indeholder i § 3 en suspensionsregel, hvorefter  

 forældelsesfristen ikke løber, hvis kreditor på grund af utilregnelig  

 uvidenhed om sit krav eller om skyldnerens opholdssted har været ude af stand  

 til at gøre sin ret gældende.
I sådanne tilfælde løber den 5-årige  

 forældelsesfrist først fra det senere tidspunkt, hvor kreditor var eller ved  

 sædvanlig agtpågivenhed ville have været i stand til at gøre sit krav  

 gældende.
Denne suspensionsregel begrænses dog af den 20-årige forældelse  

 efter DL 5-14-4 (der regnes fra tidspunktet for fordringens stiftelse), jf. §  

 4 i 1908-loven.
 I praksis vil kriterierne for anvendelsen af § 35, stk. 2, normalt opfylde  

 kriterierne for anvendelsen af suspensionsreglen i § 3 i 1908-loven, idet  

 skattemyndighederne ved anvendelsen af § 35, stk. 2, ikke på  

 ansættelsestidspunktet var i stand til at foretage en endelig opgørelse af  

 omfanget af erhvervelsen eller forpligtelsen.
 4.3. Efter § 35, stk. 3, kan skattemyndighederne indenfor  

 forhøjelsesfristerne efter § 35, stk. 1, forhøje skatteansættelsen for et  

 indkomstår, selvom forhøjelsen er baseret på en konstateret ændring i  

 grundlaget for en skatteansættelse for et indkomstår, der ligger udenfor  

 forhøjelsesfristerne efter § 35, stk. 1.
 Denne adgang til at ændre grundlaget for en ansættelse for tidligere år  

 gælder ikke tilfælde, hvor ændringen beror på et skøn over de faktiske  

 forhold på daværende tidspunkt.
Der foretages ingen egentlig ansættelsesændring for det tidligere  

 indkomstår, men alene en anden opgørelse af grundlaget for det senere år.
En  

 eventuel klage over ændringen skal derfor rettes mod det indkomstår indenfor  

 forhøjelsesfristerne efter § 35, stk. 1, der konsekvensændres som følge af  

 den konstaterede ændring i grundlaget for skatteansættelsen for det tidligere  

 indkomstår.
4.4. Efter § 35, stk. 4, løber forhøjelsesfristerne efter §  

 35, stk. 1, ikke i tilfælde, hvor den skattepligtige eller nogen på dennes  

 vegne forsætligt eller groft uagtsomt har bevirket, at skattemyndighederne  

 har foretaget skatteansættelsen på et urigtigt eller ufuldstændigt grundlag.  

 I disse tilfælde løber forhøjelsesfristerne først fra det senere tidspunkt,  

 hvor skattemyndighederne kom i besiddelse af tilstrækkelige oplysninger til  

 at foretage en korrekt skatteansættelse.
Kom skattemyndigheden eksempelvis i  

 besiddelse af sådanne oplysninger vedrørende indkomståret 1991 den 1/10-1995,  

 så udløber varslingsfristen efter § 35, stk. 1, den 1/10-1998 og  

 ansættelsesfristen efter § 35, stk. 1, den 1/1-1999.
Suspension af forhøjelsesfristerne forudsætter, at den skattepligtige,  

 herunder en repræsentant for den skattepligtige, kan bebrejdes, at  

 skattemyndighederne ikke er i besiddelse af tilstrækkelige oplysninger til  

 rettidigt at kunne foretage en korrekt skatteansættelse.
Bestemmelsen skal  

 ses i lyset af den almindelige selvangivelsespligt efter § 1, stk. 1, i  

 skattekontrolloven.
Suspensionen indtræder ikke, hvis forholdet alene kan bebrejdes den  

 skattepligtige m.fl. som simpel uagtsomhed.
Suspensionen forudsætter, at den  

 skattepligtige forsætligt (med viden og vilje) eller groft uagtsomt (med mere  

 end almindelig uagtsomhed) har forholdt skattemyndighederne oplysningerne.
I  

 sådanne tilfælde vil der normalt tillige foreligge en overtrædelse af  

 straffebestemmelserne i § 13 eller § 16 i skattekontrolloven.
Derfor skal der  

 i de tilfælde, hvor der gøres brug af suspensionsreglen i § 35, stk. 4,  

 foretages indberetning om sagen til den lokale told- og skatteregion,  

 respektive Københavns og Frederiksberg kommuner, således at denne kan  

 foretage en bedømmelse af, om et eventuelt strafansvar skal gøres gældende.
 4.5. Efter § 35, stk. 5, kan en påklaget skatteansættelse  

 forhøjes af klageinstansen på det eller de påklagede punkt, uanset  

 forhøjelsesfristerne efter § 35, stk. 1.
 Bestemmelsen skal dog ses i sammenhæng med bestemmelserne i henholdsvis  

 forretningsorden for skatteankenævnene (bkg. 1990/202), § 15, og  

 forretningsorden for Landsskatteretten (bkg. 1990/200), § 19, hvorefter  

 klageren til enhver tid kan tilbagekalde klagen.
 5. Nedsættelsesfrister, jf. § 4.
5.1. Skattemyndigheden skal tilstræbe en skatteansættelse, der hverken er  

 for høj eller for lav.
Skattemyndigheden skal således nedsætte en  

 skatteansættelse - indenfor rimelige bagatelgrænser - hvis den finder, at  

 ansættelsen er for høj.
 Samtidig skal skatteansættelsen foretages i overensstemmelse med det  

 selvangivne, medmindre skattemyndigheden kan sandsynliggøre, at det  

 selvangivne er forkert.
Selvangivelsespligten indebærer, at den skattepligtige har et ansvar for,  

 at grundlaget for skatteansættelsen er rigtigt.
Dette ansvar afspejles af  

§ 4, hvorefter den skattepligtige har en begrænset ret - set i forhold  

 til de almindelige forældelsesregler - til at få genoptaget sin  

 skatteansættelse, selvom den skattepligtige fremlægger nye oplysninger, som  

 kan begrunde en ændret skatteansættelse.
I visse tilfælde er der i særlove overladt den enkelte skattepligtige  

 valgmuligheder i forbindelse med selvangivelsen, f.eks. om til- eller fravalg  

 af virksomhedsordningen, jf. virksomhedsskattelovens § 1, eller om  

 efterfølgende af- og nedskrivninger, jf. afskrivningslovens § 30, stk. 3,  

 varelagerlovens § 7 og husdyrbesætningslovens § 5, eller om grænsegængeres  

 valg af beskatningsregler, jf. kildeskattelovens § 5 D.
Sådanne  

 valgmuligheder er udtømmende reguleret i de pågældende love, og  

 skattestyrelsesloven giver ikke ret til at fravige denne regulering, f.eks.  

 en ret til at ændre et sådant valg i op til 3 år efter indkomstårets udløb.
Genoptagelseskompetencen efter § 4 omfatter ikke afgørelser truffet af et  

 skatteankenævn eller af Landsskatteretten.
Genoptagelse af sådanne afgørelser  

 er reguleret i henholdsvis § 22 og § 29.
5.2. Efter § 4, stk. 1, skal anmodning om ordinær  

 genoptagelse fremsættes overfor den kommunale skattemyndighed inden 3 år  

 efter udløbet af det pågældende indkomstår.
Er indkomståret ikke  

 sammenfaldende med kalenderåret, regnes fristen fra udløbet af det  

 kalenderår, som indkomståret træder i stedet for.
Der er ingen formelle formkrav til en sådan anmodning om ordinær  

 genoptagelse.
Anmodningen kan derfor fremsættes mundtligt, men der må normalt  

 kræves et skriftligt grundlag for at skatteansættelsen kan anses for forkert.
Det er den kommunale skattemyndighed, der som led i den almindelige  

 ansættelsespligt afgør, om en anmodning om ordinær genoptagelse skal  

 imødekommes, medmindre skatteansættelsen er foretaget af en anden  

 skattemyndighed.
I sidstnævnte tilfælde afgøres genoptagelsesanmodningen af  

 denne myndighed.
Afslag på en anmodning om ordinær genoptagelse kan efter § 4, stk. 4,  

 påklages særskilt til skatteankenævnet og eventuelt videre til  

 Landskatteretten, når afslaget er givet af den kommunale skattemyndighed.
Er  

 afslaget givet af en anden skattemyndighed, kan afgørelsen påklages ligesom  

 en skatteansættelse foretaget af denne myndighed.
 5.3. Efter § 4, stk. 2, er der med virkning fra den 1.  

 januar 1996 indført en ret til ekstraordinær genoptagelse udover retten til  

 ordinær genoptagelse - når forholdene i særlig grad taler derfor.
 Bestemmelsen skal ses i lyset af det overordnede ønske om samme  

 ansættelsesfrister for skattemyndighederne og de skattepligtige, og dermed i  

 lyset af den tilsvarende bestemmelse om erhvervelser eller forpligtelser, der  

 efterfølgende giver grundlag for forhøjelser, jf. § 35, stk. 2, og ovenfor  

 under punkt 4.2.
 Ekstraordinær genoptagelse kommer kun på tale, når en  

 genoptagelsesanmodning vedrørende et indkomstår fremsættes efter udløbet af  

 den 3-årige frist efter § 4, stk. 1, for anmodning om ordinær genoptagelse.
 Anmodning om ekstraordinær genoptagelse skal fremsættes skriftligt, og  

 anmodningen skal indeholde oplysninger, som dels kan begrunde en ændret  

 skatteansættelse, og dels kan begrunde at der foreligger sådanne særlige  

 forhold, at en ekstraordinær genoptagelse er berettiget.
 Ekstraordinær genoptagelse forudsætter, at genoptagelsesanmodningen er  

 fremsat uden ugrundet ophold (vejledende inden 3 måneder) efter at den  

 skattepligtige er kommet i besiddelse af de oplysninger, der berettiger til  

 en ekstraordinær genoptagelse.
 Der er formelt ingen grænser for, hvor gamle indkomstår, der kan  

 genoptages ekstraordinært, bortset fra at bestemmelsen i § 4, stk. 2, ikke  

 omfatter indkomstår før 1990. Dog kan ekstraordinær genoptagelse ikke  

 foretages, hvis den skattepligtiges krav på tilbagesøgning af den for meget  

 betalte skat er forældet, jf. 1908-loven.
 Det er imidlertid forudsat, at jo ældre år, der ønskes genoptaget, jo  

 større krav skal der stilles til den skattepligtiges sandsynliggørelse af,  

 hvorfor genoptagelsesanmodningen ikke er fremsat tidligere.
 Det er endvidere forudsat - af bevismæssige grunde - at det forhold, der  

 begrunder ekstraordinær genoptagelse, er klart dokumenteret af den  

 skattepligtige.
 Det er en betingelse for ekstraordinær genoptagelse, at forholdene i  

 særlig grad taler derfor.
Sådanne særlige forhold kan eksempelvis være tilfælde, hvor en  

 skattepligtig er blevet beskattet af en indtægt, der efterfølgende er  

 reguleret således, at den skattepligtige indkomst bliver mindre end forudsat  

 ved skatteansættelsen.
Tilsvarende gælder tilfælde, hvor en udgift er  

 fratrukket ved skatteansættelsen og det efterfølgende viser sig, at udgiften  

 er større end først antaget.
Derimod udgør eksempelvis et glemt fradrag ikke i sig selv et sådant  

 særligt forhold, der kan begrunde en ekstraordinær genoptagelse.
Dette gælder  

 også overfor eventuelle arvinger i et dødsbo.
Heller ikke tilfælde, hvor en  

 skatteansættelse er foretaget skønsmæssigt på grund af manglende  

 selvangivelse, og selvangivelsen så indgives mere end tre år efter  

 indkomstårets udløb, begrunder i sig selv en ekstraordinær genoptagelse.
En ekstraordinær genoptagelse forudsætter i almindelighed, at  

 ansættelsesændringen er af en vis størrelse.
Dette krav må anses at være  

 opfyldt ved indkomstændringer på i alt 3.000 kr. eller mere for et  

 indkomstår.
Bestemmelsen i § 4, stk. 2, giver endvidere - for så vidt angår  

 genoptagelser udover 3 år efter indkomstårets udløb - hjemmel for den  

 hidtidige praksis som gengivet i Told- og Skattestyrelsens cirkulære 1993-9  

 om genoptagelse af skatteansættelser i anledning af at domstolene eller  

 Landsskatteretten har underkendt ligningsmyndighedernes praksis.
Efter  

 cirkulæret kan genoptagelse generelt tillades 3 år tilbage regnet fra den  

 først underkendende kendelse eller dom.
Ligningsrådet/Told- og  

 Skattestyrelsen udsender et cirkulære hver gang der forekommer en kendelse  

 eller dom, der begrunder en sådan praksisændring med tilbagevirkende kraft.
I  

 disse tilfælde skal der ikke gives en særskilt tilladelse til ekstraordinær  

 genoptagelse efter § 4, stk. 2. En sådan underkendende kendelse eller dom  

 giver imidlertid ikke i sig selv et generelt grundlag for ekstraordinære  

 genoptagelser udover den 3-årige frist som anvist i det ovenfor nævnte  

 cirkulære.
Der træffes særskilt afgørelse om, hvorvidt ekstraordinær genoptagelse  

 skal foretages eller ej.
Der tages i dennne forbindelse ikke stilling til  

 størrelsen af en eventuel ansættelsesændring.
Kompetencen til at afgøre anmodninger om ekstraordinær genoptagelse  

 tilkommer som udgangspunkt den lokale told- og skatteregion, respektive  

 Københavns og Frederiksberg kommuner, med klageadgang til Told- og  

 Skatte-styrelsen, jf.
Sagsudlægningsbekendtgørelsen.
Dog forventes  

 kompetencen til at tillade omgørelse af skatteansættelser som følge af en  

 civilretlig omgørelse af grundlaget for skatteansættelsen henlagt til  

 Ligningsrådet.
 Det bemærkes, at betingelserne for ekstraordinær genoptagelse kan prøves  

 fuldt ud af domstolene.
 Gennemførelsen af en ansættelsesændring som følge af en beslutning om  

 ekstraordinær genoptagelse foretages af den skattemyndighed, der har  

 foretaget ansættelsen af det eller de punkter i skatteansættelsen, der ønskes  

 ændret.
5.4. Imødekommes en anmodning om ekstraordinær genoptagelse, kan  

 skattemyndighederne foretage sådanne ændringer af skatteansættelser for andre  

 indkomstår, som er en direkte følge af den begærede ekstraordinære  

 genoptagelse.
Sådanne konsekvensændringer er ikke begrænset af  

 forhøjelsesfristerne i § 35 i skattestyrelsesloven.
 Anmodes eksempelvis om ekstraordinær genoptagelse som følge af at en  

 renteudgift skal henføres til et andet indkomstår end det, hvor udgiften  

 oprindelig er medtaget, kan skattemyndighederne konsekvensforhøje det  

 indkomstår, som renteudgiften flyttes fra.
 Bestemmelsens anvendelse er tidsmæssigt alene begrænset af de almindelige  

 regler om forældelse af skattekrav, jf. 1908-loven, der er omtalt ovenfor  

 under punkt 4.2.
 En anmodning om ekstraordinær genoptagelse, der er imødekommet, kan ikke  

 tilbagekaldes.
6. Ikrafttræden 6.1. Cirkulæret træder i kraft den 26. april 1996.
 Skatteministeriet, den 12. april 1996.
