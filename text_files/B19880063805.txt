 I medfør af § 29 b, stk. 3, i merværdiafgiftsloven, jf. lovbekendtgørelse  

 nr. 629 af 20. oktober 1988, som ændret senere ved § 2 i lov nr. 337 af 6.  

 juli 1988, fastsættes:
 § 1.  Afgiften af turistkørsel her i landet med busser  

 indregistreret i udlandet afregnes med toldvæsenet i forbindelse med  

 indkørslen i Danmark, jf. dog § 4.
 § 2.  Afgiften afregnes med 5 øre pr. personkilometer.  

 Personkilometertallet beregnes som det tilbagelagte antal kilometer  

 multipliceret med antallet af befordrede passagerer.
§ 3.  Afgiften skal angives ved anvendelse af en  

 særlig afgiftsangivelse, der udleveres af toldvæsenet.
Angivelsen skal  

 indeholde oplysning om firmanavn, køretøjets indregistreringsnummer,  

 køretøjets kilometerstand, antal befordrede passagerer, den forventede  

 tilbagelagte strækning i kilometer her i landet og det beregnede  

 afgiftsbeløb.
 Stk. 2.  To eksemplarer af angivelsen tilbageleveres til  

 føreren af bussen og skal medbringes under kørslen.
 § 4.  Ved udkørslen fra Danmark angives ved anvendelse  

 af den i § 3 nævnte angivelse med henblik på en eventuel regulering af den  

 ved indkørslen afregnede afgift, køretøjets kilometerstand, den tilbagelagte  

 strækning i kilometer og det beløb, hvormed den ved indkørslen betalte afgift  

 skal reguleres.
 Stk. 2.  Der skal kun reguleres, såfremt det beløb, der  

 skal efteropkræves eller tilbagebetales, udgør mere end 25 kr.
 § 5.  Den, der forsætligt eller groft uagtsomt afgiver  

 urigtige eller vildledende oplysning eller fortier oplysninger til brug for  

 afgiftskontrollen i forbindelse med den afgivne angivelse, straffes med bøde.  

 Bestemmelserne i lovens § 35, stk. 4, og § 36 finder anvendelse.
 Stk. 2.  Bødebeløb kan modregnes i virksomhedens krav på  

 tilbagebetaling af afgiften, jf. § 4.
§ 6.  Bekendtgørelsen træder i kraft dagen efter  

 offentliggørelsen i Lovtidende.
Samtidig ophæves bekendtgørelse nr. 488 af 2.  

 september 1982 om merværdiafgift af turistkørsel med udenlandske busser.
