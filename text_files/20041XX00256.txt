Skriftlig fremsættelse (15. december 2004) Justitsministeren  

  

 (Lene Espersen):
 Herved tillader jeg mig for Folketinget at fremsætte:
Forslag til lov om  

 ændring af retsplejeloven (Underretnings- og formkrav ved justitsministerens  

 pålæg til anklagemyndigheden i straffesager) (Lovforslag nr.
L 146).
Lovforslaget går ud på at indføre særlige underretnings- og  

 formkrav i tilfælde af, at justitsministeren giver anklagemyndigheden pålæg i  

 konkrete straffesager om at begynde, fortsætte, undlade eller standse  

 forfølgning.
Den foreslåede ordning skal finde anvendelse i tilfælde, hvor  

 pålægget gives i medfør af bestemmelsen i retsplejelovens § 98, stk. 3.
 Forslaget fremsættes på baggrund af tilkendegivelserne i  

 Folketingets Retsudvalgs beretning af 29. april 2004 over beslutningsforslag  

 B  

 46 fremsat i november 2003.
Formålet med lovforslaget er at sikre en større åbenhed og  

 gennemsigtighed i forbindelse med anvendelsen af beføjelsen i retsplejelovens  

 §  

 98, stk. 3, som i praksis anvendes yderst sjældent.
Efter regeringens  

 opfattelse vil den foreslåede ordning kunne medvirke til at hindre, at der  

 opstår mytedannelser om f.eks. årsagerne til, at en tiltale er blevet rejst  

 eller ikke er blevet rejst.
Det foreslås for det første, at justitsministerens pålæg til  

 anklagemyndigheden i en straffesag om at begynde, fortsætte, undlade eller  

 standse forfølgning skal være skriftligt og ledsaget af en begrundelse.
Et  

 sådant pålæg og begrundelsen herfor vil dermed komme til at indgå i den  

 pågældende straffesags akter.
Begrundelsespligten indebærer bl.a., at det  

 skal  

 angives, hvilke hovedhensyn der ligger bag beslutningen om at give pålæg.
 Det foreslås, at forsvareren og den sigtede i straffesagen  

 skal have adgang til at gøre sig bekendt med pålægget mv. i samme omfang som  

 med hensyn til materiale, politiet har tilvejebragt til brug for sagen.
Det foreslås for det andet, at Folketingets formand skal  

 underrettes, hvis justitsministeren giver pålæg til anklagemyndigheden i en  

 straffesag om at begynde, fortsætte, undlade eller standse forfølgning.
Denne  

 underretningspligt vil have størst betydning i de tilfælde, hvor pålægget går  

 ud på, at retsforfølgning skal undlades eller standses, så sagen ikke  

 behandles  

 ved domstolene.
Folketingets formand vil kunne videregive underretningen til  

 f.eks.  

 Folketingets Retsudvalg.
Med forslaget skabes der således en mere direkte  

 parlamentarisk kontrol.
Underretningen af Folketingets formand kan efter forslaget  

 udsættes i nogle nærmere angivne tilfælde, hvor der gør sig særlige forhold  

 gældende, som efter de gældende regler i retsplejeloven tilsvarende kan  

 medføre, at reglerne om forsvarerens ret til aktindsigt fraviges.
Det er  

 forudsat, at der sker underretning af Folketingets formand, så snart de  

 pågældende hensyn ikke længere gør sig gældende.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
