Betænkning afgivet af Børne- og Undervisningsudvalget den 29. april 2022 Betænkning over Forslag til lov om ændring af lov om folkeskolen, lov om friskoler og private grundskoler m.v. og lov om efterskoler og frie fagskoler (Mulighed for at undlade erstatning for visse aflyste undervisningstimer som følge af personalefravær på grund af covid-19) [af børne- og undervisningsministeren (Pernille Rosenkrantz-Theil)]:
1. Ændringsforslag Børne- og undervisningsministeren har stillet 2 ændringsforslag til lovforslaget.
2. Indstillinger Et flertal i udvalget (udvalget med undtagelse af NB) indstiller lovforslaget til vedtagelse med de stillede ændringsforslag.
Et mindretal i udvalget (NB) indstiller lovforslaget til forkastelse.
Mindretallet vil stemme for de stillede ændringsforslag.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Udtalelse fra børne- og undervisningsministeren Børne- og undervisningsministeren har over for udvalget oplyst følgende:
 »Danmarks Private Skoler  grundskoler & gymnasier har i forbindelse med den eksterne høring foreslået, at bestemmelsen i lovforslagets § 2 enten udgår, eller at lovbemærkningerne ændres, så de afspejler respekt for forståelsen af »stå mål med-kravet«, herunder via en præcisering af, at der ikke er et timetalskrav for frie grundskoler samt en præcisering af, at timetal ikke er en forpligtende forudsætning for opfyldelse af stå mål med-kravet, men en indikator.
Lovforslaget opstiller ikke nye krav til undervisningstiden i fri- og privatskoler.
Da der er fri- og privatskoler, som har måttet aflyse skoledage i den pågældende periode på grund af lærerfravær som følge af covid-19, finder ministeriet ikke, at det vil være hensigtsmæssigt at udelade § 2 i lovforslaget med den konsekvens, at disse skoler potentielt skal erstatte de pågældende skoledage inden udgangen af skoleåret.
 Med hensyn til spørgsmålet om forståelsen af »stå mål med-kravet« skal Børne- og Undervisningsministeriet understrege, at fri- og privatskolers timetal ikke i sig selv kan indebære, at stå mål med-kravet ikke kan anses som opfyldt, men kan være en indikation på, at den frie grundskole vil have vanskeligt vil at opfylde stå mål med-kravet, hvorfor det kan give anledning til en nærmere undersøgelse og et evt. tilsyn.
 Der stilles ikke krav om, at den frie grundskoles undervisning i indhold, metode, form og rammer skal være identisk med folkeskolens og dermed heller ikke krav om et bestemt timetal.
 Det bemærkes endvidere, at beskrivelsen af stå mål med-kravet i lovforslaget ikke relaterer sig til den foreslåede ændring af lov om friskoler og private grundskoler m.v.
Det i lovforslagets almindelige bemærkninger herom anførte har således fundet mindre hensigtsmæssigt udtryk og vil derfor ikke blive tillagt betydning i forbindelse med ministeriets administration af lov om friskoler og private grundskoler.« 4. Politiske bemærkninger Venstre, Det Konservative Folkeparti, Dansk Folkeparti og Liberal Alliance Venstres, Det Konservative Folkepartis, Dansk Folkepartis og Liberal Alliances medlemmer af udvalget bakker op om lovforslaget, men har noteret sig ministerens politiske bemærkninger vedrørende ønsket fra frie skoler om at stå-mål-med-vejledningen respekteres.
De borgerlige partier er enige med frie skoler i, at stå-mål-med-vejledningen både skal respekteres og værnes om.
5. Ændringsforslag med bemærkninger Ændringsforslag Til § 1 Af børne- og undervisningsministeren, tiltrådt af udvalget:
 1) I det under nr. 1 foreslåede § 16, stk. 5, ændres »§§ 14 b, 16, 19 b-19 d og 19 j« til: »stk. 1-4 og §§ 14 b, 19 b-19 d og 19 j«.
[Lovteknisk korrektion af henvisningen til de omfattede bestemmelser] Til § 3 2) I det under nr. 1 foreslåede § 51 d indsættes efter »§§ 1 a, 14 og 16, stk. 1,«: »eller regler fastsat med hjemmel heri«.
[Præcisering af de omfattede regler om undervisningstid] Bemærkninger Til nr. 1 Med lovforslagets § 1, nr. 1, indsættes et nyt stykke i § 16 i lov om folkeskolen, hvorefter undervisning, der i januar og februar 2022 er aflyst som følge af personalefravær på grund af covid-19, indgår i opgørelsen af undervisningstid efter § 14 b, § 16, stk. 1-4, og §§ 19 b-19 d og 19 j for skoleåret 2021/22.
Da den nye bestemmelse fremgår af § 16, vil det lovteknisk være mest korrekt i lovteksten at henvise til bestemmelsens øvrige stykker frem for til hele paragraffen.
Det foreslåede medfører ikke ændringer i, hvilke regler om opgørelse af undervisningstid der vil blive omfattet af bestemmelsen.
Til nr. 2 Med lovforslagets § 3, nr. 1, indsættes en ny bestemmelse i § 51 d i lov om efterskoler og frie fagskoler, hvorefter undervisning, der i januar og februar 2022 er aflyst som følge af personalefravær på grund af covid-19, indgår i opgørelsen af undervisningstid efter § 1 a, § 14 og § 16, stk. 1, for skoleåret 2021/22.
§ 16, stk. 1, i lov om efterskoler og frie fagskoler indeholder en bemyndigelse til, at børne- og undervisningsministeren fastsætter nærmere regler herom, men udmøntningen af bemyndigelsen er ikke medtaget i opregningen i lovteksten i lovforslaget.
Dette kan give anledning til tvivl om, hvorvidt kravet i § 13, stk. 1, i bekendtgørelse nr. 284 af 27. marts 2017 om tilskud m.v. til efterskoler og frie fagskoler om, at der i en hel kursusuge skal undervises mindst 21 timer ekskl. pauser, er omfattet af den foreslåede bestemmelse.
 Den foreslåede tilføjelse har til hensigt at sikre, at det fremgår tydeligt, at krav til undervisningstiden, der er fastsat ved bekendtgørelse udstedt med hjemmel i de opregnede bestemmelser, også er omfattet af adgangen til at medregne aflyst undervisning ved opgørelse af undervisningstid.
6. Udvalgsarbejdet Lovforslaget blev fremsat den 24. februar 2022 og var til 1. behandling den 16. marts 2022. Lovforslaget blev efter 1. behandling henvist til behandling i Børne- og Undervisningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 4 møder.
Høringssvar Et udkast til lovforslaget har inden fremsættelsen været sendt i høring.
Den 10. marts 2022 sendte børne- og undervisningsministeren høringssvarene og et høringsnotat til udvalget.
Bilag Under udvalgsarbejdet er der omdelt 10 bilag på lovforslaget.
Spørgsmål Udvalget har under udvalgsarbejdet stillet 3 spørgsmål til børne- og undervisningsministeren til skriftlig besvarelse, som ministeren har besvaret.
Anders Kronborg (S) fmd.
Tanja Larsson (S) Jens Joel (S) Jan Johansen (S) Julie Skovsby (S) Kasper Sand Kjær (S) Orla Hav (S) Charlotte Broman Mølbæk (SF) Ina Strøjer-Schmidt (SF) Jan Bjergskov Larsen (SF) Lotte Rod (RV) Anne Sophie Callesen (RV) Marianne Jelved (RV) Jakob Sølvhøj (EL) Pernille Skipper (EL) Uffe Elbæk (FG) Anni Matthiesen (V) Marie Bjerre (V) Ellen Trane Nørby (V) Kenneth Mikkelsen (V) Marlene Ambo-Rasmussen (V) Stén Knuth (V) nfmd.
Marie Krarup (UFG) Jens Henrik Thulesen Dahl (DF) Alex Ahrendtsen (DF) Gitte Willumsen (KF) Mai Mercado (KF) Mette Thiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
