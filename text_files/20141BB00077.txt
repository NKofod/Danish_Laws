Fremsat den 24. februar 2015 af Steen Gade (SF), Lisbeth Bech Poulsen (SF) og Holger K.
Nielsen (SF) Forslag til folketingsbeslutning om forlænget reklamationsret Folketinget opfordrer regeringen til snarest at fremsætte et lovforslag, der forlænger den eksisterende reklamationsret på 2 år til mellem 3 og 5 år.
Reglerne bør træde i kraft senest den 1. januar 2016.
Bemærkninger til forslaget Formålet med forslaget om at forlænge reklamationsretten i Danmark er at øge forbrugerbeskyttelsen og samtidig give producenterne og de erhvervsdrivende et større incitament til at fremstille og markedsføre produkter med lang levetid.
Forbrugerbeskyttelsen i tilfælde af mangler ved købte genstande vil derved komme mere i overensstemmelse med retstilstanden i det øvrige Norden.
En række nordiske lande er længere fremme på dette område, og der er efter forslagsstillernes opfattelse ingen grund til, at danskerne skal have en ringere forbrugerbeskyttelse.
 I Danmark er reklamationsretten ifølge købeloven 2 år.
Ifølge de norske regler (forbrukerkjøpsloven) er reklamationsretten 2 år for eksempelvis tøj og sko, men 5 år for genstande, der har en væsentlig længere levetid, som for eksempel fjernsyn, mobiltelefoner, køleskabe og vaskemaskiner.
Det samme gør sig gældende på Island.
 Ifølge den svenske lov (konsumentköplagen) er reklamationsretten 3 år.
 I Danmark står vi således bagest i bussen og er dårligere beskyttet end i de andre nordiske lande, når vaskemaskinen eller telefonen går i stykker, jf. artiklen: »Vaskemaskinen gik i stykker  og der er intet sted at klage«, Jyllandsposten den 31. januar 2015, hvori også Forbrugerrådet Tænk forholder sig kritisk til de danske regler.
 Forslagsstillerne finder, at regeringen bør lade sig inspirere af de andre nordiske lande på dette område.
 En fælles nordisk position bør desuden benyttes til at påvirke arbejdet i EU i forhold til bedre forbrugerbeskyttelse.
 En længere reklamationsret vil også være med til at påvirke producenterne i positiv retning i forhold til at producere varer med længere levetid.
Samfundet er inde i en udvikling, hvor »køb og kasser« mere og mere præger virkeligheden.
Mængden af affald produceret pr. borger vokser stadig nogenlunde parallelt med den økonomiske udvikling.
Den udvikling ønsker forslagsstillerne at modvirke gennem en lang række politiske tiltag som avanceret genbrug, cirkulær økonomi m.m.
Områder, hvor Danmark heldigvis  bl.a. gennem ressourcestrategier  er i gang, men hvor der stadig mangler rigtig meget.
Det giver derfor også i den sammenhæng god mening, at reklamationsretten på varer, der har en lang levetid, også udvides tilsvarende.
Ingen forventer  vel heller ikke producenterne  at en vaskemaskine går i stykker efter 2 år, og det må derfor være i alles interesse, at der tages ordentligt hånd om de situationer, hvor virkeligheden ikke lever op til de berettigede forventninger.
 Derfor lægger forslagsstillerne op til, at regeringen foretager en vurdering af de forskellige nordiske ordninger, og på baggrund heraf fremsætter et lovforslag, der forlænger den eksisterende reklamationsret på 2 år til mellem 3 og 5 år, så forbrugerbeskyttelsen i Danmark kan komme på niveau med de andre nordiske lande.
Skriftlig fremsættelse Steen Gade (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forlænget reklamationsret.
(Beslutningsforslag nr.
B 77) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
