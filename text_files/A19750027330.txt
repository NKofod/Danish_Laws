 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Ministeren for offentlige arbejder bemyndiges  

 til at træffe de foranstaltninger, som er nødvendige for en forlængelse af  

 Danmarks deltagelse i det skandinaviske luftfartssamarbejde med 10 år for  

 perioden 1. oktober 1985 til og med 30. september 1995.
 § 2.  Uanset bestemmelsen i § 77, stk. 1, i lov om  

 luftfart, jfr. lovbekendtgørelse nr. 381 af 10. juni 1969, kan der meddeles  

 A/S Det Danske Luftfartselskab tilladelse til at lade Scandinavian Airlines  

 System udføre erhvervsmæssig luftbefordring af passagerer, post og gods alene  

 mellem to steder inden for riget.
§ 3.  Ministeren for skatter og afgifter kan tillade,  

 at der ved opgørelsen af A/S Det Danske Luftfartselskabs skattepligtige  

 indkomst sker sådanne afvigelser fra de gældende regler om skattefri  

 afskrivninger på bygninger og driftsmidler, som kan begrundes ved selskabets  

 deltagelse i Scandinavian Airlines System.
Der kan dog ikke derved foretages  

 større samlede afskrivninger på bygninger og driftsmidler end efter de  

 gældende regler.
 Givet på Amalienborg, den 26. juni 1975.
 Under Vor Kongelige Hånd og Segl.
 MARGRETHE R.
 /Jørgen Peder Hansen.
