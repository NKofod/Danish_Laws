Pressenævnets kendelse i sag nr. 16-70-00950 Person i blandet forhold ikke klageberettiget En person klagede til Pressenævnet over BTs artikel Ny forskning forklarer: Derfor kan hvide ikke bo med sorte og omvendt.
Klager levede selv i et blandet forhold og anførte, at der ikke var belæg for at skrive, at det multietniske samfund ikke var muligt.
 Da klager ikke personligt var omtalt i artiklen, får han ikke klagen behandlet.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
[Klager] er ikke personligt omtalt i artiklen.
Uanset, at han selv lever i et blandet forhold og har en interesse i omtalen af det multietniske samfund, finder Pressenævnet ikke, at han har en sådan direkte, væsentlig og individuel retlig interesse, at han er klageberettiget.
 Klager har derfor ikke en sådan interesse, at der er grundlag for at behandle klagen, hvorfor denne afvises, jf. medieansvarsloven § 43, stk. 2, nr. 2.
 [Klager] har klaget til Pressenævnet over artiklen Ny forskning forklarer: Derfor kan hvide ikke bo med sorte  og omvendt (offentliggjort under overskriften Ny forskning forklarer: Derfor er det multietniske samfund umuligt) på bt.dk den 29. marts 2016, idet han mener, at god presseskik er tilsidesat.
[Klager] har til støtte for klagen bl.a. anført, at der i artiklen henvises til en undersøgelse, hvor man har studeret racisme som en urmenneskelig refleks.
Det forholder sig heldigvis sådan, at mennesker har en kognitiv sans, der gør, at mennesket ikke handler efter urinstinkter, medmindre vedkommende er psykopat eller har en anden psykisk lidelse.
Med andre ord er der ikke belæg for at skrive, at det multietniske samfund er umuligt, eller at sorte og hvide ikke kan bo sammen. [Klager] befinder sig selv i et blandet forhold, og han føler sig stødt over artiklen, og har derfor klaget over BT.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
[Klager] er ikke personligt omtalt i artiklen.
Uanset, at han selv lever i et blandet forhold og har en interesse i omtalen af det multietniske samfund, finder Pressenævnet ikke, at han har en sådan direkte, væsentlig og individuel retlig interesse, at han er klageberettiget.
 Klager har derfor ikke en sådan interesse, at der er grundlag for at behandle klagen, hvorfor denne afvises, jf. medieansvarsloven § 43, stk. 2, nr. 2.
 Afgjort den 30. marts 2016.
