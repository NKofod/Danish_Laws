Nr BTL 260 Betænkning over Forslag til lov om ophævelse af lov om filmcensur   

 Nr L 260 1992-93, 1. samling Afgivet af Kulturudvalget Afgivet: 19930609 Udvalget har behandlet lovforslaget i nogle møder og har herunder stillet et spørgsmål til kulturministeren, som denne har besvaret skriftligt.
Spørgsmålet og kulturministerens svar herpå er optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til forkastelse ved 3.  

 behandling.
 Et flertal inden for flertallet (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) afviser lovforslaget, idet flertallet henviser til  

 kulturministerens tale ved 1. behandlingen, hvor ministeren tilkendegav, at  

 ministeren arbejder med ideen om en slags deklaration på videoområdet, der  

 bl.a. kan bistå forældrene med oplysninger.
 Et mindretal inden for flertallet (Venstres og Det Konservative  

 Folkepartis medlemmer af udvalget) finder principielt censur betænkelig.
 Mindretallet finder imidlertid, at der kan være grund til at tage visse  

 hensyn til børn og unge, hvad angår film og video med grov vold, porno etc.
 Mindretallet vil med opmærksomhed følge ministerens initiativer, som de er  

 omtalt i det optrykte bilag.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret . Mindretallet bemærker i øvrigt,  

 at Fremskridtspartiet undrer sig over, at lovforslaget om ophævelse af  

 Statens Filmcensur ikke har kunnet finde støtte fra repræsentanter fra den  

 tidligere borgerlige regering, idet det var denne regerings egen  

 kulturminister som for halvandet år siden bebudede, at hun snarest ville  

 fremsætte et forslag om ophævelse af Statens Filmcensur.
 Endvidere undrer Fremskridtspartiet sig over og beklager, at  

 Centrum-Demokraternes repræsentant i udvalget ikke har kunnet støtte det  

 fremsatte forslag, idet hun i Berlingske Tidende så sent som den 26. maj 1993  

 netop har anført, at hun ikke finder en statslig censur nødvendig på dette  

 område.
 Fremskridtspartiet beklager endvidere, at Venstres ordfører principielt er  

 enig i ophævelse af Statens Filmcensur, men alligevel ikke har kunnet støtte  

 lovforslaget.
Per Pallesens film »Hjælp, min datter skal giftes« er et godt  

 eksempel på, hvorfor lovgivning på dette område er komplet overflødig og  

 skadelig.
Filmen blev til alles forundring forbudt for børn under 12 år på  

 grund af nogle fuldstændig uskadelige scener.
Forbudet blev dog senere  

 ophævet.
 Ligesom statsmagten ikke skal give støtte til een bestemt kunstart, skal  

 statsmagten efter Fremskridtspartiets mening heller ikke kunne udelukke een  

 bestemt filmkunst fra at blive set.
Censur i praksis er umulig at gennemføre.
Det er ofte forekommende, at  

 børn under 16 år alligevel ser film, der er forbudt for børn under 16 år  

 enten i biografen, i tv eller på video.
Fremskridtspartiet så hellere en slags varedeklaration på film af alle  

 slags.
Branchens distributører kunne så selv udpege et panel, der kunne  

 vurdere filmene og give dem en anbefaling.
 En sådan anbefaling kunne både indeholde en bedømmelse af pædagogiske,  

 kunstneriske og underholdningsmæssige kvaliteter.
 Det er imidlertid ikke nødvendigt at lave nogen lovgivning for at danne et  

 sådant panel, som branchen selv vil finde det vigtigt at oprette i  

 filmcensurens fravær.
 I forbindelse med udvalgsbehandlingen af lovforslaget er det kommet frem,  

 at regeringen ønsker at fremsætte lovforslag om censur over for videofilm.  

 Kristeligt Folkeparti har slået til lyd for at lade en skrap filmcensur  

 gennemgå videofilm med henblik på at undgå, at unge ser voldelige videofilm.
Der cirkulerer imidlertid i dag så mange voldsvideoer blandt børn og unge,  

 at uanset om man nu starter censuren af videoerne eller ej, vil markedet  

 alligevel være dækket.
Desuden er det også en kendsgerning, at det forbudte  

 virker umådelig tiltrækkende på specielt unge, der skal afprøve samfundets og  

 forældrenes grænser.
De unge kan således sagtens finde veje til at omgå  

 censuren.
 Fremskridtspartiet er naturligvis glad for den debat, lovforslaget har  

 vakt, men fraråder, at debatten tager ovennævnte retning.
 Der er kun argumenter for at ophæve denne overflødige lov, der årligt  

 koster de danske skatteydere ca. 1 million kroner.
 Forbrugerne af film har ikke meget ud af den negative vejledning, som  

 filmcensuren er udtryk for, men burde, hvis der overhovedet skal eksistere et  

 organ på området, snarere være hjulpet af et positivt panel oprettet af  

 branchen.
 Et positivt anbefalingspanel vil have den fordel, at det vil være af  

 kommerciel værdi for distributørerne og udmærket for forældre, der vil give  

 deres børn kvalitet, og over for tv-stationer, der vil købe film.
 Loven om Statens Filmcensur er et eksempel på een af de love, der sagtens  

 kan ophæves, uden at det betyder problemer for det danske samfund, så hvorfor  

 ikke gøre det.
 Fremskridtspartiet tror på, at tiden vil arbejde for dette forslag, og at  

 den statslige filmcensur for skatteyderkroner i løbet af få år vil forsvinde.
Hanne Andersen (S) fmd.
Lise Hækkerup (S) Søren Hansen (S) Qvist  

 Jørgensen (S) Peder Sass (S) Jimmy Stahr (S) Pernille Frahm (SF) Birthe  

 Hansen (SF) Jette Pors (CD) Agnete Laustsen (KF) H.
P.
Clausen (KF) Helge  

 Sander (V) nfmd.
Mariann Fischer Boel (V) Erik Larsen (V) Pia  

 Kjærsgaard (FP) Lone Dybkjær (RV) Merethe Due Jensen (KRF) Bilag 1 Et spørgsmål fra udvalget til kulturministeren og dennes besvarelse heraf »1. Hvilke initiativer overvejer ministeren at tage vedrørende loven  

 om filmcensur?» Svar:
 Den gældende lov om filmcensur er fra 1969 (revideret i 1980) og omhandler  

 film og videogrammer, der forevises offentligt.
Filmforevisning - det være sig tv-udsendelser/videoforevisninger - privat,  

 i lukkede klubber, foreninger m.m. er således ikke omfattet af  

 filmcensurering.
Dette forhold kombineret med et ændret mediebillede har  

 gjort det rimeligt at overveje, om der er noget, der skal ændres.
At mediebilledet er ændret, indebærer, at de offentlige filmforevisningers  

 andel af markedet er faldet betydeligt, således at de fleste film enten vises  

 på tv eller som video.
Det er via disse medier, børn og unge i dag ser de  

 fleste film.
 Overvejelserne har været, om man skulle lade filmcensurlovgivningen  

 omfatte også andre dele end de offentlige forestillinger, eller om man helt  

 skulle ophæve lovgivningen på området.
Jeg vil gerne endnu en gang benytte lejligheden til at slå fast, at  

 regeringen ingen intentioner har om at ophæve filmcensurloven.
Princippet i  

 filmcensuren er - som bekendt - at film kun kan vises offentligt for børn  

 under 16 år, hvis filmcensuren har tilladt filmen for børn.
 Dette er en fornuftig beskyttelse af børn, og det krænker ikke  

 ytringsfriheden, da enhver film kan forevises offentligt for voksne, uden at  

 man behøver at ulejlige filmcensuren.
 Spørgsmålet er så, hvordan vi skal forholde os til filmforevisningen i  

 private omgivelser.
Loven om filmcensur omfatter hverken film eller andre programmer, der  

 udsendes i fjernsyn.
Tv-mediet er underkastet særskilt regulering gennem  

 loven om radio- og fjernsynsvirksomhed.
Denne ordning agtes opretholdt  

 uændret.
Jeg vil ikke her komme nærmere ind på tv-udsendelser.
Derimod finder jeg det relevant med regler vedrørende salg og udlejning af  

 videogrammer til børn.
Videogrammer kan frit ses af børn og unge, når bare  

 det sker privat eller som lukkede forevisninger i klubber eller lignende.
Det  

 er derfor her overladt til forældre, pædagoger, klubledere m.m. at påtage sig  

 ansvaret for, hvilke film børnene ser.
 Den debat, der gennem de sidste år har været om videogrammer, har udviklet  

 sig til næsten udelukkende at blive en debat om videovolden og dens skadelige  

 indflydelse på først og fremmest børn og unge.
Det er en kendsgerning, at børn og unge mere eller mindre frit har  

 mulighed for at underholde sig ikke alene med hård vold, men også med skræk-  

 og pornofilm, hvilket har virket foruroligende på mange.
Men der vil altid  

 være risiko for, at børn får lov til at se udsendelser, der er uegnede for  

 dem.
Spørgsmålet er, hvordan lovgiver skal forholde sig til denne realitet.  

 Jeg er indstillet på at arbejde for regler, der neutraliserer de  

 mediepolitiske virkninger forstået således, at f.eks. 11-årige, der forbydes  

 adgang til en offentlig forestilling grundet filmens uegnethed for den  

 pågældende aldersgruppe, ikke derefter på egen hånd ved salg eller udleje kan  

 komme i besiddelse af den pågældende film.
Det, jeg vil arbejde på, er en selvstændig lov om mærkning af  

 videogrammer.
Regler, der skal give forældrene oplysninger om et videograms  

 egnethed, kombineret med bestemmelser om, at et videogram, der er mærket som  

 uegnet for børn under f.eks. 12 år, ikke må sælges/udlejes til børn under den  

 pågældende aldersgruppe.
Overtrædes bestemmelserne, ifalder sælger/udlejer  

 strafansvar i form af bøde eller hæfte.
Der skal derudover fra lovgivers side  

 være mulighed for stikprøvekontrol, således at man kan følge ordningen op og  

 sikre, at branchen lever op til lovens krav.
Mine overvejelser vedrørende forslag til lov om mærkning af videogrammer  

 bygger på nogle områder på de samme kriterier som filmcensurloven; men der er  

 punkter, hvor forslaget klart vil adskille sig fra denne grundet  

 forskellighederne ved offentlige kontra private forevisninger.
Jeg vil her  

 kort redegøre for nogle væsentlige områder.
1. Tvungen deklaration Det er intentionen, at det er branchen som sådan, der skal sikre, at  

 videogrammet er forsynet med oplysninger om et videograms egnethed.
Det vil  

 blive overladt til de berørte (distributør, sælger, udlejer) at afgøre,  

 hvorvidt der skal etableres et fælles sekretariat, eller om den enkelte vil  

 foretage vurderingen egenhændigt.
Der lægges med forslaget op til en enkel og ubureaukratisk ordning,  

 hvorefter videobranchen selv må påtage sig ansvaret for mærkningen.  

 Tilsvarende ordninger kendes fra andre lande bl.a.
Holland.
Forslaget falder  

 i tråd med den forenkling, der tilstræbes i administrative processer, og er i  

 øvrigt i overensstemmelse med et forslag, som branchen selv har peget på.
 Der indføres sideløbende - med henblik på en styrkelse af loven -  

 straffebestemmelser for overtrædelse af reglerne om deklarationen og  

 overtrædelse af reglerne vedrørende salg eller udleje til de pågældende  

 aldersgrupper.
Et videogram, der er mærket som uegnet for børn under 12 år, kan f.eks. de  

 10-årige ikke på egen hånd købe eller leje.
Overtrædes bestemmelserne,  

 straffes sælger/udlejer med bøde eller hæfte.
Offentlig kontrol med videobranchens vurdering af mærkning af videogrammer  

 foretages i form af stikprøvekontrol.
Derved får man lejlighed til at følge,  

 om branchen lever op til lovens krav.
2. Aldersgrænser Med henblik på oplysning af forældrene og tilsvarende beskyttelse af  

 børnene påtænkes aldersgrænsen sat til 12 år.
Forslaget opererer alene med  

 een aldersgrænse.
For det første er der hensynet til den forenkling, der  

 tilstræbes i forslaget som helhed.
For det andet er denne aldersgrænse sat  

 således, at den er samstemmende med een af de grænser, Statens Filmcensur i  

 øvrigt arbejder ud fra.
Herved opnås, at den vurdering, filmcensorerne  

 tidligere har givet en film, der vises offentligt, umiddelbart kan anvendes,  

 når filmen overgår til salg eller leje.
3. Skadelighedskriteriet Det fremgår af § 1, stk. 3, i lov om filmcensur, at censurens afgørelse  

 træffes på grundlag af, om filmen kan antages at være skadelig for børn.
I  

 lov om filmcensur er der ikke i selve lovteksten foretaget en opremsning af  

 skadelighedsbegrebet.
Dels fordi en opremsning ikke kan blive udførlig, dels  

 fordi der bør være en rimelig frihed til at ændre praksis i overensstemmelse  

 med ændringer i opfattelsen.
Mine overvejelser til lov om mærkning af  

 videogrammer bygger også på skadelighedskriteriet.
Da kriteriet skal  

 håndhæves af branchen og ikke af beskikkede filmcensorer, er det fundet  

 hensigtsmæssigt at give oplysning om den praksis, der ligger til grund på  

 området.
Bilag til kulturministerens besvarelse af spørgsmål 1 Kort beskrivelse af retstilstanden i andre europæiske lande.
En egentlig  

 systematik er ikke mulig, da hvert land tilsyneladende har sammensat  

 censureringen af forskellige elementer Norge:
 De væsentligste elementer i norsk lovgivning om filmcensur er følgende:
 1. Der er tale om egentlig censur (også for voksne) af film og videoer,  

 der skal forevises offentligt.
 2. Ved offentlig forevisning opereres der med godkendelse for  

 aldersgrupperne 5, 10, 15 og 18 år.
 3. For videogrammer, der omsættes til forbrugere, er det et krav, at  

 videoerne er registreret, men ikke censureret.
Videoer skal overholde den almindelige strafferetslovgivning, og der  

kan foretages forhåndscensur, hvis distributøren er i tvivl om,  

 hvorvidt videoen indeholder scener, der er i strid med straffeloven, og  

 distributøren dermed ifalder ansvar.
Afgørelsen om, hvorvidt der skal  

 foretages censur, er distributørens.
 4. Ved censureringen skal der lægges vægt på, om filmen eller videogrammet  

 kan virke forrående eller moralsk nedbrydende.
 Sverige:
 De væsentligste elementer i svensk lovgivning om filmscensur er følgende:
 1. Der er tale om egentlig censur (også for voksne) af film og  

 videogrammer, der skal forevises offentligt.
 Ingen forevisning kan finde sted, førend der er foretaget censurering og  

 udstedt »Tilladelseskort« for film.
 2. Ved censurering af film og videoer opereres der med godkendelse for  

 aldersgrupperne 7, 11 og 15 år.
 3. Ved censureringen skal der lægges vægt på, om filmen indeholder  

 skildringer af grov vold eller seksuel vold eller tvang.
4. Videoer, der sælges eller udlejes, skal ikke forhåndscensureres, men  

 skal overholde den almindelige strafferetlige lovgivning.
Der føres register  

 over distributører.
 Finland:
 Alle film og videogrammer skal forinden offentlig forevisning, salg eller  

 udleje censureres.
 Aldersgrænse: 6, 8, 10, 12, 14, 16.
 England:
 Alle film og videogrammer skal forinden offentlig forevisning, salg eller  

 udleje censureres.
British Board of British Classification tager sig af gennemsyn af både  

 film og videogrammmer.
Rådet givet et videogram prædikatet »Suitability  

 for viewing in the home«.
Regeringen blander sig ikke i rådets arbejde  

 med hensyn til gennemsyn af videogrammer til privat brug - bortset fra  

 fastsættelsen af afgifterne.
Rådet er i de senere år vokset fra ca. 12  

 personer til ca. 60 personer grundet stigning i antallet af videogrammer.
 Aldersgrænser: 12, 15, 18.
 Tyskland:
Alle film og videogrammer passerer forinden offentlig visning, salg eller  

 udleje »Freiwillige Selbstkontrolle der Filmwirtschaft« (FSK), der,  

 som navnet antyder, er frivilligt.
Rådet anbefaler aldersgrænserne.  

 Myndighederne er repræsenteret i rådet.
Lovgivningen er konstrueret som en  

 lov om ungdomsbeskyttelse.
 Aldersgrænserne er 6, 12, 16, 18.
 Holland:
Alle film - ikke videogrammer - skal forinden offentlig forevisning  

 passere gennem »The Netherlands Film Examining Board«, som er en af  

 regeringen uafhængig institution.
Rådet udgøres af mellem 20 og 40 medlemmer,  

 som udpeges af kulturministeren.
Det er muligt at søge om at blive medlem.  

 Ledige hverv annonceres i aviserne.
De udvalgte repræsenterer områder med  

 kendskab rækkende fra børn og film til forskellige religiøse opfattelser,  

 sociale baggrunde, racer og aldersgrupper.
 Aldersgrænser 12, 16.
 Frankrig:
Commission de Classification des Oeuvres er en statsinstitution, der  

 varetager censureringen af film, der vises offentligt.
Videogrammer er ikke  

 omfattet.
Der er i alt 25 medlemmer.
Rådet har tilknytning til  

 filmindustrien, og blandt medlemmerne udpeges 8 professionelle, der bredt  

 repræsenterer denne.
Medlemmerne udpeges af kulturministeren, heraf 4 fra  

 henholdsvis Justitsministeriet, Undervisningsministeriet,  

 Indenrigsministeriet samt Socialministeriet, herunder Ungdoms- og  

 Sportsministeriet.
 Aldersgrænser 12, 16.
 Øvrige Europa:
I Sydeuropa har man andre censurkriterier end de nordiske, idet kultur- og  

 religionsopfattelser medfører, at man bortcensurerer kærlighedsscener, men  

 tillader voldsskildringer.
Holdningsopfattelserne i Nord- og Sydeuropa er for  

 forskellige til, at man kan udarbejde et harmoniseret regelsæt.
