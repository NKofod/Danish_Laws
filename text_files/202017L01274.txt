Ændringsforslag stillet den 26. maj 2021 uden for betænkningen Ændringsforslag til 2. behandling af Forslag til lov om ændring af lov om rigsretten (Øget offentlighed ved Rigsrettens offentlige forhandlinger ved transmission af lyd og billede) [af Inger Støjberg (UFG)]:
Til § 1 Af Inger Støjberg (UFG):
 1) I det under nr. 1 foreslåede § 12, stk. 2, indsættes som 2. pkt.:
»Under afhøring af vidner skal optagelse og transmission af billeder dog forbydes, hvis vidnet begærer det.« [Forbud mod billedoptagelse og -transmission under vidneafhøring efter vidnets begæring] Bemærkninger Til nr. 1 Ændringsforslaget har til formål at imødekomme nogle af de bekymringer, der har været rejst af høringsparter i forbindelse med høringen over lovforslaget under udvalgsbehandlingen om eksponering af embedsmænd m.v., der afgiver forklaring som vidner for Rigsretten.
Ændringsforslaget indebærer, at der som noget særligt under afhøring af vidner i alle tilfælde skal nedlægges forbud mod optagelse og transmission af billeder  men ikke lyd  hvis vidnet begærer det.
Vidnets begæring om et forbud vil således være en tilstrækkelig betingelse for, at der skal nedlægges forbud mod optagelse og transmission af billeder under afhøringen.
De foreslåede bestemmelser i § 12, stk. 3, 1. pkt., og stk. 4 og 5, i lov om rigsretten, jf. lovforslagets § 1, nr. 1, vil også omfatte forbud efter den nye bestemmelse.
Det vil således være forbudt at offentliggøre billeder, der er optaget i strid med forbuddet, rettens afgørelse om forbuddet vil skulle træffes ved kendelse, og overtrædelse af forbuddet vil blive straffet med bøde.
Rigsretten vil fortsat undtagelsesvis, når særlige grunde foreligger, kunne forbyde optagelse og transmission af billeder og lyd fra vidneafhøringer efter den foreslåede bestemmelse i § 12, stk. 2, 1. pkt., i lov om rigsretten, jf. lovforslagets § 1, nr. 1, selv om vidnet ikke har begæret et forbud nedlagt.
Endvidere vil Rigsretten, selv om vidnet ikke har begæret et forbud nedlagt, fortsat på ethvert tidspunkt under sagen kunne forbyde offentlig gengivelse af billeder og lyd, der er optaget under et retsmøde, når særlige grunde hertil foreligger, jf. den foreslåede bestemmelse i § 12, stk. 3, 2. pkt., i lov om rigsretten, jf. lovforslagets § 1, nr. 1.
