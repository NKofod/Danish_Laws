Opsigelse med »frit-stilling« af en funktionær afskar  

 arbejdsgiveren fra refusion af sygedagpenge for tiden efter  

 arbejdsgiverperiodens udløb, fordi arbejdsgiveren i forbindelse med  

 opsigelsen klart havde tilkendegivet, at man ikke på noget tidspunkt ønskede  

 at gøre brug af pågældendes arbejdskraft.
Indtægtstab på grund af sygdom  

 forelå derfor ikke.
 REDEGØRELSE FOR SAGEN:
M var salgskonsulent på virsomheden V.
Den 13. juni 1986 blev han  

 sygemeldt på grund af en ryglidelse med virkning tilbage til den 13. maj  

 1986. M var på dette tidspunkt kun delvis uarbejdsdygtig på grund af sygdom.  

 Fuld uarbejdsdygtighed blev først konstateret den 1. september 1986.
Den 27. juni 1986 blev M afskediget på grund af samarbejdsvanskeligheder  

 med 1/2 års varsel efter funktionærlovens regler med fratræden 31. december  

 1986. Det meddeltes, at V ikke ønskede at gøre brug af M's arbejdskraft i  

 opsigelsesperioden men stillede ham frit til at tage andet arbejde.
M var  

 stadig fuldt uarbejdsdygtig på fratrædelsestidspunktet.
 I forbindelse med sagens behandling i kommunen udtalte V, at når V ikke  

 ønskede M's arbejdskraft, skyldtes det alene hans job som sælger, hvor V af  

 helt andre grunde end de helbredsmæssige ønskede en ny medarbejder.
 Det sociale udvalg meddelte V afslag på refusion af sygedagpenge med  

 henvisning til dagpengelovens § 1 og § 27. Udvalget fandt, at der ikke var  

 grundlag for udbetaling af dagpenge i tiden 13. maj - 30. juni 1986, da M  

 ikke var fuldt uarbejdsdygtig, eller der ikke var forløbet 13 uger  

 (arbejdsgiverperioden). For tiden 30. juni - 31. december 1986 ansås lovens §  

 1 ikke at være opfyldt, idet fraværet ikke kunne anses for forårsaget af  

 sygdom men af, at firmaet ikke ønskede at gøre brug af M's arbejdskraft af  

 helt andre grunde end de helbredsmæssige.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse.
 Nævnet bemærkede indledningsvis, at V i arbejdsgiverperioden var  

 forpligtet til at yde sygedagpenge til M i 13 uger, jf. dagpengelovens § 3,  

 stk. 1.
 Da V ved udløbet af arbejdsgiverperioden havde fyret M og samtidig stillet  

 ham frit, havde V fra den 1. juli 1986 ikke ydet løn under fravær fra  

 arbejdet på grund af M's sygdom, idet M's arbejdskraft slet ikke var ønsket.
 Da V således ikke havde udbetalt løn under fravær fra arbejdet, var V ikke  

 berettiget til at få refusion af sygedagpenge vedrørende M, jf.  

 dagpengelovens § 27.
 KLAGEN TIL ANKESTYRELSEN:
 Afgørelsen blev anket af V, som navnlig gjorde gældende, at V's  

 retsstilling i relation til retten til at modtage refusion ikke kunne være  

 afhængig af, at arbejdsgiveren havde fritstillet medarbejderen i  

 opsigelsesperioden, idet fritstillelsen naturligvis først gjaldt fra  

 raskmeldingstidspunktet.
 Antaget til principiel behandling:
 Ankestyrelsen havde antaget sagen til principiel behandling med henblik på  

 afklaring af spørgsmålet om arbejdsgiverrefusion i tilfælde, hvor sygdom  

 opstår i en opsigelsesperiode, hvor arbejdstageren er  

 »frit-stillet«.
 LOVGRUNDLAG:
 Lov om dagpenge ved sygdom eller fødsel, § 1, stk. 1, og § 27, stk. 1.
 ANKESTYRELSENS AFGØRELSE:
 Ankestyrelsen tiltrådte amtsankenævnets afgørelse med den givne  

 begrundelse.
 Ankestyrelsen lagde vægt på, at M ved opsigelsen var blevet stillet frit  

 uden nogen forbehold fra arbejdsgivers side, idet arbejdsgiver klart havde  

 tilkendegivet, at man ikke på noget tidspunkt havde ønsket at gøre brug af  

 M's arbejdskraft.
 Ankestyrelsen fandt således, at der ikke havde foreligget et tab for V,  

 jf. dagpengelovens § 1.
