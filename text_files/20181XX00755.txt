Skriftlig fremsættelse (1. marts 2019) Ministeren for fiskeri og ligestilling (Eva Kjer Hansen):
 Herved tillader jeg mig for Folketinget at fremsætte:
Forslag til lov om ændring af lov om ligestilling af kvinder og mænd (Forenkling af reglerne om indberetning af ligestillingsredegørelser) (Lovforslag nr.
L 195) Formålet med lovforslaget er at modernisere og forenkle ligestillingsredegørelserne, så de bliver mere relevante for kommuner, regioner og staten og i højere grad medvirker til at fremme arbejdet med ligestilling.
Lovforslaget er endvidere en del af indsatsen om færre regler og mindre bureaukrati i det offentlige.
I dag er staten, kommuner og regioner forpligtet til hvert andet år at udarbejde en ligestillingsredegørelse med oplysninger om, hvorvidt der er formuleret en ligestillingspolititik og det nærmere indhold af denne, den kønsmæssige fordeling i forhold til de enkelte stillingskategorier, og andre forhold der skønnes at have betydning for ligestillingsindsatsen.
Gennem tiden har der været debat om ligestillingsredegørelsernes form, og blandt andet en række kommuner har fremført, at redegørelserne opleves som en administrativ byrde og ikke giver merværdi til ligestillingsarbejdet.
 Ligestillingsredegørelserne skal derfor i højere grad være et relevant, enkelt og anvendeligt redskab i de offentlige myndigheders ligestillingsarbejde, og samtidig følge op på ligestillingsindsatsen i det offentlige.
Med lovforslaget foreslås det, at offentlige myndigheder fremover skal indberette om, hvorvidt de har formuleret målsætninger for ligestilling på henholdsvis personaleområdet og i forhold til kerneydelser, og i givet fald det nærmere indhold af disse.
Opstilling af målsætninger er erfaringsmæssigt et virksomt instrument for arbejdet med ligestilling.
Der vil endvidere bliver sat fokus på indberetning af enkelte konkrete eksempler på handlinger.
Lovforslaget vil endvidere medføre, at der skal indberettes om den kønsmæssige fordeling i forhold til ledelse og personaleområdet i øvrigt.
Det betyder, at myndigheder skal rapportere om kønsfordeling på relevante ledelsesniveauer og den samlede medarbejdergruppe samt øvrige relevante nøgletal på områder, hvor der i dag erfaringsmæssigt kan være ligestillingsudfordringer, f.eks. barsel og deltid.
Med lovforslaget foreslås de krav, der ikke opleves som relevante for de offentlig myndigheder, ophævet.
Det drejer sig om kravet til kommuner og regioner om at indberette om kønssammensætningen i udvalg m.v., og til ressortministeren om at udarbejde en samlet rapport over underliggende enheders redegørelser.
Endelig lægges der op til, at intervallet mellem indberetningerne ændres fra hvert andet til hvert tredje år.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
