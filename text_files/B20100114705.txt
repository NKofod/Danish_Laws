Bekendtgørelse om kontrol med tilbagetagelse af fisk fra markedet med henblik på finansiel udligning eller fast støtte mv. (PO-bekendtgørelsen)1) I medfør af § 10, stk. 1, § 124, stk. 2, og § 130, stk. 2-4, i lov om fiskeri og fiskeriopdræt (fiskeriloven), jf. lovbekendtgørelse nr. 978 af 26. september 2008, og efter bemyndigelse fastsættes:
Ordningens indhold § 1. Bekendtgørelsen vedrører kontrol med tilbagetagelse af fisk fra markedet med henblik på finansiel udligning eller fast støtte efter den fælles markedsordning for fiskerivarer og akvakulturprodukter mv.
Betingelser for godkendelse af tilbagetagelse af fisk fra markedet § 2. Fiskeridirektoratet afgør efter reglerne i den fælles markedsordning for fiskerivarer og akvakulturprodukter, om en tilbagetagelse af et parti fisk kan godkendes som grundlag for en producentorganisations ansøgning, jf. § 6, om finansiel udligning eller fast støtte.
 Stk. 2. Det er en betingelse, for at tilbagetagelse af fisk kan godkendes, jf. stk. 1, at tilbagetagelsen har været anmeldt til Fiskeridirektoratet efter reglerne i § 3, at den tilbagetagne fisk har været tilgængelig for kontrol, jf. § 4, og er gjort uegnet til konsum, jf. § 5.
§ 3. Tilbagetagelse af fisk fra markedet med henblik på finansiel udligning eller fast støtte efter den fælles markedsordning anmeldes ved, at der, jf. dog stk. 2-5, foretages indberetning af oplysninger om de tilbagetagne varer efter reglerne i bekendtgørelse om registrering og kontrol af oplysninger om fisk, der landes direkte, og fisk, der importeres (kontrolbekendtgørelsen), og bestemmelserne i dennes bilag 1. Dog skal der oplyses dato og sted for tilbagetagelsen i anmeldelsen, i stedet for oplysning om dato og sted for købet, jf. kontrolbekendtgørelsens bilag 1, afsnit 1, litra f.
De koder, der er nævnt i kontrolbekendtgørelsens bilag 1, afsnit 2, litra c, angiver tillige, at det er fisk, der er taget tilbage fra markedet efter markedsordningen.
Sumindberetninger efter kontrolbekendtgørelsen og dennes bilag 1 kan ikke anvendes som anmeldelse af tilbagetagelse af fisk.
 Stk. 2. En anmeldelse kan danne grundlag for Fiskeridirektoratets afgørelse efter § 2, selvom den ikke indeholder oplysning om fartøjets navn, jf. afsnit 1, litra b, 1. pkt. i bilag 1 til kontrolbekendtgørelsen, og de oplysninger, der fremgår af afsnit 1, litra b, 2. og 3. pkt. samt afsnit 1, litra g i bilag 1 til kontrolbekendtgørelsen.
Stk. 3. Anmeldelse foretages af de efter kontrolbekendtgørelsen indberetningspligtige personer, virksomheder m.fl.
Anmeldelsen kan dog, efter forudgående tilladelse på grundlag af ansøgning, i stedet foretages af en producentorganisation med hensyn til tilbagetagelse af fisk, som et medlem af den pågældende organisation har fanget.
 Stk. 4. Anmeldelse foretages elektronisk til Fiskeridirektoratets afregningssystem efter direktoratets anvisninger herom i henhold til kontrolbekendtgørelsen.Anmeldelse ved fysisk blanket kan dog også danne grundlag for Fiskeridirektoratets afgørelse efter § 2. Anmeldelse ved fysisk blanket sker efter direktoratets nærmere anvisninger vedrørende udformning, indgivelse og sted for indgivelse.
Stk. 5. Anmeldelse anses for rettidig i relation til at danne grundlag for Fiskeridirektoratets afgørelse efter § 2, hvis denne er modtaget i Fiskeridirektoratet i overensstemmelse med stk. 4, senest 24 timer efter udgangen af det døgn, hvor tilbagetagelsen har fundet sted.
Udløber fristen på en lørdag, søndag eller helligdag, forlænges fristen til kl. 24.00 den følgende hverdag.
 Stk. 6. Fiskeridirektoratet kan i særlige tilfælde, hvis det findes kontrolmæssigt forsvarligt, efter ansøgning fra en producentorganisation, dispensere fra stk.1-5.
§ 4. Fisk, der tages tilbage fra markedet, med henblik på finansiel udligning eller fast støtte efter den fælles markedsordning, skal være tilgængelig for fysisk kontrol.
Tilbagetagne fisk må ikke fjernes fra det i anmeldelsen anførte sted for tilbagetagelse, før Fiskeridirektoratet har frigivet partiet til tilladt anvendelse, jf. dog stk. 2 og 3.
 Stk. 2. Modtages anmeldelse om tilbagetagelse af fisk, jf. § 3, i tidsrummet 9-13 på en hverdag, anses den tilbagetagne fisk for frigivet til det forventede anvendelsesformål to timer efter modtagelsestidspunktet, medmindre direktoratet har meddelt påbud om andet i henhold til fiskerilovens § 120.
 Stk. 3. Modtages anmeldelse, jf. § 3, uden for det nævnte tidsrum, anses den tilbagetagne fisk for frigivet til forventet anvendelsesformål to timer efter den nærmest kommende åbningstids begyndelse i Fiskeridirektoratet, medmindre direktoratet har meddelt påbud om andet i henhold til fiskerilovens § 120.
 Stk. 4. Fiskeridirektoratet kan tillade, at tilbagetagne fisk fjernes inden fristens udløb, jf. stk. 2 og 3, hvis det findes kontrolmæssigt forsvarligt.
§ 5. Fisk, der tages tilbage fra markedet, jf. § 3, skal umiddelbart efter tilbagetagelsen indfarves med en af Fiskeridirektoratet godkendt farve efter direktoratets anvisninger, således at fisken bliver uegnet til menneskeligt konsum.
Farvningen må ikke forhindre, at fisken kan anvendes til produktion af fiskemel, fiskeolie eller dyrefoder.
 Stk. 2. Fiskeridirektoratet kan fravige kravet om farvning efter stk. 1, hvis det findes kontrolmæssigt forsvarligt.
Tildeling af støtte § 6. Fiskeridirektoratet afgør efter reglerne i den fælles markedsordning for fiskerivarer og akvakulturprodukter, om en producentorganisations ansøgning om finansiel udligning eller fast støtte imødekommes.
 Stk. 2. Det er en betingelse for tildeling af støtte, jf. stk. 1, at det parti fisk, der søges støtte for, er godkendt i medfør af § 2, og at ansøgning om støtte er indsendt til Fiskeridirektoratets centrale del.
Elektronisk kommunikation § 7. Udveksling af dokumenter, oplysninger mv. mellem Fiskeridirektoratet og en producentorganisation eller en repræsentant for en producentorganisation kan, efter aftale, også udover det i § 3 nævnte tilfælde, ske i elektronisk form efter direktoratets anvisninger, hvis det findes kontrolmæssigt forsvarligt.
Straffebestemmelser § 8. Medmindre højere straf er forskyldt, jf. stk. 2, straffes med bøde, den der 1) overtræder eller forsøger at overtræde §§ 4 og 5 eller 2) afgiver eller forsøger at afgive urigtige eller vildledende oplysninger eller fortier eller forsøger at fortie oplysninger, som afkræves efter denne bekendtgørelse eller reglerne i den fælles markedsordning for fiskerivarer og akvakulturprodukter, jf. § 130, stk. 1, nr. 4, i fiskeriloven.
Stk. 2. Medmindre højere straf er forskyldt efter straffelovens § 289, straffes med bøde eller fængsel i indtil et 1 år og 6 måneder, den der med forsæt til at opnå uberettiget udbetaling eller refusion af støtte efter reglerne i den fælles markedsordning for fiskerivarer og akvakulturprodukter til sig eller andre, 1) overtræder eller forsøger at overtræde §§ 4 og 5, eller 2) afgiver eller forsøger at afgive urigtige eller vildledende oplysninger eller fortier eller forsøger at fortie oplysninger, som afkræves efter denne bekendtgørelse eller reglerne i den fælles markedsordningen for fiskerivarer og akvakulturprodukter, jf. § 130, stk. 1, nr. 4, i fiskeriloven.
 Stk. 3. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
Ikrafttræden § 9. Bekendtgørelsen træder i kraft den 1. november 2010.
 Stk. 2. Samtidig ophæves bekendtgørelse nr. 946 af 23. september 2008 om kontrol med tilbagetagelse af fisk fra markedet.
Fiskeridirektoratet, den 4. oktober 2010 Anders Munk Jensen / Karen-Margrethe Krøyer Pedersen 1) Bekendtgørelsen indeholder bestemmelser, som er nødvendige for anvendelsen af Rådets Forordning (EF) 104/2000 om den fælles markedsordning for fiskerivarer og akvakulturprodukter og Rådets Forordning (EF) 1224/2009 af 20. november 2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik.
