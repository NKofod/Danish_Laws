Skriftlig fremsættelse (29. januar  

 2003) Undervisningsministeren Herved tillader jeg mig for Folketinget at  

 fremsætte:
Forslag til lov om ændring af lov om friskoler og  

 private grundskoler m.v., lov om folkehøjskoler, efterskoler,  

 husholdningsskoler og håndarbejdsskoler (frie kostskoler), lov om  

 gymnasiet m.v. og lov om kursus til højere forberedelseseksamen og om  

 studieforberedende enkeltfagsundervisning for voksne m.v. (Forenkling af  

 bestemmelser om tilskud, elevstøtte og vedtægter) (Lovforslag nr.
L 147).
 Lovforslaget er et led i gennemførelsen af  

 regeringens målsætning om regelforenkling og modernisering af den  

 offentlige sektor med henblik på en yderligere udbredelse af mål-  

 og rammestyring, og det fortsætter den regelforenkling, som blev  

 vedtaget med lov nr. 275 af 8. maj 2002.
Efter lovforslaget omlægges tilskudssystemet for  

 folkehøjskoler, efterskoler, husholdningsskoler og  

 håndarbejdsskoler for at gøre tilskudssystemet mere  

 gennemsigtigt og forudsigeligt for den enkelte skole, samtidig med at der  

 opnås en harmonisering af tilskudssystemet med andre skoleformers  

 tilskudssystemer.
Det foreslås, at omlægge skoletilskuddet til et  

 fast grundtilskud, som fastsættes på finansloven.
For  

 folkehøjskolerne foreslås en overgangsordning.
Det  

 foreslås endvidere, at for efterskoler vil taxametertilskuddet fra 2007  

 alene være afhængigt af efterskolens årselevtal.
Hermed  

 fortsættes den forenkling af fordelingen af taxametertilskuddet, som  

 blev påbegyndt ved lov nr. 275 af 8. maj 2002 for  

 folkehøjskolerne, husholdningsskolerne og håndarbejdsskolerne.  

 Lærerlønfaktoren vil dermed være afskaffet for alle de  

 frie kostskoleformer.
Efter lovforslaget omlægges den obligatoriske  

 kommunale elevstøtte for elever på efterskoler og elever under  

 18 år på ungdomshøjskoler, husholdningsskoler og  

 håndarbejdsskoler.
Den obligatoriske kommunale elevstøtte  

 omlægges for efterskoleelever til den statslige elevstøtte ved  

 en tilsvarende forhøjelse af det statslige  

 elevstøttebeløb for den enkelte elev.
For elever under 18  

 år på ungdomshøjskoler, husholdningsskoler og  

 håndarbejdsskoler omlægges elevstøtten til et  

 særligt tilskud på grundlag af antallet af årselever  

 på kurser af mindst 2 ugers varighed.
Det foreslås endvidere, at  

 samtlige skoleformers adgang til at yde individuel elevstøtte sker  

 efter ensartede bestemmelser.
Efter forslaget indsættes der hjemmel på de  

 frie grundskolers og de private gymnasier og hf-kursers område til at  

 fastsætte nærmere regler om, i hvilket omfang der i  

 vedtægterne kan henlægges beføjelser til en  

 generalforsamling, skolekreds eller lignende, og til at fastsætte  

 frister for indsendelse af vedtægter, der skal ændres.
Det er  

 hensigten at udstede en vedtægtsbekendtgørelse, hvori det  

 klargøres, hvilke beføjelser der er tillagt eller kan  

 tillægges hvilke organer på skolerne.
I lov om de frie grundskoler foreslås det at  

 sammenlægge den selvejende institution Vikarkassen med  

 fordelingsudvalgene for friplads- og opholdsstøtte og for befordring i  

 et fordelingssekretariat, hvis vedtægter skal godkendes af  

 Undervisningsministeriet.
Det foreslås, at forvaltningsloven og  

 offentlighedsloven skal gælde for sekretariatets virksomhed.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
