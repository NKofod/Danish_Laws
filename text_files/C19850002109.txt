(Til kommunalbestyrelser, amtsråd,  

 hovedstadsrådet og formænd for landvæsenskommissioner og  

 overlandvæsenskommissioner) Indholdsfortegnelse 13. Klage 14. Ikrafttrædelsesbestemmelser Bilag: Overenskomst om rørledning i henhold til § 8 i bekendtgørelse nr.  

 424 af 7. september 1983 om vandløbsregulering m.v., herunder om restaurering  

 af vandløb 1. Indledning Vandløbsloven (lov nr. 302 af 9. juni 1982) trådte i kraft den 1. november  

 1983, jfr. bekendtgørelse nr. 420 af 7. september 1983. Loven afløser  

 vandløbsloven af 1949, jfr. lovbekendtgørelse nr. 523 af 26. september 1973.
 Ved lov om ændring af forskellige miljø- og planlægningslove (lov nr. 250  

 af 23. maj 1984) § 2 er vandløbsloven blevet ændret.
 Bliver vandløbsmyndigheden opmærksom på et ulovligt forhold, skal den  

 foranledige det ulovlige forhold bragt til ophør, medmindre der er tale om  

 forhold af ganske underordnet betydning, jfr. § 54a.
 I ekstraordinære situationer kan vandløbsmyndigheden iværksætte  

 foranstaltninger uden forudgående meddelse af påbud og på den forpligtedes  

 regning, jfr. § 55. I disse situationer yder politiet om fornødent bistand  

 efter regler fastsat efter forhandling mellem miljøministeren og  

 justitsministeren.
 Endelig er der i § 77 a indsat en bestemmelse om, at reglerne om  

 fristfastsættelse og forhåndsvarsling, § 76, stk. 2 og § 77, stk. 1, ikke  

 finder anvendelse på meddelelse om standsning af arbejder, som er påbegyndt  

 uden fornøden tilladelse eller godkendelse, eller meddelelse om at efterkomme  

 en tidligere truffet afgørelse.
En af hovedændringerne i loven er et ændret myndighedssystem.
Kompetencen  

 på det lokale og regionale plan til at træffe afgørelse i de materielle  

 (tekniske) sager om anlæg af vandløb og om vandløbsvedligeholdelse og  

 -regulering overføres fra landvæsensretterne til de kommunale råd.  

 Landvæsensretternes opgave bliver fremover udelukkende at afgøre de  

 økonomiske sager om erstatning eller bidragsfordeling, som de kommunale råd  

 ikke har kunnet forlige.
Loven har desuden en egentlig formålsbestemmelse.
Her af fremgår det, at  

 vandløbenes evne til afledning af vand skal tilstræbes sikret, men at  

 administrationen af loven samtidig skal ske under hensyntagen til de  

 miljømæssige krav til vandløbskvaliteten, som er fastsat i henhold til anden  

 lovgivning.
Hovedsigtet med denne bestemmelse i loven er, at det tilstræbes  

 at sikre, at vandløbenes benyttelse sker under hensyntagen til den  

 målsætning, der er fastlagt for det enkelte vandløb i  

 recipientkvalitetsplanlægningen efter miljøbeskyttelseslovens § 61 e.
Det er endvidere en nyskabelse i loven, at vandløbsmyndighederne har  

 mulighed for at restaurere vandløb.
Ved vandløbsrestaurering forstås en række  

 nærmere angivne foranstaltninger, som forbedrer de fysiske muligheder for et  

 alsidigt dyre- og planteliv.
Iværksættelsen af restaureringsprojekter giver  

 således mulighed for at forbedre tilstanden i vandløbet, så den i højere grad  

 bringes i overensstemmelse med den fastlagte målsætning.
De nævnte hovedændringer uddybes nedenfor.
Andre væsentlige ændringer i  

 loven er ligeledes omtalt nedenfor.
 Samtidig med lovens ikrafttræden udsendtes følgende bekendtgørelser:
 Bekendtgørelse nr. 423 af 7. september 1983 om klassifikation og  

 registrering af vandløb og om regulativer for offentlige vandløb.
 Bekendtgørelse nr. 424 af 7. september 1983 om vandløbsregulering m.v.,  

 herunder om restaurering af vandløb.
 Bekendtgørelse nr. 422 af 7. september 1983 om henlæggelse af opgaver og  

 beføjelser efter vandløbsloven til miljøstyrelsen.
Den 1. marts 1985 træder bekendtgørelse nr. 49 af 15. februar 1985 om  

 klassifikation og registrering af vandløb og om regulativer for offentlige  

 vandløb i kraft.
Bekendtgørelsens § 9 er ændret i forhold til  

 miljøministeriets bekendtgørelse nr. 423 af 7. september 1983, som samtidig  

 ophæves.
 Miljøstyrelsen udsender desuden en vejledning om vandløbsvedligeholdelse.
2. Lovens område De ferskvandsområder, som er omfattet af loven, er angivet i lovens § 2.  

 Afgrænsningen svarer til den afgrænsning, der var gældende efter den  

 tidligere lov.
Loven omfatter således vandløb og herunder også grøfter,  

 kanaler, og rørledninger, søer, damme og lignende indvande samt  

 udpumpningsanlæg med tilhørende diger, sluser, broer og andre indretninger.  

 Omløbskanaler ved opstemningsanlæg m.v. er ligeledes omfattet af lovens  

 bestemmelser.
 De pågældende vandløb m.v. er imidlertid kun omfattet, hvis flere end en  

 enkelt har interesse i deres tilstedeværelse og vedligeholdelse.
Vandløb, der fra udspring til udløb i havet udelukkende ligger på en  

 ejendom, er derfor ikke omfattet af loven, medmindre de har interesse for  

 andre som fiskevand, til sejlads, opstemning eller andet.
Det er således få  

 vandløb, der ikke er omfattet af lovens bestemmelser.
Miljøministeren har dog  

 mulighed for at inddrage sådanne »enkeltmandsvandløb« under loven,  

 jfr. § 2, stk. 2, 2. pkt.
Beføjelsen kan kun anvendes, hvis den  

 vandløbsmyndighed, der ønsker det pågældende vandløb inddraget under loven,  

 samtidig er villig til at optage vandløbet som offentligt, jfr. § 9. Det  

 indebærer bl.a., at der skal udarbejdes et regulativ for vandløbet, og at  

 vedligeholdelsen overtages af vandløbsmyndigheden.
Muligheden for at inddrage  

 »enkeltmandsvandløb« under vandløbsloven, tænkes især anvendt i  

 situationer, hvor vandløbsmyndighederne finder, at der er behov for at få  

 vandløbslovens bestemmelser til at gælde for det pågældende vandløb.
Det kan  

 især være bestemmelserne om regulering og vedligeholdelse, der kan have  

 interesse.
 Vandløbsloven regulerer en række forhold vedrørende vandløb, her i blandt  

 vandløbenes almindelige benyttelse, vandløbenes vedligeholdelse og  

 restaurering, regulering af vandløb samt anlæg af nye vandløb, og etablering  

 af udpumpningsanlæg, broer, opstemningsanlæg m.m.
3. Lovens formål Loven tilstræber at sikre, at vandløb kan benyttes til afledning af vand,  

 navnlig overfladevand, spildevand og drænvand.
Administrationen af loven skal  

 imidlertid ske under hensyntagen til de miljømæssige krav til  

 vandløbskvaliteten, som er fastsat i henhold til anden lovgivning.
Vandløbsmyndighederne må derfor tage hensyn til den planlægning omkring  

 vandløbene, som foretages efter anden lovgivning.
Det er primært  

 målsætningerne for de enkelte vandløb i recipientkvalitetsplanerne, som må  

 inddrages, men derudover bør vandindvindings-, frednings- og landbrugsplaner  

 også tages i betragtning i forbindelse med administrationen af loven.  

 Vandløbsmyndigheden skal ligeledes være opmærksom på, om vandløbet er  

 omfattet af andre fredningsbestemmelser såsom fredninger efter kapitel III  

 eller § 43 i naturfredningsloven.
4. Myndigheder 4.1. Vandløbsmyndighederne 4.1.1. Kompetencefordeling Den hidtidige administrative inddeling af vandløbene i offentlige og  

 private vandløb opretholdes.
De kommunale råd bliver fremover  

 vandløbsmyndighed, således at materielle (tekniske) sager vedrørende  

 amtsvandløb henlægges til amtsrådene, mens de tilsvarende sager vedrørende  

 kommune- og private vandløb henlægges til kommunalbestyrelserne.
 Amtsrådet er endvidere den kompetente myndighed i forbindelse med  

 godkendelse og ændring af offentlige pumpelag.
 Amtsrådet har yderligere kompetencen i sager om vandløbsregulering m.v.,  

 når reguleringsforanstaltningerne m.v. foretages i forbindelse med en  

 tilladelse fra amtsrådet efter miljøbeskyttelsesloven til udledning af  

 spildevand til vandløbet eller efter vandforsyningsloven til vandindvinding  

 fra vandløbet (bekendtgørelse nr. 424 af 7. september 1983, § 3, stk. 3).
 Uden for hovedstadsområdet har kommunalbestyrelsen endvidere efter aftale  

 med amtsrådet mulighed for at overlade sagsbehandlingen til amtsrådet, hvis  

 der skal foretages reguleringsforanstaltninger m.v. i et vandløb, der er  

 omfattet af § 43 i naturfredningsloven (bekendtgørelse nr. 424 af 7.  

 september 1983, § 3, stk. 4).
 Amtsrådets opgaver efter loven varetages i Københavns kommune og  

 Frederiksberg kommune af hovedstadsrådet (bekendtgørelse nr. 424 af 7.  

 september 1983, § 4). Denne bestemmelse har især praktisk betydning i  

 forbindelse med oprettelse af offentlige pumpelag i de to kommuner.
4.1.2. Uenighed mellem vandløbsmyndigheder Opstår der uenighed mellem vandløbsmyndigheder om administrationen af  

 vandløb, som berører flere kommuner eller amtskommuner afgøres sagen af  

 miljøstyrelsen (bemyndigelsen til miljøministeren i lovens § 7, stk. 6 til at  

 afgøre uenighed er henlagt til miljøstyrelsen, jfr. bekendtgørelse nr. 422 af  

 7. september 1983 om henlæggelse af opgaver og beføjelser efter vandløbsloven  

 til miljøstyrelsen).
Uenigheden kan fremkomme ved administration af vandløb, som danner grænse  

 mellem (amts)kommuner eller i forbindelse med vandløb, der gennemløber flere  

 (amts)kommuner.
Indholdsmæssigt kan den angå behandlingen af enkeltsager,  

 eller spørgsmålet om optagelse af et vandløb som offentligt vandløb, herunder  

 om hvordan det pågældende vandløb skal klassificeres, og hvorledes  

 regulativet skal udformes.
Miljøstyrelsen kan kun løse en uenighed, hvis det  

 drejer sig om en materiel (teknisk) sag, hvorimod spørgsmålet må indbringes  

 for landvæsenskommissionen, hvis uenigheden går på økonomiske spørgsmål som  

 f.eks. fordelingen af vedligeholdelsesudgifter for offentlige vandløb (jfr.  

 nedenfor, hvor landvæsenskommissionernes opgaver efter loven præciseres).
4.2. Miljøstyrelsen Miljøstyrelsen er ankeinstans for de materielle (tekniske) afgørelser, der  

 træffes af amtsråd og kommunalbestyrelser i henhold til loven.
Miljøstyrelsen  

 administrerer endvidere den tilskudsordning, der er indført, til dækning af  

 anlægsudgifter m.v. ved større restaureringsprojekter (lovens § 37, stk. 3).
4.3. Landvæsensretterne Med den ny vandløbslov begrænses landvæsensretternes funktion i forhold  

 til de opgaver, de hidtil har varetaget.
Fremover er landvæsensretternes  

 kompetence at træffe afgørelser i økonomiske sager om erstatning eller  

 bidragsfordeling.
I forbindelse med erstatning for ekspropriation efter vandløbsloven skal  

 vandløbsmyndigheden søge at opnå forlig om erstatningen.
Hvis der ikke kan  

 opnåes forlig, eller hvis afgørelsen påklages, indbringes  

 erstatningsspørgsmålet for landvæsenskommissionen, som træffer afgørelse  

 (lovens § 72, stk. 3). I andre økonomiske spørgsmål, herunder  

 bidragsfordeling og skadeserstatning, skal vandløbsmyndigheden tilsvarende  

 søge forlig, og i mangel af sådant indbringes sagen for  

 landvæsenskommissionen (lovens § 74, stk. 2 og 3).
 Landvæsensretterne har herudover kompetence på en række andre områder i  

 følge lovens bestemmelser.
Spørgsmål om vedligeholdelsesbyrdens fordeling for private vandløb kan  

 indbringes for vandløbsmyndigheden.
Kan denne ikke opnå forlig indbringes  

 sagen for landvæsenskommissionen (lovens § 35, stk. 3).  

 Landvæsenskommissionen har ligeledes kompetence til at fastsætte hvilke  

 ejendomme, der skal yde bidrag til offentlige pumpeanlæg (lovens § 41).  

 Landvæsenskommissionen kan desuden bestemme, at der for anlægsbidrag gives  

 pant i den afgiftspligtige ejendom forud for andre hæftelser af privatretlig  

 oprindelse, ligesom den kan fastsætte vilkårene for udpantningen (lovens §  

 65, stk. 2).
Landvæsenkommissionen er ankeinstans for vandløbsmyndighedens afgørelser  

 efter lovens § 67, stk. 1 og § 68, stk. 1-3. Ved udstykning eller afgivelse  

 af arealer til veje fra ejendomme med bidragspligt efter vandløbsloven kan  

 vandløbsmyndigheden på anmodning fordele bidraget på de udlagte parceller,  

 samt fastsætte hvordan udgifterne ved fordelingen skal udredes.  

 Vandløbsmyndighedens afgørelse kan, jfr. lovens § 67, stk. 2, indbringes for  

 landvæsenskommissionen.
Vandløbsmyndighedens afgørelse om bidragsbetaling som  

 følge af en forøget afløbsmængde til vandløbet (lovens § 68, stk. 1),  

 tilførsel af spildevand, der forøger arbejdet ved vandløbets oprensning  

 væsentligt (lovens § 68, stk. 2), eller på grund af indvinding af vand, som  

 forøger vedligeholdelsen væsentligt (lovens § 68, stk. 3), kan ligeledes  

 ankes til landvæsenskommissionen, jfr. lovens § 68, stk. 4.  

 Landvæsenskommissionen kan yderligere afgøre spørgsmål, om hvorvidt en  

 foranstaltning efter loven medfører erstatningspligt, jfr. lovens § 71, stk.  

 2.
 De opgaver, der er henlagt til landvæsenskommissionen efter loven, afgøres  

 i Københavns kommune af den særlige landvæsenskommission, som er nævnt i  

 vandforsyningslovens § 9, stk. 2 (vandløbslovens § 7, stk. 5).
 Landvæsenskommissionens kendelser kan indankes for  

 overlandvæsenskommissionen (lovens § 80, stk. 1) efter de klagebestemmelser,  

 der følger af lovens kapitel 16.
 I sager vedrørende offentlige vandløb er vandløbsmyndigheden rekvirent.
4.4. Overgangsregler Sager, der er under behandling ved en landvæsensret ved lovens  

 ikrafttræden, færdigbehandles efter de hidtil gældende regler, jfr. lovens §  

 87.
5. De umiddelbare rettigheder 5.1. De umiddelbare dræningsrettigheder Grundejere har ret til at sænke grundvandet på deres ejendom til den  

 dybde, som er nødvendig for dyrkningen, jfr. lovens § 3, stk. 1.  

 Grundvandssænkningen må foregå ved almindelig udgrøftning og ved dræning med  

 afløb til bestående vandløb.
Bredejere må aflede overfladevand og vand fra  

 almindelige drænings- og udgrøftningsanlæg til vandløb fra egen grund.
Den  

 umiddelbare ret til afvanding til bestående vandløb, som følger af loven,  

 svarer til rettighederne i den tidligere lov.
 Hvis benyttelsen i medfør af lovens § 3 udøves over et offentligt vandløb,  

 må eventuelle regulativbestemmelser om drænudløb, vandingssteder,  

 anlægspladser m.m. respekteres, jfr. nedenfor pkt. 7.
 Regulering af vandløb i forbindelse med afvanding kræver som hidtil en  

 tilladelse.
 Afvandingsarbejder, der omfatter flere end bredejerne, kræver ligeledes  

 fortsat vandløbsmyndighedernes godkendelse, jfr. lovens § 21, hvorefter nye  

 vandløb kun må anlægges efter vandløbsmyndighedens bestemmelse.
Loven indeholder en bemyndigelse til miljøministeren til at fastsætte  

 nærmere bestemmelser om regulering af de umiddelbare dræningsrettigheder i  

 okkerpotentielle områder (lovens § 3, stk. 4). Beføjelsen er endnu ikke  

 anvendt, men tænkes benyttet, hvis der iværksættes en mere generel  

 okkerbekæmpelsesordning på baggrund af den forsøgsordning, som er etableret i  

 medfør af okkerloven.
Den igangværende forsøgsordning skal afklare  

 problemerne omkring udledning af okker i vandløb m.v.
5.2. Bestemmelser om sejlads Sejlads med ikke-motordrevne småfartøjer er efter lovens § 4, stk. 1  

 tilladt for almenheden.
Adgangen til sejlads omfatter således sejlads med  

 robåde, kajakker, kanoer og lignende småfartøjer, som drives uden mekanisk  

 kraft.
Sejladsretten gælder for vandløb, hvor der er flere bredejere, og som  

 ikke er undergivet særskilt ejendomsret.
Sejlads må dog ikke udøves på  

 vandløb, der udelukkende er anlagt til særligt formål eller for en bestemt  

 kreds af grundejere, eller hvor der ved tidligere lov er truffet anden  

 bestemmelse, jfr. lovens § 5.
Sejladsen må ikke være til skade eller ulempe for vandløbet eller for  

 andres jagt, fiskeri og rørskær.
Sejladsretten giver i øvrigt ikke ret til at  

 betræde andres ejendom.
Vandløbsmyndigheden bør ved tilsynet med vandløbet  

 være opmærksom på, at sejladsen udøves under tilstrækkelig hensyntagen  

 hertil.
5.2.1. Begrænsning i sejladsretten 5.2.1.1. Vandløbsloven Vandløbsmyndigheden kan, jfr. lovens § 4, stk. 3, fastsætte begrænsning i  

 sejladsretten.
Muligheden for at begrænse sejladsen kan anvendes f.eks. af  

 hensyn til vandløbets vedligeholdelse eller til beskyttelse af vandløbets  

 tilstand i øvrigt, herunder de fysiske forhold og dets dyre- og planteliv.
Man skal i denne forbindelse særligt gøre opmærksom på, at sejlads kan  

 have en negativ indflydelse på fiskebestandene.
Den uro, selve sejladsen  

 giver anledning til, vil således kunne skræmme fisk bort fra deres foretrukne  

 levesteder og dermed udøve en stresspåvirkning.
Intens sejlads og deraf  

 følgende langvarig stresspåvirkning kan resultere i en forøget dødelighed.
Det mekaniske slid, der vil ske på bredder (brinker) og på lavvandede  

 strækninger ved kollision, landgang og grundstødning vil bevirke en øget  

 erosion i bredzonen og en ændring af bundens substrat.
Herved vil såvel  

 standpladser (skjul) som gydemuligheder for en række laksefisk kunne blive  

 forringet.
Ved intens sejlads vil kølvandsbølger endvidere have mulighed for at  

 løsrive mere eller mindre klæbrige ægtråde eller æghobe af andre fiskearter  

 f.eks. aborre.
Disse negative påvirkninger er selvsagt størst i de mindre  

 vandløb.
 For de vandløb, som skal tjene som laksefiskvande, vil der især kunne være  

 behov for sejladsreguleringer i perioden 1. oktober til 1. juni, mens der for  

 de vandløb, der skal tjene som karpefiskvande primært vil kunne være behov  

 for reguleringer i perioden 15. april til 15. juni.
 Begrænsningerne kan i al almindelighed have form af forbud mod sejlads  

 evt. kun i visse tidsafgrænsede perioder, samt af begrænsninger med hensyn  

 til bådenes type og størrelse.
Der kan desuden fastsættes begrænsninger af hensyn til beskyttelsen af  

 vandløbet, hvis almenhedens færdsels- og opholdsrettigheder i følge  

 naturfredningsloven udøves i forbindelse med sejladsretten.
Sådanne  

 begrænsninger kræver ikke forelæggelse for fredningsnævnet, jfr.  

 naturfredningslovens § 56, stk. 2.
 Det bemærkes, at de af vandløbsmyndighederne i medfør af vandløbsloven  

 fastsætte sejladsbestemmelser skal respektere sejladsregulering fastsat i  

 medfør af miljøbeskyttelsesloven og naturfredningsloven, således at der ikke  

 kan gives sejladsret i videre omfang end fastsat efter de nævnte love.
5.2.1.2. Miljøbeskyttelsesloven Amtsrådet kan i medfør af bestemmelsen i § 14 i miljøbeskyttelsesloven  

 meddele forbud mod sejlads i vandløb, der udnyttes af vandforsyningsanlæg.
5.2.1.3. Naturfredningsloven En regulering af den ikke-erhvervsmæssige sejlads kan også finde sted  

 efter naturfredningsloven, idet miljøministeren efter anmodning fra  

 vedkommende amtsråd kan udstede en bekendtgørelse herom i medfør af  

 naturfredningslovens § 60 a, stk. 2.
 Initiativet til en bekendtgørelse om sejladsregulering efter  

 naturfredningsloven er således henlagt til amtsrådet, og det er op til dette  

 at sørge for den fornødne koordinering mellem bestemmelserne i en sådan  

 bekendtgørelse og bestemmelser i vandløbsregulativet for det pågældende  

 område.
Naturfredningslovens formål er dels at beskytte naturen, dels at tilgodese  

 befolkningens friluftsliv.
I modsætning til i vandløbsloven indgår  

 friluftslivets interesser således her som en del af formålet.
Med hensyn til  

 mulighederne for at regulere ikke-erhvervsmæssig sejlads efter  

 naturfredningslovens § 60 a, stk. 2, er det ved vedtagelsen af denne paragraf  

 udtrykkeligt poienteret, at der skal tages hensyn til beskyttelsesinteresser,  

 fredningsinteresser, erhvervsinteresser og bredejernes særlige interesser.  

 Bestemmelsen giver derfor baggrund for at gennemføre detaljerede  

 bestemmelser, der omfatter f.eks. koncessionsordninger for kanoudlejning,  

 kvoteordninger etc.
Hvor der er tale om en detaljeret sejladsregulering på baggrund af en  

 afvejning af beskyttelses- og friluftsinteresser og/ eller, hvor der er tale  

 om større sammenhængende vandsystemer, kan sejladsreguleringen derfor mest  

 hensigtsmæssigt ske i medfør af naturfredningslovens bestemmelser.
I følge  

 bemærkningerne til bestemmelsen i naturfredningsloven antages den dog kun at  

 have et begrænset anvendelsesområde, idet der specielt er tænkt på regulering  

 af sejladsen på vandløb med sejlads i større omfang som f.eks.
Gudenå og  

 Suså.
5.2.2. Udvidelse af sejladsretten Vandløbsmyndigheden har ligeledes, jfr. lovens § 4, stk. 3, mulighed for  

 at udvide sejladsretten på offentlige vandløb til at omfatte sejlads med  

 større eller motordrevne både.
Tilladelse til motorbådssejlads bør i reglen  

 være begrænset med hensyn til motoreffekt og hastighed.
Som hovedregel bør  

 motorbådssejlads tillades i forbindelse med erhvervsfiskeri.
Der kan  

 fastsættes gebyrer til vandløbets vedligeholdelse for sejlads på offentlige  

 vandløb med større eller motordrevne både, jfr. lovens § 4, stk. 4.
 Hvis vandløbsmyndigheden fastsætter regler for gebyrer, vil det være  

 hensigtsmæssigt, at disse optages i regulativet for det pågældende vandløb.
5.2.3. Fælles regler For offentlige vandløb skal beslutninger om begrænsninger eller udvidelser  

 i sejladsretten fremgå af regulativerne, jfr. lovens § 12. Beslutningen om  

 regulering af sejladsretten får først retsvirkning, når regulativet evt. ved  

 et tillæg er ændret i overensstemmelse hermed.
Det kan endvidere anbefales, at eventuelle begrænsninger, der fastsættes i  

 medfør af naturfredningslovens § 60 a, stk. 2, nævnes i regulativet til  

 oplysning for brugere af sejladsretten.
Det vil endvidere være  

 hensigtsmæssigt, at regulativet indeholder dele af de almindelige  

 bestemmelser for sejlads, der følger af handelsministeriets bekendtgørelse  

 nr. 430 af 24. august 1976 om særlige regler for sejlads m.m. i visse danske  

 farvande, som ændret ved industriministeriets bekendtgørelse nr. 324 af 7.  

 juni 1980.
 Det bør ligeledes overvejes at foretage en hensigtsmæssig skiltning om  

 begrænsninger i sejladsretten.
6. Klassifikation og registrering af vandløb De nærmere regler om vandløbsmyndighedernes opgaver i forbindelse med  

 klassifikation og registrering af vandløb er fastsat i bekendtgørelse nr. 49  

 af 15. februar 1985 om klassifikation og registrering af vandløb og om  

 regulativer for offentlige vandløb.
Vandløb inddeles administrativt i offentlige og private vandløb.
De  

 offentlige vandløb er endvidere inddelt i amtsvandløb og kommunevandløb.
 Lavere liggende strækninger af vandløb, der gennemløber flere kommuner, må  

 ikke henregnes til en lavere klasse end de højere liggende strækninger, jfr.  

 lovens § 9, stk. 4. Som hovedregel må det også gælde inden for samme kommune,  

 at lavere liggende strækninger ikke kan klassificeres lavere end højere  

 liggende strækninger.
Bredejere har som hidtil mulighed for at foreslå, at private vandløb skal  

 optages som offentlige vandløb.
Det forventes især, at bredejere ved private  

 vandløb vil finde denne mulighed nærliggende, hvis vandløbsmyndigheden  

 pålægger dem væsentlige ændringer i den hidtidige vedligeholdelsespraksis i  

 forbindelse med, at vandløbsadministrationen tilrettelægges i  

 overensstemmelse med recipientkvalitetsplanerne.
Vandløbsmyndigheden er ikke  

 pligtig til at overtage et privat vandløb på begæring.
 Vandløbsmyndighedens beslutninger om klassifikation skal meddeles efter  

 bestemmelserne i lovens §§ 75 og 76 og kan påklages efter bestemmelserne i  

 kapitel 16.
Vandløbsmyndighederne skal foretage en hensigtsmæssig registrering af  

 såvel offentlige som private vandløb.
Registreringen kan antage forskellige  

 former, men skal opfylde det formål, at offentligheden kan få et overblik  

 over de bestemmelser m.v., der er gældende for det enkelte vandløb.  

 Registrene skal føres vandløbsvis og indeholde oplysninger om kendelser,  

 forlig, afgørelser og regulativer for vandløbet.
7. Regulativer for offentlige vandløb Regulativerne er retsgrundlaget for administrationen af de offentlige  

 vandløb.
 Der udarbejdes ikke regulativer for private vandløb, men  

 vandløbsmyndigheden kan fastsætte bestemmelser om vandløbets vedligeholdelse  

 og dets skikkelse eller vandføringsevne, jfr. lovens §§ 36 og 15. De nærmere  

 regler om regulativudarbejdelsen og om regulativernes indhold er fastsat i  

 bekendtgørelse nr. 49 af 15. februar 1985 om klassifikation og registrering  

 af vandløb og om regulativer for offentlige vandløb.
7.1. Grundlaget for regulativerne Vandløbsmyndigheden udarbejder i forbindelse med forslag til regulativer  

 en redegørelse for grundlaget for og konsekvenserne af regulativforslaget,  

 jfr. bekendtgørelsens § 9. Redegørelsen optages som bilag til regulativet.
 Redegørelsen skal omfatte en oversigt over de planer, der har betydning  

 for vandløbets administration, herunder recipientkvalitetsplaner,  

 vandindvindingsplaner, fredningsplaner og landbrugsplaner samt oplysning om,  

 hvorvidt vandløbet er registreret efter § 43 i naturfredningsloven.
Vandløbslovens administration har betydning for afvandingsmulighederne.
I  

 praksis er det i særlig grad jordbrugsarealerne i afstrømningsområdet, der  

 berøres.
 Redegørelsen bør derfor også omfatte oplysninger om afvandingsforholdene i  

 afstrømningsområdet, i den udstækning de berøres af regulativændringer.
 Finder vandløbsmyndighederne, at der er behov for at redegøre for  

 afvandingsforholdene, kan landbrugsministeriet, arealdatakontoret, yde  

 bistand hermed.
 I det omfang vandløbsmyndigheden er bekendt med, at der af  

 fiskeriministeren i medfør af ferskvandsfiskeriloven er udarbejdet eller  

 godkendt plan for udsætning af fisk m.m. i vandløbet, bør redegørelsen også  

 omfatte oplysninger herom.
7.2. Regulativernes indhold I bekendtgørelsens § 10 er det fastsat, hvilke forhold regulativerne skal  

 indeholde bestemmelser om.
Regulativerne skal efter bestemmelserne være bilagt et kort, der viser  

 vandløbets beliggenhed.
For at sikre en hensigtsmæssig identifikation af  

 vandløbet anbefales det, at kortbilaget forsynes med UTM-koordinatnet.
 Lovens § 12 om indholdet af regulativer er i bekendtgørelsen bl.a. udvidet  

 med en adgang for vandløbsmyndighederne til at bestemme placeringen af  

 udløbet for dræn- og spildevandsledninger svarende til den hidtidige  

 retstilstand.
Det er ikke hermed tanken, at vandløbsmyndighederne skal fastsætte så  

 detaljerede bestemmelser om placeringen af dræn- og spildevandsledninger, at  

 det forudsætter et anmeldelsessystem for almindelige drænudløb.
Men  

 vandløbsmyndigheden kan eksempelvis i medfør af bestemmelsen friholde visse  

 vandløbsstrækninger for disse udløb, hvis det er påkrævet af hensyn til  

 vedligeholdelsen.
Der kan ligeledes fastsættes bestemmelser om, hvor tæt  

 dræn- og spildevandsledninger må placeres på den regulativmæssige fastsatte  

 bundkote, så det sikres, at man ikke ved placeringen af udløb, tvinger  

 vandløbsmyndigheden til indgreb i vandløbene, som har karakter af regulering.  

 Sådanne bestemmelser skal respekteres i forbindelse med eventuel udnyttelse  

 af dræningsretten efter lovens § 3, jfr. ovenfor under pkt. 5.1.
Vandløbsmyndighederne har ansvaret for vedligeholdelsen af de offentlige  

 vandløb.
I regulativerne fastlægges vandløbsmyndighedernes forpligtelse  

 detaljeret for det enkelte vandløb.
Efter lovens § 27, stk. 1 skal vandløb vedligeholdes således, at det  

 enkelte vandløbs skikkelse eller vandføringsevne ikke ændres.
Det følger  

 heraf, at vandløbsmyndighederne som led i vedligeholdelsen er forpligtet til  

 at sikre den fastlagte skikkelse eller vandføringsevne, men ikke er  

 berettiget til at forbedre den, idet et sådant indgreb er en regulering, der  

 kun kan gennemføres, såfremt de særlige regler herom følges, jfr.  

 bekendtgørelse nr. 424 af 7. september 1983 om vandløbsregulering m.v.
Er  

 vandløbet endvidere registreret som »§ 43-vandløb« i medfør af  

 naturfredningsloven, forudsætter sådanne indgreb endvidere en behandling af  

 sagen i medfør af denne bestemmelse.
 Det skal fremhæves, at regulativernes bestemmelser om vedligeholdelsen  

 nøje skal følges af vandløbsmyndighederne, således at enhver ændring af  

 vedligeholdelsens tilrettelæggelse ikke kan gennemføres, før bestemmelserne  

 herom i regulativerne er ændrede.
Det bemærkes, at særbidrag til vandløbsvedligeholdelsen, der er pålagt  

 bredejere eller andre, skal fremgå af regulativet.
Placeringen af evt.  

 grødeoptagningspladser kan endvidere angives i regulativets kortbilag.
 I regulativet skal der endvidere fastsættes bestemmelser om  

 vandløbsmyndighedernes tilrettelæggelse af tilsynet.
Vandløbsmyndighedernes konkrete beslutninger om anvendelsen af det enkelte  

 vandløb skal fremgå af regulativet, således at den enkelte bruger af  

 vandløbet ved gennemsyn af regulativet kan se, hvilke begrænsninger der er  

 for anvendelsen af det enkelte vandløb.
Herudover kan den enkelte  

 vandløbsbruger ved gennemsyn af bilaget til regulativet orientere sig om  

 bestemmelser, der er knyttet til vandløbet i medfør af anden lovgivning.
Vandløbets fysiske tilstand og dets vedligeholdelse skal fremover  

 fastlægges i regulativet på baggrund af den målsætning for det pågældende  

 vandløb, som fremgår af planlægningen, herunder især  

 recipientkvalitetsplanlægningen.
Ved fastlæggelsen af vandløbets fysiske  

 tilstand bør der tages udgangspunkt i vandløbets faktiske tilstand.
Samtidig  

 må det sikres, at de bestående afvandingsmæssige interesser fortsat  

 tilgodeses.
Efter den tidligere lov skulle afledningen af vand alene sikres ved  

 fastsættelse af en geometrisk skikkelse for vandløbet, dvs. faste angivelser  

 for bundbredde, bundkote og skråningsanlæg.
Hermed tages imidlertid ikke  

 hensyn til de miljømæssige krav, der stilles i vandløb, som har en høj  

 miljømæssig målsætning i recipientkvalitetsplanen.
Målsætningen for disse  

 vandløb forudsætter en varierende vandløbsform med hensyn til bredde, dybde  

 og skråningsanlæg.
Med loven er der derfor åbnet mulighed for, at afledningen  

 af vand i sådanne vandløb kan sikres gennem faste krav til vandføringsevnen  

 som et alternativ til en fastsat skikkelse.
Ved et vandløbs vandføringsevne forstås, at det skal kunne aflede en given  

 vandføring (regulativ-vandføringen), uden at vandstanden er højere end et  

 fastsat niveau (regulativ-vandstanden), der fastsættes under hensyntagen til  

 de tilgrænsende arealer.
Regulativ-vandføringen kan fastsættes som en  

 procentdel af vandløbets maksimumvandføring (dvs. den største vandføring over  

 en længere periode, helst ikke mindre end 20-25 år). Der kan f.eks. vælges en  

 regulativ-vandføring på 90 pct. af maksimumvandføringen, hvilket vil  

 indebære, at det statistisk set kan forventes, at en større vandføring (end  

 regulativ-vandføringen) vil forekomme hvert 10. år.
I forbindelse med vandløbsloven har miljøstyrelsen udsendt et nyt  

 standardregulativ.
Det anbefales, at vandløbsmyndigheden følger  

 standardregulativet ved udarbejdelse af regulativer, eller bruger det som en  

 checkliste for at sikre, at alle forhold, som regulativet skal indeholde  

 bestemmelser om, kommer med i det nye regulativ.
7.3. Regulativernes tilvejebringelse Forslag til regulativ skal fremlægges til gennemsyn for offentligheden i  

 mindst 8 uger.
Forslaget skal samtidig sendes til udtalelse hos berørte  

 myndigheder, jfr. § 12, stk. 2 i bekendtgørelsen.
Med berørte myndigheder sigtes primært til amtskommunen.
Indenfor  

 hovedstadsområdet skal hovedstadsrådet som recipientansvarlig myndighed  

 høres.
Der henvises i denne forbindelse bl.a. til pkt. 4.3.1. i  

 miljøministeriets cirkulære nr. 222 af 1. december 1978 om  

 naturfredningslovens § 43 (om vådområder). Der sikres herved overensstemmelse  

 mellem regulativ og planlægning.
Tvivlspørgsmål kan søges løst i  

 miljøstyrelsen.
Forslag til regulativer for amtsvandløb bør sendes til  

 berørte kommuner.
Berører vandløbet flere kommuner eller amtskommuner  

 forudsættes det, at disse inddrages i regulativarbejdet på et tidligt  

 tidspunkt.
Det må bl.a. sikres, at regulativet ikke indeholder bestemmelser  

 om vandløbsvedligeholdelse og -kvalitet, som hindrer opfyldelsen af målsatte  

 anvendelser andre steder i vandløbet.
Forslag til regulativer bør ligeledes  

 sendes til høring i fiskeriministeriet.
Miljøstyrelsens ferskvandlaboratorium  

 er indstillet på at give råd og vejledning.
Om udtalelser fra  

 landbrugsministeriet henvises til pkt. 7.1.
Klageberettigede organisationer underrettes samtidig om, at der er  

 udarbejdet forslag til regulativ samt oplyses om indsigelsesfristen.
Det bør  

 overvejes, om det i det enkelte tilfælde vil være rimeligt ligeledes at  

 underrette de lokale landboorganisationer, Friluftsrådet og Dansk  

 Dambrugerforening.
Vedtagelse af regulativer skal offentliggøres samtidig med, at der oplyses  

 hvor og inden for hvilken frist, afgørelsen kan påklages.
Det bør overvejes,  

 om det i det enkelte tilfælde vil være rimeligt at orientere de berørte  

 lodsejere direkte om vedtagne regulativer.
Vandløbsmyndighedens vedtagelse af  

 regulativer kan påklages efter bestemmelserne i lovens kapitel 16.
 Som efter den hidtidige lov har vandløbsmyndighederne mulighed for i  

 samarbejde at udarbejde fællesregulativer for vandløbssystemer.  

 Uoverensstemmelser mellem vandløbsmyndighederne i denne forbindelse  

 indbringes for miljøstyrelsen, jfr. lovens § 7, stk. 6.
Nye regulativer skal udarbejdes i overensstemmelse med reglerne i  

 førnævnte bekendtgørelse nr. 49 af 15. februar 1985 og udformes efter  

 bestemmelserne i loven.
De gældende regulativer bevarer deres gyldighed  

 indtil, der vedtages nye regulativer, jfr. lovens § 88.
7.4. Revision af regulativer Det anbefales, at vandløbsmyndigheden starter revisionen af gældende  

 regulativer ved de vandløb, som er højest prioriteret i følge  

 recipientkvalitetsplanlægningen, og at man tager de regulativer først, hvor  

 der er størst uoverensstemmelse mellem målsætningen og det gældende  

 regulativ.
 Man anbefaler, at tidsfølgen for revisionen af regulativer afstemmes  

 mellem kommuner og amtskommuner inden for samme afstrømningsområde.
 1. januar 1993 er fastsat som den frist, inden for  

 hvilken alle regulativer skal være revideret, jfr. bekendtgørelse nr. 49 af  

 15. februar 1985, § 17, stk. 2.
 Regulativerne skal indeholde revisionsbestemmelser, jfr. § 10 i  

 bekendtgørelse nr. 49 af 15. februar 1985, så det sikres, at det med jævne  

 mellemrum vurderes, om ændring i forudsætningerne herunder i plangrundlaget  

 bør medføre justering af regulativet.
 8. Regulering m.v. af vandløb, herunder etablering af  

 udpumpningsanlæg, broer m.v.
 De nærmere regler om myndighedernes behandling af sager om regulering m.v.  

 af vandløb er fastsat i bekendtgørelse nr. 424 af 7. september 1983 om  

 vandløbsregulering m.v. samt om restaurering af vandløb.
 Disse regler skal følges af vandløbsmyndighederne i alle sager, uanset om  

 initiativet til en regulering tages af en bredejer eller af  

 vandløbsmyndigheden.
8.1. Regulering af vandløb, tørlægning af søer og anlæg af nye vandløb Som hidtil må vandløbene ikke ændres medmindre, der forudgående er opnået  

 tilladelse.
Loven fastsætter hvilke indgreb, der betragtes som en regulering.  

 Efter lovens § 16 er således enhver ændring af vandløbets skikkelse, herunder  

 af dets forløb, bredde, bundkote og skråningsanlæg en regulering i lovens  

 forstand. Ændringer i vandløbet i forbindelse med vandløbsrestaurering, jfr.  

 lovens kapitel 8, eller ved anlæg eller ændring af broer, omstemningsanlæg  

 m.m., jfr. lovens kapitel 10, er der fastsat særlige bestemmelser for.
 Der er fortsat forbud mod at ændre vandstanden i søer, herunder mod at  

 tørlægge dem, samt mod at anlægge nye vandløb, medmindre der forudgående er  

 opnået godkendelse.
8.2. Udpumpningsanlæg med digeanlæg til afvanding Som hidtil må udpumpningsanlæg til afvanding ikke etableres uden  

 forudgående godkendelse.
 Private anlæg, dvs. anlæg, som de berørte bredejere er enige om at oprette  

 og organisere som private pumpelag, kræver vandløbsmyndighedens godkendelse,  

 jfr. lovens § 38. Den kompetente myndighed er vandløbsmyndigheden for det  

 vandløb, der ansøges om udpumpningstilladelse til.
 Kan der ikke opnåes enighed om etablering af et privat anlæg, kan  

 amtsrådet godkende oprettelse af et offentligt pumpelag.
Amtsrådets opgaver som ansvarlig for de offentlige pumpelag fremgår  

 nærmere af bekendtgørelsens kapitel 4, herunder er indholdet af  

 pumpelagsvedtægterne samt pumpelagsbidragenes fordeling og opkrævning  

 præciseret.
Amtsrådet kan efter bestemmelsen i § 17, stk. 2, i bekendtgørelse  

 nr. 424 af 7. september 1983 anmode ansøgeren om at udarbejde udkast til  

 vedtægt for laget.
 Eksisterende landvindingslag betragtes som offentlige pumpelag.
 8.3. Broer, opstemningsanlæg, flodemål m.m.
Anlæg af broer, overkørsler eller lignende og nedlægning af rørledninger,  

 kabler m.v. i vandløbet kræver vandløbsmyndighedens godkendelse.
Efter de  

 hidtidige regler kræves udelukkende godkendelse af anlæg, der påvirker  

 vandets frie løb.
Som konsekvens af formålsbestemmelsen i loven skal der  

 fremover også tages hensyn til den fastlagte vandløbskvalitet, idet anlæg  

 desuden kræver godkendelse, hvis de i øvrigt kan være til skade for  

 vandløbet, jfr. lovens § 48. Etablering af et styrt vil således kræve  

 vandløbsmyndighedens godkendelse, selv om det ikke har indflydelse på vandets  

 frie løb, da det kan hindre den naturlige op- og nedvandring af fisk og den  

 øvrige vandløbsfauna.
Vandløbsmyndigheden skal i godkendelsen af opstemningsanlæg m.v. bl.a.  

 fastsætte regler om indstrømningsanlægs, frislusers og lignende indretningers  

 dimensioner, koter m.v. til sikring af vandets frie løb samt den naturlig op-  

 og nedvandring af fisk og den øvrige vandløbsfauna.
Man henleder i denne  

 forbindelse opmærksomheden på de særlige bestemmelser i  

 ferskvandsfiskerilovens kapitel 4 til sikring af vildfiskens passage.
 Der skal yderligere fastsættes regler om opstemningsanlægs drift,  

 sammenholdt med bestemmelserne i lovens § 27, stk. 4, og regler om flodemål  

 herunder om flodemålsmærker samt om kontrol af flodemål.
 Det bemærkes, at udnyttelse af et opstemningsanlæg til andet formål,  

 f.eks. overgang til udnyttelse af vandkraften til energiproduktion, ligeledes  

 kræver vandløbsmyndighedens forudgående godkendelse.
 8.4. Behandling af sager om regulering, udpumpningsanlæg, broer m.v.
 Bekendtgørelsen indeholder regler om hvilke oplysninger, der skal  

 foreligge i forbindelse med det enkelte projekt, jfr. bekendtgørelsens § 17.
 Vandløbsmyndigheden kan ved behandlingen af sagen indhente yderligere  

 oplysninger, jfr. § 17, stk. 2. i bekendtgørelsen.
 Når vandløbsmyndigheden skal afgøre om en regulering m.v. bør godkendes,  

 skal der tages hensyn til samtlige afvandingsinteresser ved vandløbet, og det  

 skal sikres, at det ansøgte er foreneligt med hensynet til den målsætning,  

 der er fastlagt for vandløbets miljømæssige kvalitet, jfr. lovens § 1.
 Forudsættes der godkendelse efter bestemmelserne i naturfredningsloven,  

 miljøbeskyttelsesloven, vandforsyningsloven eller ferskvandsfiskeriloven, kan  

 vandløbsmyndigheden først meddele tilladelse, når der foreligger en  

 godkendelse efter disse love (bekendtgørelse nr. 424 af 7. september 1983, §  

 23). I den forbindelse skal det fremhæves, at der er indført et  

 kompetenceskift for at koordinere administrationen af vandløbsloven og en  

 række andre love, jfr. bekendtgørelsens § 3, stk. 3. og 4. og ovenfor under  

 pkt. 4.1.
Før vandløbsmyndigheden tager stilling til, om sagen bør fremmes, afholdes  

 en høringsrunde, hvor vandløbsmyndigheden indhenter udtalelse om sagen fra  

 andre interesserede myndigheder.
Fredningsmyndigheder og fiskeriministeriet  

 samt endvidere andre kommunalbestyrelser og amtsråd med interesse i sagen bør  

 høres.
I hovedstadsområdet skal der endvidere indhentes en udtalelse fra  

 hovedstadsrådet.
Det bør overvejes, om det i det enkelte tilfælde vil være  

 rimeligt at indhente en udtalelse fra de lokale landboorganisationer,  

 Friluftsrådet og Dansk Dambrugerforening.
 Specielt i forbindelse med tørlægning af eller sænkning af vandstanden i  

 søer skal der desuden indberettes til miljøstyrelsen, såfremt søen anvendes  

 til badning eller antages at have betydning for den fremtidige, almindelige  

 vandforsyning på grund af sin beliggenhed og størrelse.
Beslutter vandløbsmyndigheden at fremme sagen, skal den offentliggøre en  

 meddelelse om ansøgningen i stedlige blade, samt oplyse at det er muligt at  

 fremkomme med indsigelser inden for en frist på mindst 4 uger.
Under  

 offentlighedsfasen kan vandløbsmyndigheden afholde et møde om sagen.
Skønner vandløbsmyndigheden, at det ansøgte ikke har væsentlig indflydelse  

 på vandløbets afstrømningsmæssige eller miljømæssige forhold, kan den  

 beskrevne procedure for behandling af visse sager fraviges, jfr.  

 bekendtgørelsens § 21. Formålet med denne bestemmelse er at give  

 vandløbsmyndigheden mulighed for umiddelbart at meddele tilladelse i mindre  

 sager om anlæg af nye vandløb og anlæg af eller ændring af broer, overkørsler  

 eller lignende.
Opmærksomheden henledes i denne forbindelse på, at  

 vandløbsmyndigheden i samme udstrækning har mulighed for at tillade  

 igangsættelse af anlægsarbejder, selv om vandløbsmyndighedens afgørelse  

 påklages, jfr. § 36 i bekendtgørelsen (i bilag til cirkulæret er optaget  

 forslag til formulering af aftaler i den slags sager).
Det fremgår af bekendtgørelsens § 23 hvilke forhold, der skal være  

 indeholdt i en godkendelse.
En godkendelse af en foranstaltning skal  

 indeholde endelig afgørelse om eventuelle økonomiske spørgsmål, om  

 arealerhvervelser og rådighedsindskrænkninger samt om erstatninger for disse,  

 jfr. lovens kapitler 13 og 14.
Ved godkendelsen kan vandløbsmyndigheden fastsætte en ramme for, hvor  

 meget de endelige udgifter kan tillades at fravige overslagsprisen.
Berørte  

 lodsejere kan endvidere tage forbehold herfor.
 Afgørelser meddeles efter bestemmelserne i lovens §§ 75 og 76.
Vandløbsmyndighedernes godkendelse af reguleringer m.v. af vandløb skal  

 registreres, jfr. § 8 i bekendtgørelse nr. 49 af 15. februar 1985 om  

 klassifikation og registrering af vandløb og om regulativer for offentlige  

 vandløb.
Oplysninger om de i godkendelsen indeholdte ændringer af forholdene  

 ved vandløbet skal endvidere snarest muligt indgå i regulativet evt. i form  

 af et tillæg.
I disse tilfælde kræves det dog ikke, at den foreskrevne  

 procedure i bekendtgørelsen om vandløbsregulativer m.v. følges.
 Vandløbsmyndighederne har mulighed for at opkræve gebyrer for behandlingen  

 af sager efter lovens kapitel 6, 9 og 10, jfr. kapitel 7 i bekendtgørelse nr.  

 424 af 7. september 1983. Gebyrordningen er nærmere omtalt nedenfor, pkt.  

 12.2.
 Vandløbsmyndighedens beslutninger om regulering m.v. kan påklages efter  

 bestemmelserne i bekendtgørelsens kapitel 9 sammenholdt med lovens kapitel  

 16.
9. Vandløbsvedligeholdelse I forbindelse med lovens ikrafttræden vil miljøstyrelsen udsende en  

 vejledning om vandløbsvedligeholdelse.
Vejledningen anviser, hvordan  

 vandløbsvedligeholdelsen i det enkelte tilfælde kan tilrettelægges og udføres  

 mest hensigtsmæssigt, så formålsbestemmelsen i vandløbsloven tilgodeses.
 Vedligeholdelsen af offentlige vandløb påhviler vandløbsmyndigheden.  

 Bredejerne har ansvaret for vedligeholdelsen af private vandløb.  

 Vandløbsmyndigheden har mulighed for at fastsætte bestemmelser om  

 vedligeholdelsens omfang og udførelse i private vandløb, jfr. lovens § 36.
Vandløbsvedligeholdelsen skal sikre, at vandløbene kan anvendes til  

 afledning af vand, men samtidig skal den udføres, så vandløbskvaliteten  

 svarer til den miljømæssige målsætning for vandløbet, jfr. lovens § 1.  

 Vandløbsmyndigheden skal således gradvist ændre den hidtidige  

 vedligeholdelsespraksis, så vedligeholdelsen bringes i overensstemmelse med  

 de krav, der stilles til vandløbets fysiske forhold i  

 recipientkvalitetsplanerne.
I vejledningen er der opregnet en række  

 forskellige vedligeholdelsesmetoder svarende til vandløb med forskellig  

 recipientkvalitetsmålsætning.
Vedligeholdelsen kan ikke ændres i strid med  

 bestemmelserne i regulativet.
Hidtil er grødevæksten stort set alene blevet begrænset ved mekaniske  

 metoder.
Der åbnes nu adgang for at anvende biologiske metoder.
Her tænkes  

 primært på skyggegivende vegetation på vandløbets bredder.  

 Vandløbsmyndigheden har mulighed for at foretage beplantning langs vandløb,  

 og for at påbyde bredejere at bevare skyggegivende vegetation, jfr. lovens §  

 34. Vandløbsmyndigheden bør ikke disponere over større arealer til  

 beplantning, end der kan kræves friholdt for dyrkning m.v. i medfør af lovens  

 § 69. Beplantning langs vandløbene kan i visse tilfælde ikke gennemføres uden  

 tilladelse efter naturfredningslovens § 47 a.
 Udgifterne til beplantning og dens vedligeholdelse påhviler  

 vandløbsmyndigheden.
 Afskåret grøde skal nu optages, medmindre grøden ikke er til skade for  

 vandløbet eller for det vandområde, som vandløbet udmunder i (lovens § 27,  

 stk. 3). Det er ligeledes i loven fastsat, at slam, grøde og andet, der  

 ophobes ved stemmeværker eller lignende ikke må videreføres, hvis det er til  

 skade for vandløbet (lovens § 27, stk. 4). Bestemmelser til sikring heraf kan  

 for offentlige vandløb optages i regulativerne.
10. Restaurering af vandløb 10.1. Restaureringers formål og omfang m.v.
 De nærmere bestemmelser om fremgangsmåden ved vandløbsmyndighedernes  

 restaurering af vandløb er fastsat i bekendtgørelse nr. 424 af 7. september  

 1983 om vandløbsregulering m.v. samt om restaurering af vandløb.
Formålet med en vandløbsrestaurering er at genskabe en vandløbskvalitet  

 svarende til den målsætning, der er fastsat for vandløbet i  

 recipientkvalitetsplanlægningen.
Restaurering kan foretages ved de fysiske  

 indgreb, som er udtømmende angivet i lovens § 37, stk. 1. Der kan f.eks.  

 udlægges grusbanker eller etableres forskellige former for fiskeskjul.
Iværksættelse af vandløbsrestaureringer forudsætter, at vandløbets evne  

 til afledning af vand ikke påvirkes væsentligt.
Det forudsættes ligeledes, at  

 restaureringen ikke medfører væsentlige anlægs- eller driftsudgifter for  

 jordbruget til opretholdelse af de bestående afvandingsforhold.
Det bemærkes,  

 at en restaurering ikke udelukker en senere forbedring af de  

 afstrømningsmæssige forhold i vandløbet.
Sådanne sager skal behandles efter  

 reglerne i lovens kapitel 6 om regulering af vandløb.
Der har hidtil kun været iværksat få restaureringsprojekter, og derfor er  

 det eksisterende erfaringsmateriale begrænset.
Det anbefales derfor, at der i  

 en overgangsperiode etableres yderligere forsøg i forskellige dele af landet,  

 så der bl.a. skabes et bedre grundlag for at vurdere de afvandingsmæssige  

 konsekvenser af vandløbsrestaureringer.
I en periode vil det således være  

 nødvendigt ved nogle restaureringsprojekter, at vandløbsmyndigheden  

 igangsætter forsøg på enkeltstrækninger af vandløbet, inden det egentlige  

 projekt startes op.
 Man henleder endvidere opmærksomheden på, at en mere miljøvenlig  

 vedligeholdelse i nogle situationer i sig selv kan have en tilstrækkelig  

 restaurerende effekt på vandløbet.
I offentlige vandløb gennemføres foranstaltningerne af  

 vandløbsmyndigheden.
Er flere kommuner eller amtskommuner involveret,  

 udarbejder de berørte vandløbsmyndigheder i samarbejde et  

 restaureringsforslag.
 I hovedstadsområdet bør restaureringsprojekter udarbejdes i samarbejde med  

 hovedstadsrådet som recipientansvarlig myndighed.
 Ønskes et privat vandløb inddraget under et restaureringsprojekt iværksat  

 af vandløbsmyndigheden, må vandløbet forinden overtages som offentligt.
 Ønsker bredejere at gennemføre restaureringsprojekter, skal projektet  

 forudgående godkendes af vandløbsmyndigheden efter de almindelige  

 bestemmelser i lovens kapitel 6 om regulering af vandløb.
 Hvis vandløbet er fredet eller beskyttet efter bestemmelserne i § 43 i  

 naturfredningsloven, kræver iværksættelsen af et restaureringsprojekt, at der  

 forinden indhentes godkendelse fra fredningsnævnet eller fra amtsrådet, i  

 hovedstadsområdet fra hovedstadsrådet.
Udgifterne ved vandløbsrestaureringer, der iværksættes af  

 vandløbsmyndigheden, afholdes af vandløbsmyndigheden.
Ved større  

 restaureringsprojekter er der mulighed for at søge om tilskud til dækning af  

 anlægsudgifter m.v. fra miljøstyrelsen.
Ansøgningen om tilskud skal indeholde  

 en udførlig redegørelse for restaureringsprojektet, jfr. bekendtgørelsens §  

 29. Hvis projektets økonomi er baseret på det ansøgte tilskud, må  

 igangsættelsen afvente tilsagn om tilskud.
10.2. Behandling af forslag til restaureringer Vandløbsmyndighedens forslag til restaureringsprojekt fremlægges for  

 offentligheden til gennemsyn.
Bredejere og andre interesserede skal  

 underrettes skriftligt om fremlæggelsen.
Forslaget sendes samtidig til de klageberettigede organisationer.
Det bør  

 overvejes, om det i enkelte tilfælde vil være rimeligt at underrette de  

 lokale landboorganisationer, Friluftsrådet og Dansk Dambrugerforening om  

 forslaget.
Forslaget sendes samtidig til høring hos berørte myndigheder.
De  

 høringsrelevante myndigheder kan være andre kommuner eller amtskommuner, der  

 berøres af projektet, miljøstyrelsens ferskvandslaboratorium,  

 fiskerimyndigheder og miljøstyrelsen.
Formålet med offentlighedsfasen er at give bredejerne og andre med  

 interesse i vandløbet mulighed for på et så tidligt tidspunkt som muligt at  

 blive orienteret om de påtænkte restaureringsforanstaltninger.
Intentionen er  

 at sikre borgerne størst mulig medindflydelse allerede på planlægnings- og  

 projekteringsstadiet.
Vandløbsmyndigheden kan som led i inddragelsen af borgerne afholde et  

 offentligt møde under offentlighedsfasen.
Mødet giver vandløbsmyndigheden  

 lejlighed til at præsentere restaureringsprojektet nærmere, samt mulighed for  

 at andre berørte myndigheder, organisationer og enkeltpersoner kan deltage i  

 diskussionen af restaureringsforslaget.
 Beslutningen om vedtagelse af et restaureringsprojekt skal offentliggøres  

 og kan påklages efter bestemmelserne i lovens kapitel 16. De vedtagne  

 restaureringsforanstaltninger skal optages i regulativet for det pågældende  

 vandløb.
11. Tilsyn Tilsynet med amtsvandløb og offentlige pumpelag hører under amtsrådet som  

 følge af, at amtsrådet er vandløbsmyndighed for amtsvandløbene og de  

 offentlige pumpelag, jfr. lovens § 7, stk. 1.
 Amtsrådets tilsynsopgaver varetages i København og Frederiksberg kommuner  

 af hovedstadsrådet.
 Kommunalbestyrelsen fører tilsvarende tilsyn med kommunevandløb og private  

 vandløb som vandløbsmyndighed for disse vandløb, jfr. lovens § 7, stk. 2.
Kommunalbestyrelsen har som hidtil mulighed for efter aftale at overdrage  

 den tekniske udførelse af tilsynet til amtsrådet.
Overdragelsen af tilsynet  

 vil f.eks. være hensigtsmæssigt ved de vandløb, hvor amtskommunen i forvejen  

 fører tilsyn med vandkvaliteten i sin egenskab af recipientkvalitetsansvarlig  

 myndighed.
Kompetencen til at gribe ind over for ulovlige forhold m.v. ligger  

 imidlertid fortsat hos den vandløbsmyndighed, som er ansvarlig for det  

 pågældende vandløb og for tilsynets udførelse efter loven.
 Vandløbsmyndigheden bestemmer hvornår, der foretages et systematisk  

 tilsyn, hvor de forhold, der nævnes nedenfor, kontrolleres.
 Ved private drænings- og udgrøftningsanlæg kan tilsynet dog begrænses til  

 at udføres i forbindelse med konkrete sager, der rejses over for  

 vandløbsmyndigheden.
Tilsynet omfatter kontrol med, hvorledes vedligeholdelsen er udført.
I den  

 forbindelse skal vandløbsmyndigheden påse, om der (fortsat) er behov for at  

 fastsætte bestemmelser om skikkelse eller vandføringsevne for private  

 vandløb, jfr. lovens § 15. Vandløbsmyndigheden skal ligeledes vurdere, om der  

 er behov for at fastsætte eller ændre bestemmelser om vedligeholdelsen af  

 private vandløb, jfr. lovens § 36.
 For såvel offentlige som private vandløb omfatter tilsynet en vurdering  

 af, om der er behov for meddelelse af påbud om opsamling af slam m.v. ved  

 stemmeværker (lovens § 27, stk. 4) og om hegning af arealer, der benyttes til  

 græsning for løsgående husdyr (lovens § 29).
 Tilsynet omfatter endvidere kontrol med broer og opstemningsanlæg, jfr.  

 bestemmelserne i lovens kapitel 10. Herunder skal flodemål kontrolleres, og  

 det bør undersøges, om der er behov for at fastsætte eller ændre flodemål i  

 medfør af lovens § 49. Vandløbsmyndigheden skal endvidere vurdere, om der er  

 behov for at meddele påbud om nedlæggelse eller ændring af opstemningsanlæg,  

 der er til væsentlig skade for vandløbskvaliteten, jfr. lovens § 50.
 Af øvrige forhold, som tilsynsmyndigheden må være opmærksom på, kan nævnes  

 sejlads på vandløb, herunder om der er behov for regulering af sejladsretten,  

 jfr. lovens § 4, stk. 3.
 Ved tilsynet skal det desuden kontrolleres, om der er sket beskadigelser  

 eller begået ulovlige forhold ved vandløb og anlæg m.v. omfattet af loven.
Bliver vandløbsmyndigheden opmærksom på et ulovligt forhold skal den  

 foranledige det ulovlige forhold bragt til ophør, medmindre der er tale om  

 forhold af ganske underordnet betydning, jfr. lovens § 54 a.
Hvis  

 vandløbsmyndigheden bliver opmærksom på et igangværende ulovligt forhold, må  

 den således, medmindre forholdet er af ganske underordnet betydning, søge at  

 bringe det til ophør gennem meddelelse om standsning af den ulovlige  

 handling.
I denne forbindelse må vandløbsmyndigheden overveje, om der kan ske  

 retlig lovliggørelse gennem meddelelse af den fornødne tilladelse, eller om  

 der kan ske fysisk lovliggørelse gennem krav om ændring eller fjernelse af  

 det ulovlige forhold.
 Ved tilsynet skal det desuden undersøges om tidligere meddelte påbud eller  

 forbud er efterkommet (lovens § 54). Er påbud eller forbud efter loven ikke  

 efterkommet, må vandløbsmyndigheden tage stilling til, om der skal indgives  

 politianmeldelse i henhold til lovens § 85, samt til om vandløbsmyndigheden  

 skal foretage det fornødne på den forpligtedes regning, jfr. lovens § 54,  

 stk. 3.
 Vandløbsmyndigheden har mulighed for i visse situationer at træffe særlige  

 foranstaltninger, jfr. lovens § 55. Politiet yder om fornødent bistand hertil  

 efter regler fastsat efter forhandling mellem miljøministeren og  

 justitsministeren.
 Tilsynet indebærer endelig en kontrol af, at der ikke er dyrket, hegnet,  

 bebygget m.v. i strid med bestemmelserne i lovens § 69.
Hvis vandløbsmyndigheden ved tilsynet bliver opmærksom på forhold, der er  

 i strid med bestemmelserne i ferskvandsfiskeriloven, indberettes dette til  

 fiskerimyndighederne.
Der indberettes tilsvarende til andre relevante  

 myndigheder, hvis vandløbsmyndigheden bliver opmærksom på andre forhold, der  

 er i strid med anden lovgivning, og som hindrer opfyldelsen af målsætningen  

 for vandløbet.
 Et tilsyn tilrettelægges således, at lodsejerne og andre med interesse i  

 vandløbet har mulighed for at deltage i tilsynet.
12. Forskellige bestemmelser 12.1. Bidrag Grundejere m.v. kan være pålagt bidrag til dækning af udgifter til  

 regulering og vedligeholdelse, jfr. bl.a. lovens § 24, § 31, stk. 2 og § 35.  

 Ejere af anlæg, som påfører vandløb ulemper, jfr. bestemmelserne i lovens §  

 68, kan pålægges at yde bidrag til vandløbets regulering og vedligeholdelse.  

 Man skal i denne forbindelse understrege vigtigheden af, at myndighederne ved  

 godkendelse af spildevandsudledninger i medfør af miljøbeskyttelsesloven  

 sikrer etablering af forsinkelsesbassiner for at undgå unødvendige  

 belastninger af og behov for reguleringer af vandløbene.
Udgifter, som vandløbsmyndigheden har afholdt på forskud, eller som er  

 afholdt på dennes garanti, har samme fortrinsret som de kommunale skatter,  

 der hviler på faste ejendomme.
Ved manglende betaling af bidragene, kan de  

 inddrives ved udpantning, jfr. lovens § 65.
 Bidrag til regulering og vedligeholdelse af amtsvandløb og bidrag til  

 offentlige pumpelag opkræves sammen med og efter samme regler som de  

 kommunale ejendomsskatter, jfr. lovens § 65, stk. 3.
Amtsrådet skal hvert år inden den 1. oktober oplyse kommunalbestyrelsen om  

 de bidrag, der ved amtsvandløb påhviler hver enkelt ejendom.
I § 13 i  

 bekendtgørelse nr. 424 af 7. september 1983 om vandløbsregulering m.v. er  

 dette bestemt, for så vidt angår pumpelagsbidrag.
Bidrag til regulering og vedligeholdelse af kommunevandløb opkræves  

 tilsvarende sammen med og efter samme regler som de kommunale  

 ejendomsskatter.
De nævnte bidrag skal opføres som en særlig post på  

 ejendomsskatteopgørelserne, således at vandløbs- og pumpelagsbidrag opføres  

 hver for sig.
Hvis der er pålagt ejendomme bidragspligt til dækning af lån  

 optaget af kommunalbestyrelsen eller på dennes garanti i forbindelse med  

 foranstaltninger efter vandløbsloven, som de pågældende ejendomme har fordel  

 af, skal kvitteringsblanketterne for de kommunale ejendomsskatter påføres en  

 tydelig trykt eller påstemplet henvisning hertil.
12.2. Gebyrer Baggrunden for hjemmelen til, at der kan fastsættes regler om  

 vandløbsmyndighedernes og miljøstyrelsens adgang til at opkræve gebyrer, er i  

 følge bemærkningerne til bestemmelsen et ønske om at skabe mulighed for  

 gennem gebyrer at dække sagsomkostninger for en række af de sager, hvor  

 sagsomkostningerne efter det hidtidige myndighedssystem betales af parterne.
Vandløbsmyndighedens adgang til at opkræve gebyrer er fastsat i § 25 i  

 bekendtgørelse nr. 424 af 7. september 1983 om vandløbsregulering m.v.  

 Gebyrer kan opkræves for sager om regulering af vandløb m.v., etablering af  

 udpumpningsanlæg, broer og opstemningsanlæg.
Efter bestemmelsen henregnes  

 gebyret til anlægsudgiften, såfremt anlægsarbejderne gennemføres, for at  

 sikre, at gebyret fordeles forholdsmæssigt på de ejendomme, der er berørt af  

 det pågældende projekt.
Gebyret kan først opkræves, når det er bestemt, at  

 sagen skal fremmes, jfr. § 19 i bekendtgørelsen.
 Vandløbsmyndigheden kan undlade at opkræve gebyr for mindre sager efter  

 bekendtgørelsens §§ 8, 9 og 14.
 Såfremt vandløbsmyndigheden beslutter at indføre en gebyrordning, er man  

 begrænset af bestemmelsen i bekendtgørelsens § 25. Der kan således maksimalt  

 opkræves 2 pct. af anlægsudgiften dog mindst 3000,- kr., og kun sager efter  

 bekendtgørelsens §§ 8, 9 og 14 kan fritages for gebyr.
 Det anbefales, at vandløbsmyndigheden træffer beslutning om, hvordan  

 gebyrordningen skal tilrettelægges i kommunen/ amtskommunen, og at  

 beslutningen herom bekendtgøres på sædvanlig vis.
 Miljøstyrelsen har efter § 26 i bekendtgørelse nr. 424 af 7. september  

 1983 en tilsvarende adgang til at opkræve gebyr for behandlingen af  

 klagesager.
I forbindelse med realitetsafgørelsen i klagesagen træffer miljøstyrelsen  

 beslutning om den endelige fordeling af gebyret i klagesagen.
Miljøstyrelsen  

 har således mulighed for at fordele gebyret, så det ikke udelukkende belaster  

 klageren.
Efter omstændighederne kan miljøstyrelsen således bestemme, at den  

 der får medhold i klagen friholdes for gebyr, men at dette pålægges den part,  

 der ikke får medhold.
Der kan ligeledes blive tale om at fordele gebyret  

 mellem klagerne, hvis flere klager, samt om at henregne gebyret til  

 anlægsudgiften, såfremt anlægsarbejderne gennemføres.
Der kan forekomme situationer, hvor det vil være rimeligt, at  

 vandløbsmyndigheden betaler gebyret for klagesagen.
Har en ansøger  

 eksempelvis betalt gebyr i 1. instansen i forbindelse med en godkendelse af  

 et projekt, forekommer det urimeligt, at gebyret i en klagesag pålægges  

 ansøgeren, hvis vandløbsmyndighedens godkendelse ophæves af miljøstyrelsen.
12.3. Andre bestemmelser Hvis en foranstaltning efter vandløbsloven berører et anlæg, der kan  

 eksproprieres til efter anden lovgivning, afgør den ansvarlige for det  

 berørte anlæg, hvilke foranstaltninger, der skal træffes af hensyn til  

 anlægget og dets udvidelsesmuligheder, og hvem der skal udføre de arbejder,  

 der skal udføres på det berørte anlæg, jfr. lovens § 64, stk. 1. Sagen  

 behandles i øvrigt efter vandløbslovens almindelige regler.
 Berøres bestående afvandingsforhold eller mulighederne for en fremtidig  

 ordning af sådanne af et anlæg, der kan eksproprieres til efter  

 bestemmelserne i lov om fremgangsmåden ved ekspropriation vedrørende fast  

 ejendom, skal anlægsmyndigheden og vandløbsmyndigheden forud for  

 besigtigelsesforretningen forhandle om hvilke foranstaltninger, der skal  

 træffes af hensyn til afvandingsforholdene, jfr. lovens § 64, stk. 2.
Med anlæg tænkes på offentlige anlæg som veje og jernbaner.
Endvidere er  

 eksempelvis flyvepladser og militære anlæg omfattet af bestemmelsen.
I tilfælde af enighed mellem myndighederne kan nødvendige ekspropriationer  

 gennemføres efter den nævnte lov, såfremt ekspropriationskommissionen kan  

 tiltræde aftalen.
I andre tilfælde følges de almindelige regler herom i  

 vandløbsloven.
13. Klage Afgørelser truffet efter vandløbsloven skal meddeles skriftligt.  

 Underretningen skal indeholde oplysninger om klagemyndighed og -frist.  

 Ansøgeren eller de, der er ansvarlige for forholdet skal underrettes, og  

 herudover skal der ske underretning til berørte myndigheder, enhver der må  

 antages at have en individuel, væsentlig interesse i sagen samt til Danmarks  

 Naturfredningsforening og Danmarks Sportsfiskerforbund, som efter loven er  

 klageberettigede i visse typer af sager, jfr. lovens § 84, stk. 2. De nævnte  

 foreninger skal kun underrettes, såfremt de er klageberettigede, jfr. § 35,  

 stk. 2 i bekendtgørelse nr. 424 af 7. september 1983 om vandløbsregulering  

 m.v.
 Det er ikke præciseret i loven hvilke privatpersoner, der skal have  

 meddelelse om en afgørelse, men i eksempelvis regulerings- og  

 vedligeholdelsessager efter kapitel 6 og 7 vil det være naturligt, at de  

 bredejere og andre lodsejere, der berøres af regulering m.v., får  

 underretning om den meddelte tilladelse.
 Den kreds af privatpersoner, der skal have underretning om en afgørelse,  

 kan således være ret omfattende, og der er derfor givet mulighed for, at de  

 nævnte privatpersoner og organisationer underrettes ved offentlig  

 annoncering, jfr. lovens § 75, stk. 2, 3. pkt.
 Omfatter en afgørelse et påbud eller forbud, skal der være fastsat en  

 frist for afgørelsens efterkommelse, jfr. lovens § 76, stk. 2.
 Inden der træffes afgørelse om påbud eller forbud, skal adressaten for  

 disse beslutninger skriftligt underrettes om sagen og gøres bekendt med sin  

 adgang til aktindsigt og til at udtale sig efter offentlighedsloven, jfr. §  

 77, stk. 1.
 Disse bestemmelser finder imidlertid ikke anvendelse på meddelelse om  

 standsning af arbejder, som er påbegyndt uden fornøden tilladelse eller  

 godkendelse, eller meddelelse om at eftekomme en tidligere truffet afgørelse,  

 jfr. lovens § 77 a.
Hovedstrukturen i myndighedssystemet på klageområdet er, at miljøstyrelsen  

 er klageinstans for afgørelser truffet af vandløbsmyndigheden, mens  

 landvæsenskommissionens kendelser kan påklages til  

 overlandvæsenskommissionen.
De mere detaljerede bestemmelser om  

 klagemyndigheder fremgår af pkt. 4 oven for om myndighedssystemet.
 I bekendtgørelse nr. 424 af 7. september 1983 om vandløbsregulering m.v.  

 er klageadgangen nærmere afgrænset, for så vidt angår de nævnte  

 organisationer.
 Der er fastsat en klagefrist på 4 uger fra den dag, afgørelsen er meddelt.  

 Fristens længde svarer til de frister, der gælder i miljøbeskyttelsesloven.  

 Klage indgives igennem den myndighed, der har truffet afgørelsen, jfr. lovens  

 § 83.
En klage har generelt opsættende virkning for påbud eller forbud meddelt  

 efter vandløbsloven.
Visse kategorier af anlægsarbejder kan iværksættes  

 uanset, at der er indgivet klage over tilladelsen, jfr. bestemmelserne i § 36  

 i bekendtgørelse nr. 424 af 7. september 1983 om vandløbsregulering m.v.
14. Ikrafttrædelsesbestemmelser Ved vandløbslovens ikrafttræden den 1. november 1983 ophæves  

 landbrugsministeriets cirkulære nr. 256 af 18. oktober 1949 om vandløbsbøgers  

 indretning og førelse, cirkulære nr. 48 af 2. marts 1950 om kommunernes  

 pligter og beføjelser i henhold til vandløbsloven af 11. april 1949,  

 cirkulære nr. 26 af 15. februar 1951 om vandløbsloven, cirkulære nr. 51 af 7.  

 marts 1962 om behandling af sager om tilladelse efter vandløbslovens § 48 til  

 vandingsanlæg og cirkulære nr. 93 af 3. maj 1963 om vedligeholdelse af  

 offentlige vandløb m.v.
 Dette cirkulære erstatter miljøstyrelsens cirkulære af 23. september 1983  

 om vandløbsloven.
Miljøstyrelsen, den 26. februar 1985 Jens Kampmann / Poul Erik Sørensen Bilag Overenskomst om rørledning i henhold til § 8 i bekendtgørelse nr. 424 af  

 7. september 1983 om vandløbsregulering m.v., herunder om restaurering af  

 vandløb.
 Vi undertegnede NN som ejer af matr.nr.. . . . . . . . . .
 og PP som ejer af matr.nr. . . . . . . . .
 er år 19 . . . . . . . . den . . . . . . . . . .blevet enige om nedlægning  

 af en rørledning over matr.nr. . . . . . . . . . . .
 Rørledningen nedlægges med dimension . . . . . . . .
 og fald i henhold til et af . . . . . . . . .
 udarbejdet projekt dateret. . . . . . . . .
 Arbejdet gennemføres på NN's foranstaltning, idet PP inden . . . . . . til  

 NN indbetaler et ikke tilskudsberettiget beløb, stort . . . . . . .
 Eventuelt tilskud tilfalder herefter alene NN.
 Arbejdet skal påbegyndes snarest muligt efter, at lån og tilskud er i  

 orden, og det skal være fuldført inden den . . . . . . . . .
 Den fremtidige vedligeholdelse af rørledningen foretages af . . . . . . .
 idet de ved ovennævnte arbejdes gennemførelse tilvejebragte forhold  

 bevares.
 Overenskomsten tinglyses (med henvisning til et vedlagt rids) på NN's  

 foranstaltning som servitutstiftende på matr.nr. . . . . . . . . .
 Godkendelsen meddeles efter bestemmelserne i vandløbslovens §§ 75 og 76 og  

 kan påklages til miljøstyrelsen, jfr. lovens kapitel 16 og kapitel 9 i  

 bekendtgørelse nr. 424 af 7. september 1983 om vandløbsregulering m.v.,  

 herunder om restaurering af vandløb.
 . . . . . . . den . . . . . . 19 . . . . .
 P.K.V.
