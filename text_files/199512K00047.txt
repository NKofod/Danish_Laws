Nr LSF 47 Forslag til Lov om afholdelse af vejledende folkeafstemning om Danmarks  

 udlændingepolitik Fremsat af Tom Behnke (FP) Kim Behnke (FP) Aage Brusgaard (FP) Kirsten  

 Jacobsen (FP) den 26. oktober 1995 § 1. Der afholdes en vejledende folkeafstemning i forbindelse med  

 førstkommende valg til kommunalbestyrelser og amtsråd.
 Stk. 2. Ved folkeafstemningen stemmes der »ja« eller  

 »nej« til følgende spørgsmål:
1) Skal valgret og valgbarhed ved kommunale valg for andre udlændinge end  

 EU-borgere og norske og islandske statsborgere afskaffes? 2) Skal opholdstilladelser til flygtninge være midlertidige og kun  

 tildeles med en klar understregning af, at de pågældende er forpligtet til at  

 vende tilbage til deres hjemland, så snart FN vurderer, at forholdene  

 tillader det? 3) Skal udlændinges retskrav om familiesammenføring her i landet  

 afskaffes? 4) Skal udenlandske statsborgere, der har afsonet fængselsstraf i Danmark,  

 udvises straks efter strafafsoningen? 5) Skal det offentlige ophøre med at finansiere modersmålsundervisning for  

 herboende udlændinge? 6) Skal betingelserne for opnåelse af dansk statsborgerskab skærpes,  

 herunder ved krav om, at ansøgerne skal være straffri, skal beherske det  

 danske sprog i skrift og tale og skal være i stand til at klare sig selv  

 økonomisk? § 2. Berettiget til at deltage i afstemningen er enhver, der på  

 afstemningsdagen opfylder betingelserne for valgret til Folketinget, og som  

 er optaget på de valglister, der er omtalt i stk. 2.
 Stk. 2. Det påhviler kommunalbestyrelsen at udarbejde en valgliste  

 over kommunens vælgere og at udsende valgkort efter reglerne i kapitel 4 i  

 lov om valg til Folketinget.
 Stk. 3. Bekendtgørelse om afstemningen sker i overensstemmelse med  

 reglerne i § 21 i lov om valg til Folketinget.
 § 3. Bestemmelserne i §§ 97-103 og §§ 105-107 i lov om valg til  

 Folketinget finder tilsvarende anvendelse ved folkeafstemningen.
 § 4. Loven træder i kraft ved bekendtgørelsen i Lovtidende.
 Stk. 2. Loven gælder ikke for Grønland og Færøerne.
Bemærkninger til lovforslaget Almindelige bemærkninger Lovforslaget er i revideret form en genfremsættelse af tidligere  

 lovforslag, senest lovforslag nr.
L 33, folketingsåret 1993-94  

 (Folketingstidende 1993-94, forhandlingerne sp. 1764, 3975 og 4375 samt  

 tillæg A, sp. 531 og tillæg B, sp. 157).
 Lovforslaget har til formål at sikre, at den danske befolkning aktivt  

 inddrages i beslutninger om udformningen af den fremtidige udlændingepolitik.
 Dette opnås ved afholdelse af en vejledende folkeafstemning, der foreslås  

 afholdt i forbindelse med førstkommende valg til kommunalbestyrelser og  

 amtsråd.
 De i lovforslagets § 1, stk. 2, anførte afstemningstemaer dækker et bredt  

 spektrum af de problemer, Danmark er blevet påført som følge af en lang  

 årrækkes lovgivning på udlændingeområdet, en årrække, hvor den politiske  

 debat på udlændingeområdet har båret præg af tabuforestillinger og mangel på  

 realitetssans.
Fremskridtspartiet har gennem årene gang efter gang påpeget, at  

 udlændingepolitikken må ændres.
Fremskridtspartiet har talløse gange gjort  

 opmærksom på, at en hovedløs fortsættelse af den hidtidige udlændingepolitik  

 vil føre til en udgiftseksplosion og en utrolig dårlig ressourcestyring inden  

 for så centrale områder som social- og sundhedsvæsen, undervisning m.v.
Det politiske flertal, som har tegnet de sidste mange års udlændinge- og  

 flygtningepolitik, har lagt en tidsindstillet bombe under dansk økonomi.
Al  

 kritik, der er rejst af Fremskridtspartiet eller andre, er blevet afvist med  

 henvisning til, at kritikken var udtryk for et uacceptabelt  

 »menneskesyn«.
Der påhviler det politiske flertal et umådeligt ansvar og et yderst  

 vanskeligt forklaringsproblem i forhold til befolkningen.
Det gælder i  

 forhold til den enkelte dansker, herunder også ældre og svage grupper, der  

 vil blive nødsaget til at lide endog meget betydelige afsavn til fordel for  

 flygtninge, og det gælder i forhold til kommuner og amter, der løber risiko  

 for, at udgiftseksplosionen vælter den kommunale planlægning og økonomi i  

 årene, der kommer.
Fremskridtspartiet har tidligere fremsat lovforslag om folkeafstemning om  

 udlændingepolitikken.
Senest har Fremskridtspartiet - som nævnt ovenfor - i  

 folketingsåret 1993-94 fremsat lovforslag nr.
L 33 (forslag til lov om  

 afholdelse af vejledende folkeafstemning om Danmarks udlændingepolitik).  

 Lovforslaget blev ved tredje behandling forkastet med 115 stemmer (S, KF, V,  

 CD, RV og KRF) mod 7 (FP).
 Trods den massive afvisning af det tidligere fremsatte lovforslag har  

 forslagsstillerne valgt at genfremsætte forslaget i revideret udformning.
 Der er ikke tvivl om, at en folkeafstemning om disse centrale emner vil  

 engagere befolkningen og medvirke til en tiltrængt, alvorlig og saglig  

 folkelig debat og stillingtagen, der kan give regeringen og Folketinget et  

 bedre og mere sikkert beslutningsgrundlag for den kommende tids lovgivning.
Afstemningstemaerne er udvalgt således, at de dækker et bredt spektrum af  

 de problemer, Danmark er blevet påført som følge af skiftende regeringers og  

 folketingsflertals lovgivning på udlændingeområdet.
Der opnås gennem  

 sammensætning af afstemningstemaerne en alsidighed, der vil være fremmende  

 for en saglig og relevant debat om disse yderst væsentlige temaer.
 Forslagsstillerne er af den opfattlse, at en folkelig debat om disse  

 væsentlige temaer er både nødvendig, gavnlig og i sig selv rummer en  

 styrkelse af demokratiet.
 Det repræsentative demokrati har i øvrigt klart svigtet netop på  

 udlændingepolitikkens område, idet hverken den siddende regering eller de  

 tidligere regeringspartier nogen sinde er gået til valg på grundlag af den  

 udlændingepolitik, disse partier faktisk har ført.
Det repræsentative demokrati kan kun virke hensigtsmæssigt, hvis  

 politikerne har evne og vilje til effektivt at varetage befolkningens  

 interesser og i meget vidt omfang repræsentere befolkningens fælles  

 interesser.
En vejledende folkeafstemning letter i høj grad politikernes  

 muligheder herfor.
Det vil være et værdigt og helt naturligt skridt at spørge  

 befolkningen til råds om så centrale emner.
Ved et gennemføre en  

 folkeafstemning med en forudgående oplysningskampagne sikres, at alle  

 væsentlige synspunkter inddrages i debatten.
 Vedtagelsen af dette lovforslag vil være et vigtigt tiltag i demokratisk  

 retning på lovgivningsområder, der alt for længe har været domineret af  

 mangel på debat, mangel på realisme, mangel på konsekvensberegninger og  

 mangel på ressourcestyring.
 Forslagsstillerne er parat til under udvalgsarbejdet at drøfte, om der er  

 behov for at udvide kredsen af afstemningstemaer eller foretage ændringer i  

 lovforslaget.
