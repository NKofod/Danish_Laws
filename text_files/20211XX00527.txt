Skriftlig fremsættelse (23. februar 2022) Ministeren for fødevarer, landbrug og fiskeri (Rasmus Prehn):
 Herved tillader jeg mig for Folketinget at fremsætte:
Forslag til lov om ændring af lov om husdyrbrug og anvendelse af gødning m.v. (Betingelser for tildeling af over 170 kg kvælstof fra organisk gødning pr. hektar, administrative bødeforelæg m.v.) (Lovforslag nr.
L 132) Lovforslagets primære formål er at skabe hjemmel til en korrekt implementering af Danmarks undtagelse fra nitratdirektivet (den såkaldte kvægundtagelse), jf.
EU-Kommissionens gennemførelsesafgørelse (EU) 2020/1074 af 17. juli 2020 om indrømmelse af en undtagelse på anmodning fra Danmark i henhold til Rådets direktiv 91/676/EØF om beskyttelse af vand mod forurening forårsaget af nitrater, der stammer fra landbruget, således at der på bekendtgørelsesniveau kan rettes op på en eksisterende underimplementering.
Kvægundtagelsen giver mulighed for, at en jordbrugsvirksomhed med kvæg kan dække op til 230 kg af sit kvælstofbehov med husdyrgødning mod nitratdirektivets almindelige begrænsning på 170 kg, når jordbrugsvirksomheden opfylder en række betingelser, der skal imødegå udvaskning af kvælstof fra husdyrgødning til vandmiljøet.
Kvægundtagelsen giver således jordbrugsvirksomheden mulighed for at have et større dyrehold, end hvad der ellers ville have været tilladt med det samme jordtilliggende.
Efter kvægundtagelsens artikel 11, stk. 3, kan et kvægbrug ikke kan få tilladelse til at tildele mere end 170 kg kvælstof fra husdyrgødning pr. hektar året efter, at en overtrædelse af betingelserne for en tidligere meddelt tilladelse er konstateret og sanktioneret med bøde.
Denne betingelse fandtes også i kvægundtagelsen fra 2012 og i de senere kvægundtagelser.
Med lovforslaget skabes der hjemmel til at implementere denne del af kvægundtagelsen, hvorefter der er hjemmel til implementering af hele kvægundtagelsen.
 Med lovforslaget foreslås det endvidere, at hjemlen til gebyrfinansiering af kontrollen med overholdelse af betingelserne for tilladelse til udbringning af mere end 170 kg kvælstof fra organisk gødning pr. hektar årligt overføres fra tekstanmærkning nr. 193, stk. 1, ad 24.21.01 til § 24 på finansloven for finansåret 2022 til husdyrbrugloven.
 Desuden foreslås det, at der med lovforslaget skabes hjemmel i husdyrbrugloven til, at ministeren for fødevarer, landbrug og fiskeri efter forhandling med justitsministeren kan fastsætte regler om, at Landbrugsstyrelsen kan afgøre sager om overtrædelser af harmoniregler og fosforarealkrav med administrative bødeforelæg efter principperne i retsplejelovens § 832.
Der foreslås endvidere ændringer af af husdyrbruglovens bemyndigelse til at fastsætte fosforlofter, således at ministeren for fødevarer, landbrug og fiskeri får mulighed for at forenkle og forbedre reguleringen til imødegåelse af forurening af vandmiljøet med fosfor.
Det forudsættes bl.a., at såfremt der tilvejebringes et fagligt grundlag, der ud fra en miljømæssig betragtning og inden for de direktivmæssige rammer kan begrunde ophævelse af de skærpede fosforlofter ved målsatte søer, så skal det være inden for ministeren for fødevarer, landbrug og fiskeris bemyndigelse til at fastsætte fosforlofter at beslutte, at de skærpede fosforlofter ophæves og erstattes af en stramning af de generelle fosforlofter, så det gennemsnitlige beskyttelsesniveau ikke ændres.
Endeligt forslås der ændringer i den eksisterende bemyndigelse til at fastsætte regler om en generel forpligtigelse til at iværksætte erosionsforebyggende foranstaltninger.
Det indebærer bl.a., at ministeren får mulighed for at inddrage kortgrundlag over erosionsrisikoarealer i reguleringen af erosion af fosforholdig jord til vandmiljøet.
Samtidig forudsættes det, at tilsynsmyndighedens (kommunalbestyrelsens) mulighed for at meddele påbud om bestemte erosionsforebyggende foranstaltninger i så fald ikke nødvendigvis skal være afhængig af, at tilsynsmyndigheden har konstateret erosion, og at erosionshændelsen er sket under normale vejrforhold.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
