Skriftlig fremsættelse (6. februar  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om beskatning af rederivirksomhed  

 (tonnageskatteloven).
 Forslag til lov om ændring af afskrivningsloven  

 (ændringer som følge af tonnageskatteloven).
(Lovforslag nr.
L 93).
Regeringen ønsker at sikre danske rederiers  

 internationale konkurrenceevne.
Dette skal ske ved at indføre en  

 særlig tonnageskatteordning i Danmark.
Dansk skibsfart står over for en stadigt  

 stærkere konkurrence på et globalt marked, som er præget af  

 en høj grad af mobilitet.
For at kunne bevare den danske skibsfarts  

 position og internationale konkurrencedygtighed er det nødvendigt til  

 stadighed at tilpasse skibsfartens vilkår på en sådan  

 måde, at denne konkurrencedygtighed ikke undergraves.
Udviklingen har gennem en årrække som helhed  

 betragtet været negativ for den europæiske skibsfart.
EU-landenes  

 andel af verdenstonnagen har været støt nedadgående, mens  

 andelen for lande med store åbne skibsregistre har været  

 tilsvarende stigende.
En række lande har fundet det nødvendigt at  

 dæmme op for disse negative tendenser ved at indføre  

 særlige tonnageskatteordninger.
I Nordvesteuropa gælder det  

 indtil videre Norge, Holland, Storbritannien og Tyskland.
Der er netop  

 fremsat forslag til en tonnageskatteordning i Finland, og i andre EU-lande  

 overvejer man at gøre det samme.
 Regeringen finder det på denne baggrund  

 nødvendigt, at der sker den fornødne tilpasning af  

 vilkårene for at drive rederivirksomhed i Danmark, og at dette sker ved  

 at indføre en dansk tonnageskatteordning i lighed med de ordninger,  

 som allerede er indført, eller som inden for en overskuelig fremtid  

 kan forventes at blive indført i andre europæiske lande.
Tonnagebeskatning skal være frivillig for  

 rederierne.
Under en tonnageskatteordning erstattes den almindelige  

 selskabsbeskatning for rederiers vedkommende med en skat, der opkræves  

 efter størrelsen af den anvendte tonnage.
Skatten er den samme uanset  

 det faktiske driftsresultat, og skatten skal således også  

 betales, hvis driften giver underskud.
Der gives ikke fradrag for  

 driftsudgifter eller for afskrivninger på skibe i  

 tonnageskatteordningen.
Under tonnageskatteordningen fritages rederierne for den  

 relativt høje selskabsbeskatning og pålægges i stedet en  

 relativt lavere tonnageskat.
Til gengæld mister rederierne muligheden  

 for at foretage afskrivninger på skibe og andre driftsmidler.
Tonnagebeskatning vil således ikke  

 nødvendigvis indebære en lavere faktisk skattebetaling for  

 rederierne.
Fordelen for rederierne ligger i stedet i, at skattemæssige  

 overvejelser ikke i samme omfang som under de almindelige skatteregler vil  

 spille en rolle for de investeringsbeslutninger, der træffes.  

 Investeringer vil under en tonnageskatteordning i langt højere grad  

 end nu kunne foretages alene ud fra rene driftsmæssige  

 betragtninger.
 Idet jeg i øvrigt henviser til lovforslagenes  

 bemærkninger, skal jeg hermed anbefale forslagene til velvillig  

 behandling i Tinget.
