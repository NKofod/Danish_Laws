Bekendtgørelse om ændring af  

 bekendtgørelse om opgørelse og afregning af tilskud og tilsvar  

 i henhold til lov om kommunal udligning og generelle tilskud til kommuner og  

 amtskommuner § 1 I bekendtgørelse nr. 524 af 27. juni 2002 om opgørelse og  

 afregning af tilskud og tilsvar i henhold til lov om kommunal udligning og  

 generelle tilskud til kommuner og amtskommuner foretages følgende  

 ændring:
 1. § 10 affattes således:
 »§ 10. Tilskuddet i henhold til § 21 a, i lov om kommunal  

 udligning og generelle tilskud til kommuner og amtskommuner, fordeles til  

 kommuner, som modtager tilskud efter lovens § 18, efter følgende  

 kriterier:
 1)	80 pct. i forhold til det samlede antal flygtninge, som er visiteret  

 til boligplacering i kommunen.
 2)	20 pct. i forhold til nettotilflytningen til kommunen af 18-59  

 årige, der modtager en midlertidig  

 overførselsindkomst.
Stk. 2. Antallet af flygtninge, som er visiteret til  

 boligplacering i den enkelte kommune, oplyses fra Udlændingestyrelsen,  

 som træffer afgørelse om visitering i henhold til § 11 i  

 lov om integration af udlændinge i Danmark.
Fordelingen af antal  

 visiterede flygtninge, svarer til antal visiterede flygtninge i  

 regnskabsåret to år før tilskudsåret.
Stk. 3. Nettotilflytningen af personer på midlertidig  

 overførselsindkomst opgøres på baggrund af oplysninger  

 fra Danmarks Statistik.
Nettotilflytningen til kommunen opgøres som  

 tilflytningen fra en anden kommune fratrukket fraflytningen til en anden  

 kommune baseret på de seneste tre år, for hvilke der foreligger  

 statistiske oplysninger på fordelingstidspunktet.
Stk. 4. Kommuner, der ydes tilskud efter § 21a i  

 tilskuds- og udligningsloven, orienteres hvert år inden den 15. oktober  

 om tilskuddet for det kommende tilskudsår.« § 2 Bekendtgørelsen træder i kraft den 1. oktober 2002, og har  

 virkning fra og med fordelingen af tilskuddet for 2003.
