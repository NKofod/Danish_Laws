 Bekendtgørelse om  

 dækningsomfanget for ejerskifteforsikringer i henhold til lov om  

 forbrugerbeskyttelse ved erhvervelse af fast ejendom m.v.
 I medfør af § 5, stk. 3, i lov nr. 391 af 14. juni 1995  

 om forbrugerbeskyttelse ved erhvervelse af fast ejendom m.v., som senest  

 ændret ved lov nr. 437 af 31. maj 2000, fastsættes:
 § 1. Tilbud på ejerskifteforsikring, jf.  

 lovens § 5, stk. 1, nr. 1, og stk. 2, skal for at kunne  

 medføre de i lovens § 2 nævnte retsvirkninger opfylde  

 følgende betingelser ud over dem, der fremgår af lovens  

 § 5:
1)	Tilbudet skal indeholde vilkår om dækningsomfanget, der  

 medfører mindst samme dækning som de vilkår, der er  

 anført i bilaget til denne bekendtgørelse.
Der kan dog på  

 grundlag af oplysninger i en foreliggende tilstandsrapport tages forbehold  

 for dækning vedrørende bestemte bygningsdele.
2)	Indeholder tilbudet vilkår om en selvrisiko, skal denne  

 være angivet som ét samlet beløb for forsikringstiden,  

 uanset antallet af skadesanmeldelser, og den samlede selvrisiko må  

 uanset en eventuel selvrisiko pr. skade ikke overstige 30.000 kr. i  

 forsikringstiden.
Der kan dog herudover fastsættes en særskilt  

 selvrisiko for hårde hvidevarer.
 3)	Det skal fremgå af tilbudet, om og i givet fald på  

 hvilke punkter dækningsomfanget er udvidet i forhold til de  

 vilkår, der er anført i nr. 2 og i bilaget.
§ 2. Det i § 1, nr. 2, nævnte  

 beløb reguleres hvert tredje år pr. 1. januar efter Danmarks  

 Statistiks nettoprisindeks, jf. lov om beregning af et nettoprisindeks.  

 Reguleringen sker første gang pr. 1. januar 2004. Reguleringen sker  

 på grundlag af den årlige procentvise ændring i  

 nettoprisindekset, beregnet ud fra indekset i september måned.
Det  

 regulerede beløb afrundes opad til det nærmeste hele  

 kronebeløb, der kan deles med 1000. Reguleringen sker på  

 grundlag af det på reguleringstidspunktet gældende beløb  

 før afrunding.
 Stk. 2. Justitsministeren bekendtgør hvert tredje år det  

 afrundede beløbs størrelse.
 § 3. Bekendtgørelsen træder i kraft  

 den 1. oktober 2000 og har virkning for oplysninger om tilbud på  

 ejerskifteforsikring, som sælgeren afgiver efter ikrafttrædelsen,  

 jf. lovens § 2.
Justitsministeriet, den 18. juli  

 2000 Frank Jensen /Lars Hjortnæs Bilag Dækningsomfang for ejerskifteforsikringer, der  

 tilbydes i henhold til lov om forbrugerbeskyttelse ved erhvervelse af fast  

 ejendom m.v.
1)	Forsikringen omfatter alle bygninger på ejendommen, medmindre  

 det fremgår af tilstandsrapporten, at bygningen ikke er  

 undersøgt af den bygningssagkyndige.
Hvidevarer er omfattet af  

 forsikringen, hvis de udgør en del af bygningen.
 2)	Forsikringen dækker udbedring af aktuelle skader samt fysiske  

 forhold ved bygningerne, der giver nærliggende risiko for skader  

 på de forsikrede bygninger eller bygningsdele.
Ved skade forstås brud, lækage, deformering,  

 svækkelse, revnedannelse, ødelæggelse eller andre fysiske  

 forhold i bygningen, der nedsætter bygningernes værdi eller  

 brugbarhed nævneværdigt i forhold til tilsvarende intakte  

 bygninger af samme alder i almindelig god vedligeholdelsesstand.
Manglende  

 bygningsdele kan være en skade.
 Ved nærliggende risiko for skade forstås, at der  

 erfaringsmæssigt vil udvikle sig en skade, hvis der ikke sættes  

 ind med særligt omfattende vedligeholdelsesarbejder eller andre  

 forebyggende foranstaltninger.
 3)	Forsikringen dækker skader/skadesrisici, som var til stede, da  

 køberen overtog ejendommen, og som konstateres og anmeldes i  

 forsikringstiden.
 4)	Følgende er undtaget fra den anførte  

 forsikringsdækning:
-	forhold, som er nævnt i tilstandsrapporten, medmindre forholdet  

 er klart forkert beskrevet i rapporten.
Et forhold anses for klart forkert  

 beskrevet, hvis beskrivelsen er misvisende eller klart  

 ufyldestgørende, således at en køber ikke på  

 grundlag af rapporten har haft mulighed for at tage forholdets reelle  

 karakter, omfang eller betydning i betragtning.
 -	bygningens funktionsforhold (planløsning, indretning m.v. og  

 almindelig brugbarhed i øvrigt), forhold vedrørende bygningens  

 overensstemmelse med servitutter eller lovlighed i henhold til  

 offentligretlige forskrifter samt æstetiske eller arkitektoniske  

 forhold, medmindre der som følge af det pågældende forhold  

 er sket en skade eller er nærliggende risiko for skade, jf. bilagets  

 nr. 2.
 -	skader og nærliggende risiko for skader i bygningsdele, hvis  

 det er anført i tilstandsrapporten, at den pågældende  

 bygningsdel skønnes at være gjort utilgængelig for den  

 bygningssagkyndige i forbindelse med bygningsgennemgangen.
 -	forhold, som det godtgøres, at køberen havde kendskab  

 til, før køberen overtog eller på lignende måde fik  

 rådighed over ejendommen.
 -	forhold, som køberen enten har fået dækket i  

 henhold til en garanti eller har undladt at kræve dækket i  

 henhold til tredjemands garanti, samt forhold, som er dækket af en  

 anden forsikring.
 -	forhold, der alene består i sædvanligt slid eller  

 bygningens manglende vedligeholdelse, medmindre der som følge af det  

 pågældende forhold er sket en skade eller er nærliggende  

 risiko for skade på bygningen.
 -	forhold, der alene består i udløb af bygningsdeles,  

 konstruktioners eller materialers sædvanlige levetid.
 -	følgeskader, der er forårsaget af forhold, som  

 køberen på grundlag af oplysninger i tilstandsrapporten burde  

 have udbedret, hvis følgeskaden i så fald ikke var  

 opstået.
 -	skader, der er opstået efter, at udbedring af en tilsvarende  

 skade er blevet dækket, hvis forsikringstageren i forbindelse hermed  

 blev gjort opmærksom på, at en tilsvarende skade kunne  

 opstå igen, hvis årsagen til skaden ikke blev udbedret eller  

 fjernet.
 -	bagatelagtige forhold, der er umiddelbart synlige for en  

 ikke-sagkyndig køber.
 5)	Det samlede erstatningsbeløb, som udbetales, kan ikke  

 overstige den kontante købesum for ejendommen med fradrag af den  

 offentligt fastsatte grundværdi ved forsikringens  

 ikrafttræden.
 6)	Erstatningen beregnes som nyværdierstatning og  

 fastsættes til det beløb, som det efter priserne på  

 skadesdagen vil koste at genoprette det beskadigede som nyt med samme  

 byggemåde på samme sted.
 Er det skaderamte på grund af slid og ælde forringet med  

 mere end 30% i forhold til nyværdien, kan erstatningen fastsættes  

 under hensyn til denne værdiforringelse.
 7)	Selskabet har kun pligt til at udbetale erstatning, hvis det  

 pågældende forhold udbedres, eventuelt ved genanskaffelse eller  

 udskiftning med noget tilsvarende.
 8)	Hvis forsikringen ophører, fordi ejendommen skifter ejer i  

 forsikringstiden, har forsikringstageren krav på godtgørelse af  

 præmien for den resterende forsikringsperiode under hensyn til, at  

 risikoens størrelse varierer i forsikringstiden.
 9)	Forsikringen gælder i 5 år og kan af køberen  

 forlænges til at dække i 10 år, medmindre køberen  

 har forsømt at vedligeholde ejendommen forsvarligt.
