Nr BSF 120 Forslag til folketingsbeslutning om at underlægge Dansk Folkeferie kontrol  

 af reigrevisionen og statsrevisorerne Fremsat af Bernhard Baunsgaard (RV) Lone Dybkjær (RV) Niels Helveg  

 Petersen (RV) den 19. februar 1986 Folketinget opfordrer regeringen til at fremsætte lovforslag med henblik på at sikre, at Dansk Folkeferie underlægges kontrol af rigsrevisionen og statsrevisorerne.
BEMÆRKNINGER TIL FORSLAGET Dansk Folkeferie har modtaget store beløb fra Arbejdsmarkedets Feriefond.
Det må derfor være rimeligt, at der føres offentlig kontrol med, hvorledes disse offentlige midler forvaltes.
En række institutioner, der enten gennem bestemmelser i lovgivningen eller rent faktisk modtager offentlig støtte, er kontrolleret på ovennævnte måde.
Eksempelvis kan følgende nævnes:
Arbejdsmarkedets Tillægspension, Lønmodtagernes Dyrtidsfond, kurser for arbejdsledige, der drives med statstilskud, erhvervsskoler, der modtager statstilskud, og Dansk Olie & Naturgas A/ S.
Arbejdsmarkedets Feriefond er allerede under offentlig kontrol, idet arbejdsministeren skal modtage et årligt regnskab og derigennem har mulighed for at lade dette efterkontrollere af statens revisorer.
