Bilag 1 Betænkning afgivet af Arbejdsmarkedsudvalget den 2. februar 2011 Betænkning over Forslag til lov om ændring af lov om udstationering af lønmodtagere m.v.
(Forlængelse af revisionsfrist) [af beskæftigelsesministeren (Inger Støjberg)] 1. Udvalgsarbejdet Lovforslaget blev fremsat den 15. december 2010 og var til 1. behandling den 18. januar 2011. Lovforslaget blev efter 1. behandling henvist til behandling i Arbejdsmarkedsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 1. december 2010 dette udkast til udvalget, jf.
AMU alm. del  bilag 59. Den 15. december 2010 sendte beskæftigelsesministeren de indkomne høringssvar, et notat herom og et ligestillingsnotat til udvalget.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra Rejsearbejdere.dk.
Beskæftigelsesministeren har over for udvalget kommenteret de skriftlige henvendelser.
Spørgsmål Udvalget har stillet 2 spørgsmål til beskæftigelsesministeren til skriftlig besvarelse, som denne har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
 Socialdemokratiets medlemmer af udvalget anerkender, at arbejdskraftens fri bevægelighed er en af grundpillerne i EU-samarbejdet, og at det kun kan ske, ved at landene sikrer, at det foregår under ordnede forhold.
 I Danmark har vi indrettet os på den måde, at det er arbejdsmarkedets parter, der forhandler og aftaler mindstelønnen.
S er helt tilfreds med den arbejdsdeling og ser ingen grund til at ændre den.
Derfor siger S også ja til at fastholde revisionsbestemmelsen i loven og til at datoen for næste revision senest bliver den 1. januar 2014.
Men når det er sagt, så er det også nødvendigt at påpege de svagheder, der er ved det nuværende system.
I de senere år har der været hårdt brug for hænder i Danmark, og der er mange udenlandske arbejdere, der er kommet hertil.
Det er godt, for det har betydet, at der på trods af højkonjunkturen og den usædvanlig lave ledighed ikke har været mangel på arbejdskraft.
Men der har været utallige tilfælde af grov udnyttelse og underbetaling af medarbejdere, manglende betaling af skat og moms, firmaer, der ikke eksisterer, men blot er postkasser i deres hjemland, og alt for mange tilfælde af arbejdsskader.
Og det viser, at systemet ikke fungerer, uden at vi som samfund holder øje med og kontrollerer, at tingene foregår på en ordentlig måde.
Selv om vi har lavet en arbejdsdeling mellem staten og arbejdsmarkedets parter, betyder det ikke, at vi bare kan læne os tilbage.
RUT, register for udenlandske tjenesteydere, vil give mulighed for at afhjælpe problemerne, men det kræver, at der gøres den fornødne indsats.
Parterne må via deres opsøgende arbejde sikre, at der er overenskomster, og at de, der arbejder, er organiseret.
Stat og myndigheder må sikre, at der er de nødvendige ressourcer til stede hos Arbejdstilsynet, SKAT og hos politiet, så de er i stand til at følge op på og straffe dem, der bryder loven.
Det sker ikke i fornødent omfang i dag.
Og det er Socialdemokratiets opfattelse, at der skal rettes op på det misforhold.
 S går ind for, at arbejdskraften kan bevæge sig rundt mellem EU's medlemslande, men vi kan og vil ikke acceptere løndumping, socialt bedrageri og skattesnyd.
 Og vi ser da også frem til, at regeringen som opfølgning på denne lov kommer med tiltag, der kan sikre, at arbejdskraftens fri bevægelighed foregår på en ordentlig måde.
 Dansk Folkepartis medlemmer af udvalget vil stemme ja til lovforslaget, men DF mener, at lov om udstationering af lønmodtagere m.v. burde tages op til revision nu.
 Der er meget store problemer med underbetalt arbejdskraft fra især Østeuropa, derfor burde loven tages op til revision for ad den vej at undersøge, om der i udstationeringsloven kunne strammes op for at begrænse underbetalt arbejdskrafts adgang til Danmark.
Enhedslistens medlem af udvalget understreger, at en af de største udfordringer, vi har, er social dumping.
Det er først og fremmest et problem for de mennesker fra andre lande, der bliver groft udnyttet af skruppelløse arbejdsgivere  i nogle tilfælde så groft, at der bliver tale om menneskehandel, slaveri.
Men det er også et problem for de arbejdere, der får presset løn- og arbejdsvilkår, som det har taget generationers kamp at opnå.
Og det er et problem for de mange ordentlige virksomheder, der følger overenskomsterne, betaler skat og moms og overholder arbejdsmiljøregler, og som derfor ikke kan konkurrere med de lave priser.
Og ikke mindst er det et problem for samfundet  både fordi indtægterne fra skat og moms mangler, og også fordi den organiserede kriminalitet breder sig, og organiseret kriminalitet undergraver demokratiet.
Desværre virker det ikke som om, at flertallet i Folketinget har forstået alvoren.
Indtil nu har det først og fremmest været fagbevægelsen, der har dæmmet op for den sociale dumping.
Efter EL's opfattelse er der et meget stort behov for at få strammet op på såvel udstationeringsdirektivet som på den lovgivning og de overenskomster osv., der findes i Danmark.
For vi må konstatere, at det, der foregår nu, er, at de eksisterende regler bruges eller misbruges, med den konsekvens, at vi har omfattende problemer på det danske arbejdsmarked.
Det er heller ikke så underligt, for formålet med reglerne på området er jo at sikre, at man kan konkurrere og også bruge løn og arbejdsvilkår som et konkurrenceparameter på tværs af landegrænserne.
Det er jo hele formålet med den liberalisering, som EUs regler på det her område er udtryk for.
 EL støtter derfor fagbevægelsens kamp for en social protokol i EU.
 EL støtter lovforslaget om, at der skal gennemføres en revision af loven, selv om vi mener, den burde komme før 2014. Og EL vil fortsat komme med forslag til en række andre tiltag for at stoppe social dumping.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Jens Vibjerg (V) Peter Juel Jensen (V) Louise Schack Elholm (V) Ulla Tørnæs (V) Bent Bøgsted (DF) Colette L.
Brix (DF) Helle Sjelle (KF) fmd.
Charlotte Dyremose (KF) Anders Samuelsen (LA) Torben Hansen (S) Anne-Marie Meldgaard (S) Lone Møller (S) Leif Lahn Jensen (S) nfmd.
Eigil Andersen (SF) Karsten Hønge (SF) Morten Østergaard (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
