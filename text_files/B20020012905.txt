Bekendtgørelse om tilskud efter  

 sygesikringsloven til fodbehandling I medfør af § 9, stk. 3 i lov om offentlig sygesikring,  

 jf. lovbekendtgørelse nr. 509 af 1. juli 1998, fastsættes:
 § 1. Den offentlige sygesikring yder tilskud til  

 fodbehandling, der efter lægehenvisning udføres af en  

 fodterapeut.
 § 2. Hvor sygehuse eller andre offentlige eller  

 selvejende institutioner eller klinikker aflønner eller stiller klinik  

 til rådighed for en fodterapeut, yder sygesikringen ikke tilskud til  

 den behandling, som fodterapeuten udfører for den  

 pågældende institution.
 § 3. Der ydes tilskud til personer, der  

 ifølge lægelig diagnose har sukkersyge og et heraf afledt behov  

 for fodbehandling.
 Stk. 2. Der ydes tilskud til personer, der ifølge  

 lægelig diagnose har fået konstateret symptomgivende unguis  

 incarnatus (nedgroede tånegle).
 Stk. 3. Der ydes tilskud til personer, der ifølge  

 lægelig diagnose har fået konstateret arvæv efter  

 strålebehandling.
§ 4. Tilskud ydes på de vilkår, der er  

 fastsat i overenskomst indgået mellem Sygesikringens Forhandlingsudvalg  

 og Landsforeningen af Statsautoriserede Fodterapeuter.
Overenskomsten skal  

 være godkendt af indenrigs- og sundhedsministeren i henhold til § 26,  

 stk. 2, i lov om offentlig sygesikring.
 § 5. Til fodbehandling af personer med sukkersyge,  

 jf. § 3, stk. 1, yder sygesikringen et tilskud på 60 pct. af  

 de betalingstakster, der er fastsat i den i § 4 nævnte  

 overenskomst.
 Stk. 2. Til fodbehandling af personer, der har fået  

 konstateret symptomgivende unguis incarnatus, jf. § 3, stk. 2, yder  

 sygesikringen et tilskud på 50 pct. af de betalingstakster, der er  

 fastsat i den i § 4 nævnte overenskomst.
 Stk. 3. Til fodbehandling af personer med arvæv efter  

 strålebehandling, jf. § 3, stk. 3, yder sygesikringen et  

 tilskud på 50 pct. af de betalingstakster, der er fastsat i den i  

 § 4 nævnte overenskomst.
 § 6. Tilskud ydes med samme beløb til  

 sikringsgruppe 1 og 2. Tilskud til personer i sikringsgruppe 1 er betinget  

 af, at de søger en fodterapeut, der er tilsluttet den i § 4  

 nævnte overenskomst.
 Stk. 2. Tilskud til gruppe 2-sikrede, der søger en  

 fodterapeut, som ikke er tilsluttet overenskomsten, ydes af  

 kommunalbestyrelsen mod aflevering af kvitteret og specificeret regning.  

 Tilskuddet kan ikke overstige regningens beløb.
 Stk. 3. Såvel gruppe 1-sikrede som gruppe 2-sikrede  

 betaler direkte til fodterapeuten den andel af honoraret, det påhviler  

 patienten at betale.
 § 7. Personer, der ifølge internationale  

 aftaler sidestilles med gruppe 1-sikrede eller gruppe 2-sikrede, har under  

 midlertidigt ophold her i landet ret til tilskud til fodbehandling i samme  

 omfang som henholdsvis gruppe 1-sikrede og gruppe 2-sikrede.
 § 8. Bekendtgørelsen træder i kraft den 1. april  

 2002. Samtidig ophæves bekendtgørelse nr. 795 af 22. august 2000  

 om tilskud efter sygesikringsloven til fodbehandling.
