Ankestyrelsens principafgørelse O-121-97 om forlængelse af dagpengeperioden - flyttehjælp - samtykke - boligløs - boligmæssig forbedring - tidsbegrænset lejemål - genforhandling Resume:
 Ankestyrelsen har behandlet 2 sager om flyttehjælp og samtykke i forbindelse med flytning til tidsbegrænset lejemål.
 I sag nr. 1 kunne flytning til tidsbegrænset lejemål på 7 måneder uden mulighed for forlængelse ikke anses for en boligmæssig forbedring, der kunne begrunde, at der burde gives samtykke til flyttehjælp.
 Selv om der ved vurderingen af, om der var tale om en boligmæssig forbedring ikke alene kunne henvises til, at der var tale om et tidsbegrænset lejemål, måtte det tidsbegrænsede lejemål dog have en vis længere varighed.
 I sag nr. 2 måtte flytning til tidsbegrænset lejemål på 6 måneder med mulighed for genforhandling anses for en boligmæssig forbedring, der kunne begrunde, at der burde gives samtykke til flyttehjælp i en situation, hvor en familie med 1 barn og 1 i vente boede i en campingvogn.
Ankestyrelsen lagde vægt på, at familien måtte betragtes som boligløs.
Det blev endvidere tillagt vægt, at der, selv om lejemålet var tidsbegrænset til 6 måneder, var mulighed for forlængelse.
 Kassation:
Principafgørelsen har ikke længere vejledningsværdi Kassationsdato:
15-06-2009 Love:
Lov om social bistand - lovbekendtgørelse nr. 110 af 26. februar 1996 - § 47, stk. 2 Sagsfremstilling 1:
Sag nr. 1 - j.nr. 20025397 Et samlevende par med 2 børn på henholdsvis 4 og 2 år henvendte sig til A kommune, idet de var uden bolig.
Parret havde ikke betalt husleje til udlejeren af boligen i A kommune under henvisning til, at der ikke var blevet lavet varmt vand i lejligheden.
Udlejer havde som følge af den manglende huslejeindbetaling opsagt lejemålet.
Parret havde selv fundet en ny bolig i B kommune.
Lejemålet i den nye bolig var tidsbegrænset til 7 måneder.
Lejekontrakten gav ikke mulighed for genforhandling af lejemålet.
 B kommune gav afslag på samtykke til flytningen.
 Kommunen begrundede afgørelsen med, at foranstaltningen ikke var hensigtsmæssig, da boligen igen skulle fraflyttes den 30. april 1997. Ankenævnet tiltrådte B kommunes afgørelse.
 Nævnet begrundede sin afgørelse med, at der ikke var tale om en boligmæssig forbedring, når lejemålet var tidsbegrænset til 7 måneder.
 Nævnet var således enig med B kommune i, at der ikke var tale om en rimelig løsning på familiens boligproblem.
 I klagen anførte A kommune, at kommunen under henvisning til SM-0-20 93 ønskede at få spørgsmålet om flytning til tidsbegrænset lejemål principielt behandlet.
 A kommune anførte samtidig i klagen, at der ved anmodningen om samtykke reelt var tale om en boligløs familie med børn.
 Sagen blev behandlet i principielt møde med henblik på afklaring af, om flytning til tidsbegrænset lejemål på 7 måneder kunne anses for en boligmæssig forbedring, der kunne begrunde, at der burde gives samtykke efter bistandslovens § 47, stk. 2 til flyttehjælp.
 Afgørelse:
 Ankestyrelsen fandt, at flytning til en bolig med et tidsbegrænset lejemål på 7 måneder uden mulighed for forlængelse ikke kunne betragtes som en boligmæssig forbedring.
 B kommune havde derfor med rette givet afslag på samtykke til flyttehjælp.
 Ankestyrelsen lagde ved afgørelsen vægt på, at uanset, at der ved vurderingen af, om der var tale om en boligmæssig forbedring, ikke alene kunne henvises til, at der var tale om et tidsbegrænset lejemål, så måtte det tidsbegrænsede lejemål dog have en vis længere varighed.
 Ankestyrelsen tiltrådte således ankenævnets afgørelse.
_____________________________________________________ Sagsfremstilling 2:
Sag nr. 2 - j.nr. 200311-97 Et ægtepar med 1 barn på 9 år og 1 i vente, havde siden 1. august 1996 boet i en  campingvogn.
Parret henvendte sig i september 1996 til socialforvaltningen i A kommune, idet parret ønskede at flytte til en 70 m2 lejlighed i B kommune.
Lejemålet var tidsbegrænset til 6 måneder med mulighed for genforhandling.
 B kommune gav afslag på samtykke til flytning.
 Kommunen begrundede afgørelsen med, at en bolig på 70 m2 ikke ansås for at være egnet til en familie på snart 4 personer, og at parrethavde været boligløse siden 1. august 1996, hvorfor kommunen vur derede, at passende bolig kunne være fundet i A kommune.
B kommune begrundede yderligere afgørelsen med, at et usikkert lejemål på 6 måneder måtte anses for for kort tid under henvisning til SM-0-20-93, som omhandler lejemål med mindst 1 år.
Parret villeigen om 6 måneder stå uden bolig med eventuel ansøgning om nyt de positum.
Ankenævnet tiltrådte B kommunes afgørelse.
Nævnet begrundede sin afgørelse med, at der ikke var tale om en boligmæssig forbedring, når der hensås til, at lejemålet var tidsbegrænset til 6 måneder.
Nævnet fandt, at der ikke var tale om en rimelig løsning på familiens boligproblem.
 I klagen anførte A kommune, at kommunen ønskede Ankestyrelsens principielle holdning til, om flytning til tidsbegrænset lejemål på 6 måneder kunne betragtes som en boligmæssig forbedring.
 A kommune anførte endvidere, at der ved vurderingen burde tageshensyn til, at familien første gang rettede henvendelse til social og sundhedsforvaltningen den 10. september 1996, at familien bestod af 2 voksne, 1 barn på 9 år samt 1 barn i vente, at familien var boligløse og boede i en campingvogn, at lejemålet kunne genforhandles, at udlejer altid startede sine lejemål med tidsbegrænsning, samt at en 3 værelses lejlighed på 70 m2 skønnedes at være egnet til familien.
 Sagen blev behandlet i principielt møde med henblik på afklaring af, om et tidsbegrænset lejemål på 6 måneder med mulighed for genforhandling kunne anses for at være en boligmæssig forbedring i henhold til bistandslovens § 47, stk. 2, i en situation hvor en familie med 1 barn og 1 i vente boede i en campingvogn.
 Afgørelse:
 Ankestyrelsen fandt, at der ved familiens flytning til lejligheden i B kommune var sket en boligmæssig forbedring.
 B kommune havde derfor været forpligtet til at give samtykke til flytningen.
 Ankestyrelsen lagde ved afgørelsen vægt på, at familien, der bestod af 2 voksne, 1 barn på 9 år og 1 i vente, måtte betragtes som boligløs, da den boede i en campingvogn.
 Ankestyrelsen tillagde det endvidere vægt, at der, selv om lejemålet var tidsbegrænset til 6 måneder, var mulighed for forlængelse.
 Ankestyrelsen ændrede således ankenævnets afgørelse.
