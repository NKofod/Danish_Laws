Nr BTB 45 Betænkning over Forslag til folketingsbeslutning om reduktion af  

 afgiftsniveauet for brændstoffer baseret på biomasse   

 Nr B 45 1995-96, 1. samling Afgivet af Skatteudvalget Afgivet: 19960430 Udvalget har behandlet beslutningsforslaget i nogle møder.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) forslaget til folketingsbeslutning til  

forkastelse.
Et mindretal inden for flertallet (Socialistisk Folkepartis medlem af  

 udvalget) finder, at det er vigtigt, at der igangsættes et dansk forsøgs- og  

 udviklingsprogram for brændstoffer baseret på biomasse, der spænder fra  

 grundlagsskabende forskning over delprocesudvikling i pilotskala til  

 demonstrationsprojekter med afprøvning og afsætning i storskala.
Forsøgs- og  

 udviklingsprogrammet skal sikre tilvejebringelse af viden, der kan optimere  

 de miljømæssige forhold ved produktion og anvendelse af biobrændstoffer.  

 Inden forsøg igangsættes, skal Folketinget have forelagt en beskrivelse af de  

 miljøgevinster, man forsøger at opnå.
 Socialistisk Folkeparti lægger vægt på, at dyrkningen af energiafgrøder  

 gennemføres uden anvendelse af handelsgødning, og at der som hovedregel ikke  

 anvendes pesticider (undtaget er f.eks. anvendelse af restprodukter fra anden  

 landbrugsproduktion).
 I den forbindelse ønsker Socialistisk Folkeparti at få undersøgt, hvordan  

 de miljømæssige omkostninger ved biobrændselsproduktion generelt kan  

 minimeres.
 Socialistisk Folkeparti kan ikke stemme for beslutningsforslaget i den  

 foreliggende form.
 Et mindretal (Venstres, Det Konservative Folkepartis,  

 Fremskridtspartiets og Dansk Folkepartis medlemmer af udvalget) indstiller  

 forslaget til folketingsbeslutning til vedtagelse uændret.
