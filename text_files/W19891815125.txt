 Et finansieringsselskab blev anset for berettiget til at fradrage tab  

 på valutaterminsforretninger, idet disse blev anset for omfattet af  

 selskabets næringsvirksomhed, jf. statsskattelovens § 4, jf. § 5 a, og ikke  

 af lovens § 4 f.
 A Finansiering A/S klagede for skatteåret 1986/87 over, at  

 amtsligningsrådet i medfør af statsskattelovens § 4 f ikke havde godkendt  

 fradrag for et tab på 224.907 kr. ved 4 valutaterminsforretninger.
Det var oplyst, at selskabet var et finansieringsselskab, der udover  

 kontraktfinansiering drev virksomhed med leasing og anden  

 forretningsvirksomhed.
I regnskabsårene 1984/85 og 1985/86 havde selskabet  

 foretaget henholdsvis 4 og 17 valutaterminsforretninger, henholdsvis med  

 nettotab og nettogevinst til følge.
I sidstnævnte regnskabsår havde selskabet  

 endvidere foretaget køb og salg af aktier i betydeligt omfang.
Det var videre  

 oplyst, at valutaterminsforretningerne ikke var indgået i kurssikringsøjemed.
Selskabets advokat gjorde over for Landsskatteretten gældende, at de  

 omhandlede valutaterminsforretninger var et led i hele den af selskabet  

 drevne finansieringsvirksomhed.
Advokaten afviste, at statsskattelovens § 4 f  

 kunne afgive hjemmel for at nægte tabsfradrag, idet der var tale om en  

 bestemmelse om lotterispil, samt andet spil og væddemål, hvilken bestemmelse  

 typisk måtte være rettet mod personer.
Selv om bestemmelsen måtte blive  

 anvendt på selskaber, kunne den ikke benyttes som hjemmel for at nægte  

 fradrag for et selskab, som drev omfattende pengenæring, og hvor aktiviteten  

 med valutaterminsforretninger indgik som en del af næringsvirksomheden.  

 Herefter var gevinster og tab på valutaterminsforretninger i det foreliggende  

 tilfælde efter advokatens opfattelse i medfør af statsskattelovens § 4 a  

 omfattet af selskabets næringsvirkomhed.
 Landsskatteretten fandt, at selskabet, jf. statsskattelovens § 4, jf. § 5  

 a, måtte betragtes som næringsdrivende med finansielle fordringer, og at  

 selskabet herefter måtte anses for berettiget til at medregne gevinst og tab  

 ved valutaterminsforretninger ved indkomstopgørelsen.
 Den påklagede ansættelse blev herefter nedsat med 224.907 kr.
 LV 1988, E 5.3.3.5.
