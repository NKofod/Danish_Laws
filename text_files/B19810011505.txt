 I henhold til § 8E, stk. 1 og 2, i skattekontrolloven, jfr.  

 lovbekendtgørelse nr. 548 af 7. december 1979, som ændret ved lov nr. 533 af  

 10. december 1980, fastsættes:
 § 1.  Enhver arbejdsgiver, der som led i et  

 ansættelsesforhold har etableret en pensionsordning, som omfattes af afsnit I  

 i lov om beskatningen af pensionsordninger m.v., skal i forbindelse med  

 afgivelse af de almindelige lønoplysninger efter lovens § 7 oplyse størrelsen  

 af arbejdsgiverens og den pensionsberettigedes bidrag til ordningen i den  

 periode, lønoplysningerne vedrører.
 Stk. 2.  I pensionsbidrag som nævnt i stk. 1 medtages  

 ikke arbejdsgiverens ekstraordinære indskud, der foretages samlet til  

 pensionsordningen under et, således at indskuddet ikke er henført til den  

 enkelte arbejdstagers pensionsordning.
Stk. 3.  Pensionsbidrag som nævnt i stk. 1 nedsættes med  

 bonus, som arbejdsgiveren i henhold til pensionsbeskatningslovens § 17 har  

 forbeholdt sig helt eller delvis skal tilfalde ham selv.
Nedsættelse af  

 pensionsbidrag med bonus, der ikke opgøres årligt eller ikke kan henføres  

 direkte til den enkelte arbejdstager, sker efter reglerne i  

 socialministeriets bekendtgørelse nr. 87 af 19. februar 1981 om fordeling af  

 bonus fra visse arbejdsgiveradministrerede pensionsordninger ved opgørelse af  

 socialindkomst.
 Stk. 4.  Bestemmelsen i stk. 1 omfatter også beløb, der  

 af en arbejdstagers tidligere arbejdsgiver indbetales til en pensionsordning  

 med løbende udbetalinger.
 § 2.  For personer, der er omfattet af en  

 pensionsordning for tjenestemænd i staten, folkeskolen og folkekirken og for  

 kommunale tjenestemænd samt for ansatte i stillinger, hvortil der er knyttet  

 en pensionsordning, der i det væsentlige giver rettigheder som lov nr. 292 af  

 18. juni 1969 om tjenestemandspension, skal arbejdsgiveren i forbindelse med  

 afgivelse af de almindelige lønoplysninger efter lovens § 7 for hver enkelt  

 pensionsberettiget beregne og oplyse et beløb (lønandel) svarende til 12 pct.  

 af den pensionsgivende løn inklusive dyrtids- og taktreguleringstillæg.
 § 3.  Finansministeriets bekendtgørelse nr. 460 af 20.  

 oktober 1972 om afgivelse af oplysninger efter skattekontrollovens § 7 finder  

 tilsvarende anvendelse på afgivelse af oplysninger efter nærværende  

 bekendtgørelse.
 Stk. 2.  Statsskattedirektoratet bemyndiges til at  

 fastsætte yderligere regler for afgivelse af oplysninger efter §§ 1 og 2.
§ 4.  Bekendtgørelsen træder i kraft dagen efter  

 offentliggørelsen i Lovtidende.
Bekendtgørelsen har virkning for bidrag til  

 pensionsordninger, der forfalder efter 31. december 1980 samt lønandel  

 vedrørende løn, der forfalder efter 31. december 1980.
