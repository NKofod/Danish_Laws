Ankestyrelsens principafgørelse 93-10 om arbejdsløshedsforsikring - dagpengesats - beregning - ph.d.-stipendiat - udlandet Resume:
 Ved beregningen af dagpengesats skulle medtages de lønandele, der var udbetalt i beregningsperioden under ophold i udlandet som dansk ph.d.-stipendiat, selvom beløbet var fritaget for skattetræk.
 Love:
Lov om arbejdsløshedsforsikring - lovbekendtgørelse nr. 975 af 26. september 2008 - § 51, stk. 1 Bekendtgørelser:
Beskæftigelsesministeriets bekendtgørelse nr. 1032 af 22. oktober 2004 om beregning af dagpengesatsen for lønmodtagere - § 7, stk. 1 Afgørelse:
 Ankestyrelsens Beskæftigelsesudvalg har i møde truffet afgørelse i din sag om beregning af dagpenge, når der for dig som ph.d.-studerende er meddelt fritagelse for skattetræk i lønindkomst erhvervet under arbejde i udlandet.
 Resultatet er:
  Ved beregningen af dagpengesats skal medtages de lønandele, der er udbetalt i beregningsperioden under dit ophold iudlandet som dansk ph.d.-stipendiat.
Vi hjemviser derfor sagen.
A-kassen skal foretage en ny beregning Begrundelsen for afgørelsen Ankestyrelsens Beskæftigelsesudvalg finder, at der ved beregning af dagpengesats skal medregnes din løn som ph.d.-stipendiat.
 Vi har lagt vægt på, at det ved beregning af dagpengesats medtages alle skattepligtige lønandele, der er udbetalt i beregningsperioden.
Vi har desuden lagt vægt på, at det fremgår af meddelelsen om, at din lønindkomst er fritaget for skattetræk, at lønindkomsten skal medtages på den årlige lønoplysningsseddel til skattevæsenet og anføres som A-indkomst.
Fritagelsen gælder ikke arbejdsmarkedsbidrag og særlig pensionsopsparing.
 Din løn fremgår af Personalestyrelsens cirkulære om overenskomst for Akademikere i staten, 2008, bilag 5 a, om aftale om ph.d.-stipendiater, der i hele forløbet er indskrevet ved udenlandske institutioner.
Det er oplyst i cirkulæret, at din løn er fastsat under hensyn til, at den forudsættes at være skattefri i Danmark efter reglerne i ligningslovens § 33 A.
Der kan dog ikke samtidig hermed udbetales ydelser efter ligningslovens § 7, litra r, eller § 9, stk. 5, dvs. at ph.d.-stipendiaten under opholdet ved den udenlandske uddannelsesinstitution ikke kan ydes time- og dagpenge.
Ifølge ligningslovens § 33 A, stk. 1 nedsættes den samlede indkomstskat under nærmere betingelser med det beløb, der forholdsmæssigt falder på den udenlandske indkomst.
Nedsættelsen omfatter ikke del af lønindkomsten, der kan henføres til arbejde her i landet.
 Da det fremgår af din overenskomst, at lønnen er fastsat under hensyn til reglerne i ligningslovens § 33 A om nedsættelse af det samlede skattetræk, lægger vi til grund, at den fastsatte løn er skattepligtig i Danmark, selv om der konkret er tale om et sådant beløb, at du ikke skal betale skat af beløbet, der dog skal oplyses på årsopgørelsen.
Oplysninger i sagen Vi har afgjort sagen på grundlag af:
 De oplysninger, som forelå da Arbejdsdirektoratet traf afgørelse i sagen  Arbejdsdirektoratets brev af 25. februar 2009 og afgørelse af 16. marts 2009  Klagen til Ankestyrelsens Beskæftigelsesudvalg af 12. marts 2009  Arbejdsdirektoratets genvurdering Sagen vedrører spørgsmålet om, hvordan dine dagpenge skal beregnes, når du som ph.d.studerende har opholdt dig i udlandet, men modtaget løn fra dansk universitet under opholdet.
 Told/Skat har meddelt Universitetet fritagelse for skattetræk i lønindkomsten erhvervet under arbejde i udlandet.
 Fritagelsen gælder for løn m.v. indtjent ved personligt arbejde, der er udført i udlandet.
 Fritagelsen gælder ikke arbejdsmarkedsbidrag og særlig pensionsopsparing.
 Lønindkomsten, der er fritaget for skattetræk, skal medtages på den årlige lønoplysningsseddel til skattevæsenet og anføres som A-indkomst.
 Arbejdsdirektoratet har truffet afgørelse om, at der kun kan udbetales dimittendsats til dig, idet du ikke opfylder betingelserne for at få beregnet en sats.
Direktoratet har henvist til, at der som hovedregel kun beregnes på lønindkomst, som er skattepligtig.
Det er oplyst, at du har været fritaget for at betale skat af din lønindkomst.
De regler, der er fastsat som undtagelse finder ikke anvendelse i dit tilfælde.
I klagen til Ankestyrelsen har du anført, at du ikke har været skattefritaget.
Du har stadig betalt arbejdsmarkedsbidrag og ATP af din nedskrevne løn.
Du finder, at du bliver økonomisk straffet for at skrive ph.d. i udlandet sammenholdt med, at de har arbejdet på en dansk universitet, trods at stipendiet er dansk og du formelt var ansat ved et dansk universitet.
Retsregler Vi har truffet afgørelse efter lov om lov om arbejdsløshedsforsikring mv. (arbejdsløshedsforsikringsloven).
 Det er lov nr. 114 af 24. marts 1970, som senest er bekendtgjort i lovbekendtgørelse nr. 975 af 26. september 2008.
 Vi henviser til:
 § 51, stk. 1 om beregning af dagpenge Endvidere er anvendt bekendtgørelse om beregning af dagpengesatsen for lønmodtagere.
 Det er bekendtgørelse nr. 1032 af 22. oktober 2004.
 Vi henviser til:
  § 7, stk. 1 om, at der ved beregning medtages alle skattepligtige lønandele.
 Ved afgørelsen er endvidere inddraget lov om påligningen af indkomstskat til staten (ligningsloven).
 Der henvises til lovbekendtgørelse nr. 887 af 20. september 2005, § 33 A , stk. 1 og stk. 2 om skat under ophold uden for riget.
