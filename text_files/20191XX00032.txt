Skriftlig fremsættelse (2. oktober 2019) Kirkeministeren (Joy Mogensen):
 Herved tillader jeg mig for Folketinget at fremsætte:
Forslag til lov om ændring af lov om folkekirkens økonomi (Finansiering af pensionsforpligtelsen vedrørende tjenestemandsansatte kirkefunktionærer og investeringspolitik for pensionsformuen) (Lovforslag nr.
L 6) Formålet med lovforslaget er at fastholde kirkekassernes pensionsbidrag for tjenestemandsansatte kirkefunktionærer på det nuværende niveau på 18,4 pct. og lade folkekirkens fællesfond (folkekirkens fælleskasse) dække den resterende del af forpligtelsen.
Med lovforslaget sikres således en solidarisk løsning på en byrde, der er skævt fordelt mellem landets menighedsråd.
 Den del af pensionsudgifterne, som fremover finansieres af fællesfonden, vil skulle dækkes af landskirkeskatten, fællesfondens frie midler eller af kompenserende besparelser på fællesfondens øvrige udgiftsposter.
Til finansiering af pensionsudgifter for nuværende og tidligere tjenestemandsansatte kirkefunktionærer har kirkekasserne siden 2007 indbetalt et pensionsbidrag på 18,4 pct. til fællesfonden.
Det var i lovforslaget fra 2007 forudsat, at pensionsbidraget skulle dække finansieringen af de fremtidigt optjente pensionsforpligtelser.
For den anden del af pensionen, der var optjent før 1. januar 2007, har fællesfonden fortsat haft den fulde forpligtelse.
Denne del er siden 2007 blevet finansieret ved pensionshensættelser på fællesfondens budget, dvs. gennem landskirkeskatten.
En ny aktuarberegning i 2018 af fællesfondens pensionsforpligtelse for nuværende og tidligere tjenestemandsansatte kirkefunktionærer viser imidlertid, at pensionsforpligtelsen er markant større end hidtil antaget, både for pensionsforpligtelsen optjent hhv. før og efter 1. januar 2007. Baggrunden er især længere levealder og lavere forrentning af pensionsmidler end hidtil antaget.
Ordningen har derfor været underfinansieret, og det vil kræve en markant forøgelse af kirkekassernes pensionsbidrag, hvis pensionsforpligtelserne (siden 2007) skal kunne dækkes fuldt ud af pensionsbidraget.
Lovforslaget præciserer på den baggrund, at det er kirkeministeren, der fastsætter størrelsen på kirkekassernes pensionsbidrag, således at pensionsbidraget kan fastholdes på det nuværende niveau på 18,4 pct. af den pensionsgivende løn til tjenestemandsansatte kirkefunktionærer.
Det foreslås som nævnt samtidig, at den del af pensionsforpligtelsen, der ikke dækkes af det fastsatte pensionsbidrag, finansieres af fællesfonden.
Fællesfonden har med den nugældende lovgivning ikke hjemmel til at føre en aktiv investeringspolitik for pensionsformuen.
Med lovforslaget sikres det derfor samtidig, at den voksende pensionsformue kan forvaltes gennem en aktiv investeringspolitik inden for de regler, kirkeministeren bliver bemyndiget til at fastsætte.
Lovforslaget bemyndiger således kirkeministeren til at fastsætte nærmere regler om anbringelse af fællesfondens likviditet, forsikringsreserve og pensionshensættelse mv.
Det er hensigten at anvende hjemlen til at fastsætte regler, der muliggør, at fællesfonden gennem aktive investeringer kan sikres bedst mulig forrentning af indbetalte pensionsbidrag.
Det er i den sammenhæng naturligt, at investeringen sker på etisk og socialt forsvarligt grundlag, med hensyntagen til at indbetalingerne til pensionsformuen er finansieret af kirkeskatten og hermed af folkekirkens medlemmer.
Lovforslaget udmønter en indstilling fra Budgetfølgegruppen vedrørende fællesfonden om den fremtidige håndtering af pensionsforpligtelsen for tjenestemandsansatte kirkefunktionærer.
Budgetfølgegruppen består af repræsentanter for folkekirkens økonomiske interessenter og rådgiver kirkeministeren om budgettet for fællesfonden.
Der har således både i udarbejdelse af løsningen og i forbindelse med høringen over lovforslaget været bred opbakning blandt folkekirkens myndigheder og interessenter til løsningen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
