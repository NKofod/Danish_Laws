Fra en 2,2 ha stor landbrugsejendom, som anvendtes til rideheste og lå  

 som en kile ind i byzonearealer, blev der afstået ca. 4000 m2 til vejanlæg.  

 Antaget, der ikke var knyttet nogen forventningsværdi til arealet, der i  

 forslag til kommuneplan fortsat var beliggende i landzone.
Erstatning for  

 værdiforringelse af ejendommen forhøjedes væsentligt ved overtaksation.
År 1985, den 10. maj, blev af Overtaksationskommissionen for Århus  

 amtsrådskreds og en del af Ringkøbing amtsrådskreds i sag 1, lb.nr. 9/1985 anke af taksationsforretning, begært af Århus kommune, hos Allan Nohr Christiansen, Jelshøjvej 15, Højbjerg, afsagt sålydende Kendelse:
 Den af vejtaksationskommissionen for Århus amtsrådskreds sydlige del den  

 7. februar 1985 afsagte kendelse, hvorved der blev fastsat erstatning til  

 lodsejeren, Allan  Nohr Christiansen, Jelshøjvej 15, Højbjerg, i anledning af  

 ekspropriation til anlæg af en Ringvej Syd i Århus, er påanket såvel af  

 kommunen som af lodsejeren.
 Efter at parterne har haft lejlighed til at redegøre for deres  

 standpunkter i skriftlige indlæg, har overtaksationskommissionen den 7. maj  

 1985 foretaget besigtigelse af den omhandlede ejendom og afholdt møde med  

 parterne, der herunder har kunnet nedlægge deres endelige påstande og nærmere  

 begrunde disse.
 Begge parter har gentaget de for taksationskommissionen nedlagte påstande  

 og anbringender, dog at lodsejeren subsidiært har påstået sig tilkendt et  

 mindre beløb end de principalt påståede.
Lodsejeren har især henvist til, at han har haft en berettiget forventning  

 om, at det eksproprierede areal i nær fremtid ville blive inddraget under  

 byzone.
Ved fastsættelse af erstatningsbeløbet må der lægges vægt på  

 statsautoriseret ejendomsmægler Jens Brødsgaards erklæring af 6. september  

 1984, hvorefter prisen på ejendommen ved ekspropriationen falder fra 980.000  

 kr. til 890.000 kr. efter ekspropriation.
Den forventningsværdi, som ejeren  

 måtte have på grund af ejendommens beliggenhed og omstændighederne i øvrigt,  

 androg derfor 90.000 kr.
Endvidere må der tages hensyn til, at ejeren for ca.  

 2 år siden var i gang med at udarbejde udstykningsplaner for gården.  

 Lodsejeren har anslået tab af herlighedsværdi til 15.000 kr. ud over  

 ulemperne, som han ligeledes ansætter til 15.000 kr.
 Det eksproprierede og det afskårne areal på i alt 4.030 m2 udgør en  

 trekant beliggende i ejendommens nordligste hjørne hidtil med en facade på  

 ca. 85 m mod Jelshøjvej og en facade på ca. 100 m mod Skåde Højgårdsvej.
 For overtaksationskommissionen er der redegjort for dispositionsplanen af  

 1968 og de i 1977 fastsatte § 15 rammer, hvorefter ejendommen var beliggende  

 i landzone, samt for det nu foreliggende forslag til kommuneplan, hvorefter  

 ejendommen ligeledes fortsat er beliggende i landzone.
Det tiltrædes herefter, at der ikke er tilvejebragt grundlag for at  

 antage, at ejendommen inden for en kortere periode kan forventes overført til  

 byzone.
Idet der herefter ikke er knyttet nogen egentlig forventningsværdi  

 til arealet, tiltrædes det, at erstatningen for det eksproprierede og for det  

 afskårne areal på tilsammen 4.030 m2 er fastsat til 5 kr. pr. m2, dog at  

 erstatningen for de ca. 222 m2, der er pålagt oversigtsservitut, alene er  

 fastsat til 2,50 kr. pr. m2.
 Under hensyn til de foreliggende oplysninger og den stedfundne  

 besigtigelse findes der at burde tilkendes lodsejeren i alt 20.000 kr. i  

 erstatning for ulemper og for tab af herlighedsværdier, idet  

 overtaksationskommissionen herved har lagt vægt på, at det er en betydelig  

 del af ejendommens areal, der afstås, og at det afståede areal som den mindst  

 kuperede del var den bedst egnede til ridesport.
 Med den heraf følgende ændring stadfæster overtaksationskommissionen den  

 indankede kendelse.
 Thi bestemmes:
 Den indankede kendelse om fastsættelse af erstatning til lodsejeren,  

 Allan Nohr Christiansen, Højbjerg, stadfæstes med den ændring, at  

 erstatningen for ejendomsforringelse, haveforstyrrelser m.v. forhøjes fra  

 5.000 kr. til 20.000 kr.
 I sagsomkostninger for begge kommissioner tilkendes der lodsejeren 5.000  

 kr.
