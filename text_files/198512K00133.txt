Nr LSF 133 Lov om ændring af lov om leje (Udvidet adgang til etablering af  

 beboerrepræsentation m.v.) Fremsat af Albrechtsen (VS) Anne Grete Holmsgård (VS) Lenger (VS)  

 Elisabeth Bruun Olesen (VS) Tinning (VS) den 22. januar 1986 § 1 I lov om leje, jfr. lovbekendtgørelse nr. 375 af 11. juli 1984, som ændret ved lov nr. 618 af 19. december 1984, foretages følgende ændring:
 § 64 affattes således:
»§ 64. I ejendomme med mindst 5 beboelseslejligheder har lejerne af beboelseslejlighederne ret til at vælge beboerrepræsentanter.
Valget skal ske på et beboermøde, hvortil samtlige lejere skriftligt er indkaldt med mindst 8 dages varsel.
Beboermødet kan give udlejeren adgang til at overvære beboermødet eller dele heraf og kan tildele udlejeren taleret.
Beboerrepræsentanterne skal mindst en gang årligt indkalde til beboermøde med punktet valg af beboerrepræsentanter på dagsordenen.
På dette årlige ordinære beboermøde skal enten alle beboerrepræsentanterne eller halvdelen heraf sættes på valg afhængigt af, om beboermødet ønsker etårige eller toårige valgperioder.
Disse regler omfatter også ejendomme, der er opdelt i ejerlejligheder.
Stk. 2. Er flere ejendomme, der ejes af samme ejer, opført kontinuerligt som en samlet bebyggelse, og har disse ejendomme fælles friarealer eller nogen form for driftsfællesskab, kan der oprettes beboerrepræsentation, når ejendommene i alt har mindst 5 beboelseslejligheder.
Det samme gælder, hvor flere ejendomme er samvurderet eller samnoteret i tingbogen.
I sådanne ejendomme skal beboerrepræsentationen omfatte samtlige ejendomme.
Stk. 3. I ejendomme med fire eller færre beboelseslejligheder udgøres beboerrepræsentationen af samtlige lejere, der således i fællesskab udøver beboerrepræsentationens rettigheder efter §§ 65-67.
Stk. 4. I ejendomme omfattet af reglerne i stk. 1 kan beboermødet beslutte, at en i ejendommen oprettet beboerforening eller lejerforening, hvori samtlige lejere kan optages som medlemmer, kan udgøre beboerrepræsentationen og således udøve beboerrepræsentanternes rettigheder efter §§ 65-67.« § 2 Loven træder i kraft dagen efter bekendtgørelsen i Lovtidende.
BEMÆRKNINGER TIL LOVFORSLAGET Lovforslaget er en uændret genfremsættelse af et senest den 14.
november 1984 fremsat forslag (se Folketingstidende 1984-85, forhandlingerne sp. 1860 og 2991, samt tillæg A sp. 1365).
Hovedsigtet med lovforslaget er at give udvidet adgang til etablering af beboerrepræsentation, dels såldes at der i alle udlejningsejendomme med mindst 5 beboelseslejligheder kan oprettes beboerrepræsentation, dels således at lejerne i ejendomme med fire eller færre beboelseslejligheder i fællesskab udgør beboerrepræsentationen.
Dermed er det sikret, at lejerne i alle udlejningsejendomme er sikret beboerrepræsentation, hvis de ønsker det.
Derudover tilsigter lovforslaget at gøre reglerne for etablering af beboerrepræsentation nemmere og mere rimelige at arbejde med for lejerne.
Derfor indeholder lovforslaget ingen bestemmelser om, at et flertal af lejerne skal være til stede på beboermøderne for f.eks. at oprette beboerrepræsentation.
Det må være fuldt tilstrækkeligt, at alle lejere skriftligt indkaldes med 8 dages varsel, således som det er praksis i det almennyttige byggeri i forbindelse med afdelingsmøder.
Er mødet lovligt indkaldt, er det herefter beslutningsdygtigt uanset antallet af fremmødte.
Da beboerrepræsentationen jo er lejernes repræsentation over for udlejeren, foreslås udlejerens adgang til at være til stede begrænset til de tilfælde, hvor beboermødet kan godkende dette.
Lejerne bør på beboermøderne kunne tale frit uden frygt for, at udlejeren skal udsætte dem for repressalier, fordi de måske fremfører synspunkter, der går udlejeren imod.
Ligeledes foreslås udlejerens taleret begrænset til de tilfælde, hvor beboermødet godkender dette.
Lejerne bør på beboermødet selv kunne afgøre, hvorvidt udlejerens synspunkter på dette tidspunkt bør indgå i lejernes overvejelser, eller om man ønsker, at udveksling af synspunkter mellem udlejer og lejere sker gennem forhandlinger mellem udlejer og beboerrepræsentanterne.
Det følger af ovenstående, at lovforslaget ikke indebærer nogen pligt for beboerrepræsentanterne eller andre lejere til at referere til udlejeren, hvad der er drøftet eller besluttet på et beboermøde.
Lovforslaget sikrer endvidere lejernes organisationsfrihed, idet der åbnes mulighed for, at beboerrepræsentationens beføjelser i ejendomme med mindst fem beboelseslejligheder kan overføres til en beboerforening eller lejerforening, hvori alle lejere i ejendommen kan optages som medlemmer.
Beboermødet kan naturligvis beslutte at tilbagekalde denne kompetenceoverførelse.
Efter lovforslaget træffes alle beboermødebeslutninger ved simpelt flertal.
