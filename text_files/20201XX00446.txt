Skriftlig fremsættelse (16. december 2020) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af færdselsloven (Lovforslag nr.
L 127) Danmark skal være et trygt og sikkert samfund, hvor alle skal kunne færdes trygt og sikkert i trafikken.
Trafikanter, der ved deres kørsel bevidst sætter sig ud over hensynet til andre trafikanters sikkerhed, skaber fare og utryghed, og det kan have fatale konsekvenser.
Det skal stoppes.
 Lovforslaget er en udmøntning af en række af de tiltag, som fremgår af regeringens initiativ mod vanvidskørsel Vanvidskørsel skal stoppes fra februar 2020. Formålet med lovforslaget er således en skærpet indsats mod den form for kørsel, der i den offentlige debat ofte omtales som vanvidskørsel.
 Efter regeringens opfattelse er det fuldstændig uacceptabelt, når nogle hermed groft tilsidesætter hensynet til andre i trafikken, og der skal derfor sættes hårdt ind over for de pågældende trafikanter.
Ved siden af mærkbare strafferetlige og frakendelsesmæssige sanktioner er det efter regeringens opfattelse vigtigt, at de køretøjer, der benyttes til vanvidskørsel, hurtigt og effektivt kan fjernes fra vejene.
Det er fra politiets side anført, at førere, der kører særlig hensynsløst, i flere tilfælde ikke ejer de pågældende køretøjer, idet de f.eks. er leasede eller lånt.
Dermed er der i flere tilfælde ikke mulighed for at konfiskere køretøjerne.
Samtidig oplever politiet i dag problemer med at sætte ind overfor ulovlig kap- og væddekørsel.
Ulovlig kap- og væddekørsel er utryghedsskabende og kan føre til farlige og alvorlige situationer.
Det foreslås på den baggrund, at adgangen til at konfiskere køretøjer i førstegangstilfælde udvides til at omfatte tilfælde af særlig hensynsløs kørsel og kørsel med meget høje hastigheder.
Det foreslås i den forbindelse samtidig, at konfiskation i disse tilfælde samt i tilfælde af spirituskørsel med en alkoholpromille over 2,00 som det klare udgangspunkt skal ske uanset ejerforhold  det vil sige også i tilfælde, hvor føreren ikke selv ejer det anvendte køretøj.
 Lovforslaget indeholder endvidere retningslinjer, der vil skærpe straffen markant for kørsel med meget høje hastigheder, ulovlig kap- og væddekørsel og for kørsel i frakendelsestiden, hvis førerretsfrakendelsen skyldes særlig hensynsløs kørsel, kørsel med meget høje hastighede eller spirituskørsel med en alkoholpromille over 2,00.
 Lovforslaget indeholder endelig regler, der vil indebære en markant skærpelse af frakendelsestiden for førerretsfrakendelser, der skyldes kørsel med meget høje hastigheder, ulovlig kap- og væddekørsel eller chikanøs kørsel, der hindrer politiets eftersætning af andre køretøjer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
