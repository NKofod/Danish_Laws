Nr BRB 30 Beretning over Forslag til folketingsbeslutning om en oplysningskampagne  

 om FN-konventionen om barnets rettigheder   

 Nr B 30 1990-91, 2. samling Afgivet af Retsudvalget Afgivet: 19910521 Udvalget har behandlet beslutningsforslaget i nogle møder og har herunder stillet spørgsmål til socialministeren, som denne har besvaret skriftligt.
 Endvidere har udvalget modtaget skriftlige henvendelser fra:
Dansk Folkeoplysnings Samråd, Dansk Ungdoms Fællesråd og Dansk Unicef Komite.
 Da der ikke kunne opnås flertal for folketingsbeslutningens vedtagelse,  

 udtaler et flertal (Socialdemokratiets, Socialistisk Folkepartis og  

 Det Radikale Venstres medlemmer af udvalget) følgende:
I år vil der til oplysningskampagnen kunne anvendes den ene million  

 kroner, der er afsat på finansloven.
Det er flertallets opfattelse, at der  

 bør afsættes et større beløb, formentlig 3 mio. kr., på næste års finanslov,  

 og man ønsker allerede nu at tilkendegive denne hensigt med henblik på  

 planlægningen af det kommende års oplysningskampagne.
 Det er flertallets opfattelse, at kampagnen bedst kan gennemføres som  

 foreslået af Dansk Unicef Komite, Dansk Folkeoplysnings Samråd og Dansk  

 Ungdoms Fællesråd i brev til Folketinget af 5. april 1990. Det er dog  

 flertallets opfattelse, at den ene foreslåede repræsentant for  

 Socialministeriet bør suppleres med endnu een udpeget af Socialministeriet,  

 formentlig fra den tværministerielle arbejdsgruppe.
 Flertallet skal i øvrigt opfordre til, at den foreslåede  

 koordinationsgruppe udarbejder oplæg til oplysningskampagnen for 1992,  

 således at der på dette grundlag vil kunne tages endelig stilling i  

 forbindelse med vedtagelsen af finansloven for 1992.
 Et mindretal (Det Konservative Folkepartis, Venstres,  

 Fremskridtspartiets, Centrum-Demokraternes og Kristeligt Folkepartis  

 medlemmer af udvalget) har noteret sig, at der iværksættes en  

 informationskampagne om FN-konventionen om barnets rettigheder baseret på 1  

 mio. kr. afsat hertil på finansloven for 1991.
Mindretallet har endvidere noteret sig, at socialministeren i besvarelser  

 til Retsudvalget har oplyst, at oplysningskampagnen planlægges tilrettelagt  

 således, at det tværministerielle børneudvalg i samarbejde med relevante  

 organisationer og foreninger står for udarbejdelse af informationsmateriale  

 af forskellig art om konventionen.
Blandt de organisationer, som vil blive  

 direkte inddraget i arbejdet, har ministeren i et svar nævnt Dansk Unicef  

 Komite, ligesom Dansk Folkeoplysnings Samråd og Dansk Ungdoms Fællesråd vil  

 blive involveret.
Det fremgår af ministerens besvarelse af et af udvalgets spørgsmål, at  

 formidlingen af debatmaterialet skal foregå lokalt med udgangspunkt i de  

 forskellige eksisterende fora for børn og voksne.
Dette betyder, at  

 materialet skal være udarbejdet, så det er tilgængeligt i flere forskellige  

 sammenhænge bl.a. i undervisningsøjemed.
 Endvidere har ministeren oplyst, at man i forbindelse med  

 oplysningskampagnen vil søge at få gjort dags- og fagpresse samt tv og radio  

 interesseret i at sætte fokus på FN-konventionen.
 Med udgangspunkt i, at man fra centralt hold udarbejder materialet, mens  

 den praktiske gennemførelse af kampagnen sker lokalt, vil der for den ene  

 million kroner, som allerede er afsat på finansloven, kunne gennemføres en  

 oplysningskampagne, som umiddelbart må anses for at opfylde forpligtelsen til  

 at udbrede kendskabet til konventionen.
Mindretallet er imidlertid parat til at se på spørgsmålet om at afsætte  

 midler også i 1992 til oplysning om FN-konventionen for herigennem at udbrede  

 kendskab til konventionens bestemmelser og betydning for børn og unge, f.eks.  

 via Dansk Unicef Komite.
Effekten af den oplysningskampagne, som iværksættes  

 nu, må indgå som grundlag for beslutning herom.
 P. u. v.
