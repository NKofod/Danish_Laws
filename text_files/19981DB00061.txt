Betænkning afgivet af Forsvarsudvalget  

 den 8. oktober 1998 Betænkning over Forslag til folketingsbeslutning om et dansk  

 militært bidrag til en NATO-indsats på det vestlige Balkan Udvalget har behandlet beslutningsforslaget i et antal  

 møder og har herunder stillet spørgsmål til  

 udenrigsministeren og forsvarsministeren, som disse har besvaret dels  

 skriftligt og dels mundtligt.
Nogle af udvalgets spørgsmål og  

 udenrigsministerens og forsvarsministerens svar herpå er tillige med  

 nogle avisartikler optrykt som bilag til betænkningen.
 Der er af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Centrum-Demokraternes og  

 Kristeligt Folkepartis medlemmer af udvalget) beslutningsforslaget til  

vedtagelse uændret .
 Et mindretal (Socialistisk Folkepartis medlem af udvalget)  

 indstiller beslutningsforslaget til vedtagelse med de af mindretallet  

 stillede ændringsforslag.
Mindretallet finder, at der slet ikke er tvivl om, at alle  

 må og skal fordømme den form for krigsførelse, som man i  

 de sidste måneder har set i Kosovo, hvor en hel befolkning tages som  

 gidsel, hvor hundredtusinder drives på flugt, hvor huse brændes  

 af, hvor etnisk udrensning finder sted i stort omfang, og hvor uskyldige  

 myrdes, som fundet af de sidste massegrave fortæller deres grufulde  

 beretning om.
Mindretallet tror egentlig, at alle i Folketinget kan  

 mødes i en fælles fordømmelse af en sådan foragt  

 for menneskeliv.
 Der er heller ingen tvivl om, at Serbien spiller den  

 altdominerende hovedrolle i terroren.
FN's generalsekretær Kofi Annan skriver i sin  

 rapport af 3. oktober 1998 til FN's Sikkerhedsråd, at »Det står  

 klart hævet over enhver rimelig tvivl, at det store flertal af disse  

 handlinger er begået af sikkerhedsstyrker i Kosovo under FRY-autoritet,  

 men kosovoalbanske paramilitære enheder har også været  

 involveret i militære aktioner, og der er god grund til at tro, at de  

 også har begået grusomheder.« Hvorfor er denne udtalelse så interessant? Det er  

 den, fordi vi i dag har diskuteret, om Danmark sammen med en række  

 andre vestlige lande skal sende kampfly af sted for at straffe serberne.  

 Ifølge beslutningsforslaget er der fire formål med aktionen.
Det ene formål er at stoppe kamphandlingerne i  

 Kosovo.
Det andet er at forhindre en humanitær katastrofe.
Det tredje  

 er at opnå en aftale om ophør af vold, og det fjerde er at  

 starte seriøse forhandlinger om en politisk aftale mellem konfliktens  

 parter, jf. bemærkningerne til lovforslaget side 4, spalte 1.
 De afgørende spørgsmål i forhold til  

 disse formål er derfor, om det er sandsynligt, at bombardementer i  

 Kosovo og Serbien vil stoppe kamphandlingerne.
 Hvad nu, hvis det stik modsatte sker, og sammenligningen  

 med Bosnien ikke holder? Bosnien var i en situation, hvor der forelå en  

 forhandlet aftale mellem de tre parter, Dayton-aftalen, før man satte  

 ind med militæret.
 Hvad nu, hvis man tager fejl, og konflikten på  

 baggrund heraf eskalerer? Hvad nu, hvis civilbefolkningen i endnu  

 højere grad bliver taget som gidsler? Hvad nu, hvis endnu flere drives  

 på flugt og konflikten udvides til større dele af Balkan? Hvad  

 nu, hvis der skabes en endnu større humanitær katastrofe? Disse  

 spørgsmål er man nødt til at overveje.
 Karsten Fledelius' analyse i dagbladet Information den 7.  

 oktober 1998 er derfor interessant.
Han siger om situationen i Serbien: »Der er formentlig  

 ikke nogen tvivl om, at Seselj« (viceministerpræsident og leder af Det  

 Serbiske Radikale Parti) »faktisk er ganske interesseret i krydsermissiler og  

 bomber fra udlandet.
For den militære virkning af dem vil være  

 ringe.
Til gengæld vil deres psykologiske virkning, som vil  

 blive yderligere forstørret gennem de stærkt  

 regeringskontrollerede serbiske massemedier, være en stor gevinst for  

 ham.
De vil legitimere den stramning af forholdene i Serbien, han så  

 brændende ønsker sig.« Ser man på den anden part, er der ingen tvivl om, at  

 en militær NATO-indsats vil være til fordel for UCK.
 Det er vigtigt at stille disse spørgsmål og  

 besvare dem, inden bomberne slippes løs, for ikke at bevæge sig  

 fra en situation, der er grusom, til en situation, der er helt ude af  

 kontrol, hvor man risikerer, at et brændende bål bryder ud i en  

 altfortærende brand.
Netop fordi situationen er så sammensat, og fordi  

 situationen er så farlig, er det afgørende at fastholde, at det  

 er FN, der spiller den helt afgørende rolle.
Det ville jo være  

 at spille hasard at sige ja til bombninger uden at have et klart mandat fra  

 FN's Sikkerhedsråd.
Udenrigsministeren har sagt, at det ikke drejer sig om  

 finere jura, men om, hvorvidt vi stadig vil have et FN-system, der varetager  

 konfliktløsning i verden.
Det er umuligt at finde den folkeretlige  

 legitimitet for dette militære angreb, jf.
FN-pagtens kapitel VII,  

 hvoraf det fremgår, at det alene er Sikkerhedsrådet, der kan give  

 mandat.
Det drejer sig også om den russiske position.
Det  

 drejer sig om, hvorvidt man tror, man kan lave en varig europæisk fred,  

 når Rusland i stigende grad oplever at blive isoleret.
Det betyder ikke, at vi bare passivt skal se til, mens  

 grusomhederne pågår.
Det betyder, at alle diplomatiske veje skal  

 betrædes.
Det betyder ligeledes, at man skal sende observatører  

 af sted, og det betyder, at vi skal være klar med civil  

 hjælp.
Kofi Annan siger det meget tydeligt i den tidligere  

 omtalte rapport, side 8: »Det er bydende nødvendigt, at den  

 internationale tilstedeværelse skal styrkes og gøres mere  

 effektiv.« Han nævner diplomatiske observationer,  

 tilstedeværelse af menneskerettighedsobservatører og en bedre  

 koordinering af den internationale indsats.
Dette er derfor ikke et valg mellem at læne sig  

 tilbage og sige, at der ikke er noget at gøre, og at gennemføre  

 et bombetogt.
Det er valget mellem en vej, der er højst risikabel,  

 hvor man risikerer at bevæge sig fra asken til ilden, og så en  

 vej, der respekterer FN som ordenshåndhæver, og hvorved man  

 gennemfører de ting, FN's generalsekretær peger på i sin  

 rapport til Sikkerhedsrådet.
 Et andet mindretal (Dansk Folkepartis medlem af udvalget)  

 indstiller beslutningsforslaget til forkastelse og vil ved 2. (sidste)  

 behandling redegøre for sin stilling til det under nr. 2 stillede  

 ændringsforslag.
 Mindretallet er meget bekymret for udviklingen i den del  

 af Forbundsrepublikken Jugoslavien, der hedder Kosova.
Både serbere og kosova-albanere har i dette  

 område lidt megen smerte, og det er desværre stadig  

 tilfældet   endda med forøget styrke.
Det er derfor vigtigt, at  

 Vesten og FN aktivt hjælper humanitært med fødevarer,  

 nødhjælp, medicin, telte, feltlazaretter etc. og eventuelt med  

 læger og sygeplejersker, hvis der bliver brug og mulighed for det.
 De fleste er enige om, at i dette humanitære arbejde  

 skal Danmark også være med og helst meget aktiv.
Derudover har Dansk Folkeparti foreslået, at Danmark  

 sender mobile flygtningelejre til området eller som mindstemål i  

 hvert fald effektive telte, der kan modstå vejr og vind.
Vi må og  

 skal hjælpe mennesker, der er i nød.
 På denne måde kan vi hjælpe  

 nødstedte mennesker i deres nærområde, så de hurtigt  

 kan vende tilbage til deres hjemland, når der er kommet mere fredelige  

 forhold.
Med dette beslutningsforslag om en militær aktion  

 med danske jagerbombere lægges der op til, at situationen i Kosova kan  

 løses med militære midler, og at Danmark skal spille en stor  

 rolle med deltagelse af kampfly, bombninger og sandsynligvis med landtropper,  

 hvilket Dansk Folkeparti ikke kan acceptere.
Efter udvalgsbehandlingen af  

 nærværende forslag står det endog klart, at det kan regnes  

 for overordentlig sandsynligt, at Danmark nødvendigvis må stille  

 med landtropper.
I Aktuelt den 6. oktober 1998 er forsvarsministeren citeret  

 for, at Danmark formodentlig skal stille med 500 soldater til en  

 landkrig.
Det er muligt, at der hos regeringen er et ønske  

 om, at Danmark skal »placere sig på landkortet« og sidde med til bords,  

 når det »internationale samfund« »løser« alle problemerne.
I  

 Dansk Folkeparti stiller vi os imidlertid stærkt tvivlende over for, om  

 en militær aktion fra dansk side i en borgerkrig ensidigt rettet mod  

 den ene part, nemlig serberne, er nogen løsning.
Kendsgerningerne er jo, at serberne bestemt ikke er de  

 eneste, der har begået ugerningerne i det plagede område.
Den  

 etnisk albanske oprørsgruppe UCK har også   i øvrigt med  

 hjælp fra pengeindsamlinger i en række lande, herunder Danmark  

 skaffet sig slagkraftige våben og også stået bag en  

 række brutale handlinger.
Det er således helt uforståeligt, at  

 udenrigsministeren og forsvarsministeren tror på, at danske  

 bombardementer i Forbundsrepublikken Jugoslavien kan skabe fred.
Det er helt  

 forkert, hvis man tror på dette.
Når bombningerne er overstået, er hadet mellem  

 de to grupper blot endnu større, og de har let adgang til våben.  

 Hvad vil regeringen så gøre? Sætte landtropper ind? I  

 så fald mod hvem? Skal det være imod de kristne eller mod  

 muslimerne? Begge dele vil være helt uacceptabelt.
Det er jo i  

 høj grad en krig mellem to etniske grupper, der står fast  

 forankret i deres religioner.
Nogle vil kalde det en religionskrig.
Er det  

 Danmarks opgave at gå ind i en religionskrig? Dansk Folkeparti mener nej.
Forbundsrepublikken Jugoslavien er ikke et NATO-land i  

 fare, og landet er heller ikke blevet angrebet af et andet land.
Der er tale  

 om en borgerkrig, der kun kan løses ad diplomatisk vej.
Dansk militær skal trods alt først og  

 fremmest beskæftige sig med forsvaret af Danmark, og så i  

 øvrigt gøre det, der kræves for at forsvare  

 NATO-territorium.
Medvirken i en militær aktion i Kosova er ikke en  

 nødvendighed for at opnå dette, hvorfor andre NATO-lande som  

 Island, Luxembourg, Grækenland og måske Tyskland heller ikke  

 ønsker at deltage med angrebsfly i styrken.
 Det er absurd, hvis danske soldater i al fremtid på  

 denne måde skal tvinges til at rende rundt og »løse« alle mulige  

 uløselige borger- og stammekrige.
 Men det er desværre blevet en slags automatik, at  

 den danske regering siger ja hver eneste gang, det er på tale, at det  

 internationale samfund skal reagere militært på en eller anden  

 situation.
 Man skal huske på, at samtidig med at disse  

 projekter   også Kosova-angrebet   er kostbare, sættes danske  

 soldaters liv og førlighed på spil i et område, hvor  

 Danmark intet har at gøre med militære enheder.
 Nogle mener så, at det er den nye verdensorden, vi  

 skal vænne os til, hvor omverdenen i enhver situation, hvor et  

 mindretal eller et flertal i et land bliver terroriseret af andre, skal  

 gå ind og bombe eller gennemføre en militær aktion i det  

 pågældende land.
Det ville i givet fald indebære, at vi skulle bombe  

 kineserne, der undertrykker tibetanerne, at vi skulle bombe i Rwanda, at vi  

 skulle bombe burmeserne, der ikke tåler opposition, og at Danmark skal  

 medvirke i bombardementer i Nordirland, hvor terrorgrupper spreder  

 skræk og ødelæggelse.
Hvis vi skulle alt det, ville vi  

 sandelig få nok at gøre.
Erfaringen viser, at når man skal til at gå i  

 krig, er der højt humør og stor optimisme. »Nu skal vi klare  

 problemerne   en gang for alle.« Det siger Gallup måske også lige  

 nu.
Men stemningen vender ret hurtigt, når de første danske fly  

 bliver skudt ned, eller når serbere her i landet vil hævne de  

 bomber, danskerne har kastet.
Så vil de fleste bittert fortryde, hvad  

 den danske regering førte dem ud i.
Efter Dansk Folkepartis opfattelse er det ved  

 forhandlingsbordet, striden skal løses, ikke med danske bomber.
Vi er  

 et fredeligt land, og danskerne er fredelige mennesker.
 Dansk Folkeparti kan på den baggrund ikke tilslutte  

 sig forslaget om at sende danske militære enheder til Kosova.
 Dansk Folkeparti har taget aktiv del i udvalgsarbejdet,  

 men må desværre konstatere, at et flertal i Forsvarsudvalget har  

 umuliggjort en seriøs behandling ved at insistere på, at  

 nærværende forslag skulle trumfes igennem i Folketinget i  

 løbet af mindre end et døgn, hvilket ikke levnede tid til en  

 reel gennemgang og ordentlig besvarelse af en række vigtige  

 spørgsmål til regeringen.
Eksempelvis svarede regeringen i korte 2-linjers  

 staccato-svar på stort set alle de stillede spørgsmål,  

 eksempelvis på spørgsmålet om, hvilke reaktioner danske  

 bombninger ville medføre fra de serbere, der har bopæl i  

 Danmark, og om regeringen ville stoppe de ulovlige pengeoverførsler  

 fra Danmark til UCK, som man har kendskab til.
På samme måde blev  

 der under samråd med ministrene i udvalget i de sene nattetimer blot  

 henvist til andre ministre, uden at de pågældende kunne  

 spørges, så svaret kunne foreligge inden udformningen af  

 betænkningen og sågar inden afstemningen og afgørelsen af  

 nærværende forslag i Folketingssalen.
 Et tredje mindretal (Enhedslistens medlem af udvalget) indstiller  

 beslutningsforslaget til forkastelse, men kan tilslutte sig det under  

 nr. 2 stillede ændringsforslag.
Mindretallet skal beklage, at Folketinget på  

 anbefaling af regeringen her på sin første rigtige arbejdsdag  

 vil træffe beslutning om at sende Danmark i krig.
Hele »debatten« om  

 denne vigtige beslutning både i Folketingssalen og i Forsvarsudvalget  

 er kørt igennem på mindre end et døgn.
Resultatet er, at  

 der stadig er en lang række uafklarede spørgsmål, og at en  

 af de helt centrale tekster i Folketingets beslutningsgrundlag end ikke  

 foreligger på dansk.
I den forbindelse er udenrigsministerens  

 besvarelser af spørgsmål 56 og spørgsmål 71 fra  

 Forsvarsudvalget bestemt et studium værd.
Det er skæbnens ironi, at dette lovjaskeri finder  

 sted mindre end en uge efter, at Folketinget har afholdt et todages seminar  

 på Hotel Marienlyst i Nordsjælland om, hvordan det selv samme  

 Folketing skal undgå at træffe ugennemtænkte og forhastede  

 beslutninger.
Yderligere kommentarer er vist overflødige.
Begrundelsen for lynbehandlingen har været, at det  

 drejer sig om en hastesag.
Men i så fald har det været en  

 »hastesag« længe.
Allerede i slutningen af 1980'erne ophævede den  

 serbisknationalistiske regering det udstrakte selvstyre, som  

 Kosovarepublikken havde haft under den gamle Tito-forfatning.
Siden har  

 Milosevic-styret i Beograd gennemført en brutal undertrykkelse af det  

 store flertal af befolkningen i Kosova (90 pct.), som er af albansk  

 oprindelse, og undertrykkelsen er faktisk blevet intensiveret efter  

 Dayton-aftalen.
Denne aftale   dikteret af USA og de øvrige vestlige  

 stormagter   indeholdt ikke et ord om Kosova, og det blev af nationalisterne  

 i Beograd set som Vestens accept af, at Kosova var deres baggård, som  

 de kunne behandle efter forgodtbefindende.
 Den vestlige verdens tavshed i forhold til undertrykkelsen  

 i Kosova har været larmende på trods af, at mange journalister,  

 forskere og politikere har peget på, at hvis dette problem ikke blev  

 løst, ville man i løbet af få år stå tilbage  

 med problemer lige så store, som dem vi har oplevet i Bosnien.
Der er gået mindst fire år, hvor den vestlige  

 verden havde kunnet presse Milosevic til at indgå i reelle politiske  

 forhandlinger med de kosova-albanske ledere, men intet er sket.
Nu kommer  

 NATO så og vil bombe de serbiske militære stillinger.
Men det  

 sker vel at mærke først efter, at man har givet Milosevic og det  

 serbiske militær alle sommermånederne til at nedkæmpe den  

 kosova-albanske befrielseshær, UCK.
UCK havde ellers vundet stærkt frem og fået  

 opbakning fra en stor del af den kosova-albanske befolkning.
Opbakningen er  

 ikke mindst kommet i protest mod og frustration over, at hverken regimet i  

 Beograd eller den vestlige verden har forholdt sig reelt til den  

 kosova-albanske leder, Rugova, og hans ikke-voldelige appeller.
Befolkningen i Kosova har set den gamle Jugoslaviske  

 Føderation falde fra hinanden   i høj grad med vestlig  

 hjælp.
Den har set, hvordan Slovenien, Kroatien og Bosnien fik  

 selvstændighed samtidig med, at Milosevic-styret har fået lov til  

 at holde deres område i et jerngreb.
Derfor er der vokset en ny  

 generation frem blandt den albanske befolkningsgruppe, som går ind for  

 væbnet kamp, som det eneste Milosevic   og den vestlige verden   har  

 respekt for.
De moderate ledere kunne ikke levere varen, hvad enten det var i  

 form af øget selvstyre, reel selvstændighed eller blot  

 overholdelse af almindelige demokratiske rettigheder.
Men Vesten siger stop.
Befolkningen i Kosova må ikke  

 afgøre deres egen fremtid.
Det erkendte udenrigsministeren da  

 også klart ved 1. behandling af forslaget den 7. oktober 1998. Han  

 sagde ligeud, at » ... hverken Danmark eller EU eller NATO ønsker  

 selvstændighed for Kosova«.
Så enkelt kan det siges.
Men Enhedslisten har nu den  

 opfattelse, at et sådant spørgsmål bør  

 afgøres af den befolkning, som det »går ud over«.
For  

 Enhedslisten er det slet og ret et spørgsmål om demokrati, og at  

 Kosovas status skal afgøres af Kosovas befolkning og ikke af hverken  

 serbiske politikere og generaler eller af NATO og EU.
I løbet af det seneste døgn er det blevet  

 klart, at regeringen   og det flertal i Folketinget, som støtter  

 regeringen i denne sag   ikke aner, hvad der skal ske, efter at NATO har  

 gennemført de militære bombninger.
Samtidig er det blevet klart,  

 at regeringen er åben over for at lade NATO bombe løs uden en  

 beslutning i FN s Sikkerhedsråd.
Begge dele er lige utrolige.
 En række eksperter og folk fra  

 nødhjælpsorganisationer sætter med rette  

 spørgsmålstegn ved en sådan fremgangsmåde.
Ritzaus Bureau kunne den 7. okt. 1998 citere Anders  

 Ladekarl, afdelingschef i Dansk Flygtningehjælps internationale  

 afdeling, for at sige: »Hvis NATO har tænkt sig at bombe Kosovo, er der  

 brug for at sætte massive fredsbevarende styrker ind i Kosovo  

 bagefter.« Han sagde også, at bombningerne ville få meget  

 alvorlige konsekvenser for de 300.000 fordrevne kosovo-albanere og fortsatte:  

 »Hvis NATO kun vil bombe for at afhjælpe en humanitær katastrofe,  

 er det ikke til meget nytte.
Så tvinger man de humanitære  

 organisationer ud af Kosovo og giver frit spil til serberne.« Disse udtalelser står i skarp kontrast til  

 folketingsflertallets mange kønne ord om, at nu må man handle og  

 først og fremmest af humanitære årsager.
Når man ser på hele forløbet i denne  

 tragiske udvikling, er det svært at undgå at drage den  

 konklusion, at den vestlige verden bevidst har ladet Milosevic gøre  

 det beskidte arbejde med at nedkæmpe UCK, fordi man reelt ikke  

 ønskede, at der skete flere ændringer på  

 grænsekortet i Balkan-området.
Alligevel har man nu problemer,  

 fordi konsekvenserne af denne politik konkretiserer sig i nød og armod  

 og udsigten til hungersnød for titusinder af flygtninge, som er  

 undsluppet det serbiske militær.
Enhedslisten går derfor som tidligere nævnt  

 ind for, at Kosovas befolkning ved en folkeafstemning afgør deres egen  

 skæbne.
Dette er den eneste langsigtede og holdbare løsning.
Men her og nu er der brug for en omfattende  

 humanitær indsats i FN-regi og ikke NATO-bomber.
I den forbindelse kan  

 Enhedslisten støtte, at der oprettes sikre humanitære  

 områder, hvor flygtninge kan søge ly for den kommende vinter.  

 Disse områder skal sikres af FN med de nødvendige midler.  

 Samtidig skal der presses på for at få igangsat forhandlinger  

 mellem regeringen i Beograd, de moderate politikere og UCK s ledelse.
Ændringsforslag Til teksten Af et mindretal (SF):
 1) 1. pkt. affattes således:
»Folketinget meddeler sit samtykke til, at et dansk  

 militært bidrag stilles til rådighed for en NATO-indsats på  

 det vestlige Balkan for at forhindre en humanitær katastrofe i Kosovo  

 under forudsætning af, at der foreligger et klart FN-mandat fra FN's  

 Sikkerhedsråd.« Af et mindretal (SF), tiltrådt af et mindretal  

(EL):
 2) 4. pkt. affattes således:
»Regeringen vil, før kommando over de danske  

 enheder overgives til NATO, forelægge dette spørgsmål for  

 Folketinget til forhandling.« Bemærkninger Til nr. 1 og 2 Socialistisk Folkeparti finder, at beslutningen bør  

 træffes i fuld åbenhed, da der er mange uafklarede forhold,  

 specielt om mandatets retsgrundlag og virkningen af en militær aktion.  

 Partiet finder endvidere, at den foreslåede ændring ikke giver  

 nogen tidsmæssig forskydning frem for en forelæggelse for Det  

 Udenrigspolitiske Nævn.
Poul Andersen (S) Per Kaalund (S) Lotte Bundsgaard (S)  

 Anna-Marie Hansen (S) Ingrid Rasmussen (S) nfmd.
Villy Søvndal (SF)  

 Ebbe Kalnæs (CD) Jørgen Estrup (RV) Søren Søndergaard (EL) Svend Aage Jensby (V)  

 Karen Rønde (V) Erik Jacobsen (V) Anders Mølgaard (V) Hans Engell (KF) fmd.  

 Helge Adam Møller (KF) Peter Skaarup (DF) Jann Sjursen (KRF) Fremskridtspartiet havde ikke medlemmer i udvalget.
