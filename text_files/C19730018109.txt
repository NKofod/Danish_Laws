 Ved lov nr. 287 af 23. maj 1973 om bekæmpelse af kønssygdomme, der træder  

 i kraft den 1. juli 1973, er lov nr. 193 af 4. juni 1947 om bekæmpelse af  

 kønssygdomme med senere ændringer ophævet.
 I medfør af lovens § 7 fastsætter sundhedsstyrelsen herved følgende  

 nærmere regler om lægernes medvirken ved bekæmpelse af kønssygdomme:
 ALMINDELIGT.
Det grundlæggende synspunkt ved bekæmpelsen af kønssygdomme er i det hele  

 det samme, som gælder ved bekæmpelse af andre smitsomme sygdomme: gennem  

 oplysningsvirksomhed overfor offentligheden og information af den enkelte  

 patient at begrænse udbredelsen; ved hurtig diagnostisering og effektiv  

 behandling, herunder efterkontrol, at bryde smittekæden og ved omhyggelig  

 smitteopsporing at finde øvrige smittede for ved behandling af disse at  

 hindre videre udbredelse af sygdommen.
Ved diagnostiseringen af kønssygdom er  

 det en forudsætning, at der foretages bakteriologisk og serologisk  

 undersøgelse; særligt bemærkes, at det for at stille diagnosen: gonorre er  

 nødvendigt, at der foreligger en bakteriologisk undersøgelse (mikroskopi  

 og/eller dyrkning). Resistensbestemmelse vil ofte være af betydning for  

 behandlingen.
Man skal i øvrigt gøre opmærksom på, at undersøgelser, der  

 udføres i forbindelse med denne lov, som hidtil foretages vederlagsfrit af  

 statens seruminstitut.
Når diagnosen foreligger, må der iværksættes optimal behandling.
Såfremt  

 lægen af særlige grunde finder det indiceret at indlede behandling, inden  

 diagnosen er verificeret, er det vigtigt, at der tages prøver til  

 bakteriologisk og serologisk undersøgelse, inden behandling gives, og at der  

 foretages behørig efterkontrol.
 INFORMATION AF PATIENTEN.
 Når en person, der lider af eller må formodes at lide af kønssygdom,  

 modtages, skal der gives ham fornøden information såvel mundtligt som ved  

 udlevering af foreliggende oplysende materiale om kønssygdommens karakter og  

 dens smittemåder.
 Lægen kan, såfremt han skønner det nødvendigt, orientere patienten om  

 dennes pligt til at lade sig undersøge og behandle for kønssygdom, og om, at  

 patienten udsætter sig for, at embedslægen vil blive underrettet med henblik  

 på at give pålæg herom m.v., såfremt patienten ikke lader sig undersøge eller  

 behandle.
 Det skal endvidere pålægges patienten at afholde sig fra samleje eller  

 andet kønsligt forhold, indtil den behandlende læge eller en anden læge  

 overfor ham erklærer smittefaren for ophørt.
Det er en forudsætning for undersøgelse og behandling og for  

 smittekontaktopsporingen, at patienten giver lægen oplysninger om sine data,  

 herunder navn, fødselsdag og bopæl.
Er det ikke muligt at formå patienten til  

 at give disse oplysninger, er lægen berettiget til at nægte at tage  

 pågældende i behandling.
Han skal i så fald indberette herom til den stedlige  

 embedslægeinstitution og medgive de oplysninger, han er i besiddelse af,  

 herunder patientens signalement.
 Såfremt det må antages, at en patient ikke er i stand til at forstå lægens  

 pålæg om at undlade kønsligt forhold eller lægens forklaring om pligten til  

 at lade sig undersøge og behandle, må lægen skriftligt eller mundtligt  

 gentage dette overfor den, som varetager patientens tarv, f.eks. den, som har  

 forældremyndigheden over patienten eller værgen for en personlig  

 umyndiggjort.
 Såfremt patienten har henvendt sig til en praktiserende læge, kan denne  

 gøre patienten opmærksom på adgangen til vederlagsfri behandling ved særlige  

 klinikker eller hos visiterende læger.
 UNDERSØGELSE OG BEHANDLING.
Efter lovens § 8, stk. 1, skal der i hver amtskommune samt i Københavns og  

 Frederiksberg kommuner tilvejebringes adgang til vederlagsfri undersøgelse og  

 behandling af kønssygdom.
Ifølge indenrigsministeriets cirkulære til  

 kommunerne kan vederlagsfri undersøgelse og behandling for kønssygdom ske  

 dels hos visiterende læger, dels ved klinikker udenfor sygehusvæsenet og dels  

 ved klinikker under sygehusvæsenet.
Den nærmere organisation af bekæmpelsen  

 skal efter lovens § 9 fastsættes i en organisationsplan, der skal godkendes  

 af sundhedsstyrelsen.
Hvis en læge, der ikke er ansat ved en klinik eller som visiterende læge,  

 og som søges af en patient, der mener at lide af en af de af loven omfattede  

 kønssygdomme, vælger straks at henvise patienten til en klinik eller en  

 visiterende læge, skal han underrette denne.
Hertil benyttes formular 4512,  

 afsnit A, der består af et gennemskrivningsformularsæt, som yderligere  

 omfatter en genpart, der udleveres til patienten, og en genpart til lægens  

 eget brug.
 Påtager lægen sig behandlingen, men finder, at han efter omstændighederne  

 ikke er i stand til at gennemføre en effektiv smitteopsporing, underretter  

 han den stedlige klinik eller visiterende læge, som herefter varetager det  

 videre fornødne med hensyn til smitteopsporing. (Formular 4512, afsnit B).
 SMITTEOPSPORING.
Af hensyn til en effektiv smitteopsporing må der lægges stor vægt på, at  

 de læger, der påtager sig behandling af kønssygdomme, anvender betydelig omhu  

 på at opnå oplysning om, hvem der kan have smittet patienten, og hvem  

 patienten selv kan have smittet.
Det bemærkes, at patienten ikke har pligt  

 til at give oplysning herom.
 Såfremt en læge, der ikke er ansat ved en klinik eller som visiterende  

 læge, ikke selv ønsker at indkalde smittekontakter til undersøgelse og  

 behandling, skal han meddele de oplysninger, han har modtaget til den  

 stedlige organisation. (Formular 4512, afsnit B).
 Det må tillægges den største betydning, at lægen videregiver de for ham  

 foreliggende relevante oplysninger til den stedlige organisation for  

 kønssygdomsbekæmpelse også i de tilfælde, hvor patienten kun kan give  

 mangelfulde oplysninger om smittekilden.
 I overgangsperioden, indtil der foreligger en godkendt organisationsplan  

 for vedkommende kommune, gives meddelelser om smittekontakter m.v. til  

 embedslægeinstitutionen, der endvidere giver smittekontakterne pålæg om at  

 lade sig undersøge og behandle.
 UDEBLIVELSE.
 Udebliver en patient fra undersøgelse eller behandling ved en klinik eller  

 hos en visiterende læge, retter denne henvendelse til patienten for at få ham  

 til at indfinde sig. (Formular 4513). Hvis patienten ikke efterkommer dette,  

 skal der foretages indberetning til den stedlige embedslægeinstitution.  

 (Formular 4512, afsnit C).
 Udebliver en patient fra aftalt behandling hos en læge, der ikke er ansat  

 ved en klinik eller som visiterende læge, skal der foretages indberetning til  

 den stedlige klinik/visiterende læge, som herefter skal gå frem som foran  

 anført. (Formular 4512, afsnit C).
 SØFOLK.
 Søfolk, der i henhold til Brusselerkonventionen af december 1924 har krav  

 på vederlagsfri behandling for kønssygdomme, må antages normalt at henvende  

 sig til de særlige klinikker eller til de visiterende læger og kan eventuelt  

 henvises hertil.
 Imidlertid vil de også kunne behandles hos praktiserende læger; såfremt  

 lægen påtager sig undersøgelse og behandling, skal de fornødne oplysninger om  

 undersøgelse, behandling m.v. udover på lægens eget journalkort, indføres på  

 et særligt kort (carnet personel/personal card, formular 4511).
 JOURNALFØRING.
For læger, herunder sygehuslæger og dertil offentligt ansatte læger, som  

 er ansvarlige for undersøgelse og behandling af patienter for kønssygdom,  

 gælder lægelovens almindelige bestemmelser om pligt til at føre ordnede  

 optegnelser.
Hertil kan anvendes særligt udarbejdede journalkort (formular  

 4500, 4501 og 4502).
 ANMELDELSE TIL EMBEDSLÆGEN.
Tilfælde af kønssygdomme anmeldes til embedslægen efter de til enhver tid  

 gældende regler.
Anmeldelsespligten påhviler den læge, der har patienten i  

 behandling på det tidspunkt, diagnosen stilles.
 FORMULARER.
De i dette cirkulære nævnte formularer kan rekvireres fra A/S J.
Ullstad  

 og Sønner, Kompagnistræde 10, 1208 København K., tlf. nr. (01) 12 19 92.
 OPHÆVELSES- OG OVERGANGSBESTEMMELSER.
 Sundhedsstyrelsens cirkulære af 1. oktober 1947 til landets læger angående  

 lov nr. 193 af 4. juni 1947 om bekæmpelse af kønssygdomme ophæves fra 1. juli  

 1973 at regne; man skal dog henlede opmærksomheden på, at kapitel IV i loven  

 af 4. juni 1947 i henhold til den nye lovs § 11 forbliver i kraft indtil 1.  

 juli 1976, således at de eksisterende klinikker og visiterende læger samt  

 embedslægerne fortsat varetager behandlingen af kønssygdomme, medmindre der  

 forinden for det pågældende område er truffet anden bestemmelse i medfør af  

 den nye lovs § 8.
 Med hensyn til betaling for ydelser i henhold til kønssygdomsloven til  

 visiterende læger og embedslæger henledes opmærksomheden på, at de hidtil  

 gældende regler herom fortsat finder anvendelse.
 SUNDHEDSSTYRELSEN, DEN 28. JUNI 1973.
 Esther Ammundsen.
 /Øhlenschlæger.
