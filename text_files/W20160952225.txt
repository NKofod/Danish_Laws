Ligebehandlingsnævnets afgørelse om køn - ej medhold - kompetence - reklamer - retlig interesse J. nr. 2016-6811-14196 En kvinde fandt en reklame for et privathospital diskriminerende, da hospitalet anvendte et billede af en kvinde med en slank og sund krop samt teksten FEDT og 20-25 % MINDRE UDEN KNIV.
Et krav om retlig interesse blev indsat i Lov om Ligebehandlingsnævnet med virkning fra 1. januar 2016, og kvinden havde indgivet klagen efter dette tidspunkt.
Ligebehandlingsnævnet vurderede, at kvinden ikke havde været direkte berørt af den påståede forskelsbehandling på en sådan måde, at hun havde en individuel og aktuel interesse i sagen.
 Ligebehandlingsnævnet kunne derfor ikke behandle klagen.
 Klagen drejer sig om påstået forskelsbehandling på grund af køn i forbindelse med en busreklame for et privathospital.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling En kvinde klagede den 3. marts 2016 over en busreklame for et privathospital.
Parternes bemærkninger Klager gør gældende, at reklamen er kønsdiskriminerende.
På reklamen ligger en nøgen kvinde på maven og kigger mod beskueren.
Der står med stor skrift: Fedt og 20-25 % MINDRE UDEN KNIV.
Kvinden på billedet har i forvejen ikke særlig meget fedt på kroppen, og hvis man fjerner 25 %, vil kvinden repræsentere en krop med et BMI på langt under det, der kan anses for at være sundt for et menneske.
Reklamen viser en i forvejen sund krop, men den er alligevel tyk og forkert og skal ændres på.
Det sender et signal om, at man skal passe ind i den normative krop, som er tynd og slank, og at ekstra kilo skal fjernes.
Dette signal sender indklagede ud i det offentlige rum til alle, herunder børn og unge, hvilket er problematisk.
Indklagede anvender konsekvent nøgne kvinder i markedsføringen.
Indklagede markedsfører fedtsugning og en kirurgisk forandring af kroppen, men der er ikke nogen grund til at bruge en nøgen kvinde til dette.
Det bidrager til den strukturelle kønsdiskrimination, som ses i reklamer overalt i Danmark.
 Klager ønsker, at indklagede fjerner reklamen og får en økonomisk sanktion.
Ligebehandlingsnævnets bemærkninger og konklusion Ligebehandlingsnævnet kan behandle klager over forskelsbehandling på grund af køn efter lov om ligestilling af kvinder og mænd. ¬¬En klage kan indbringes for Ligebehandlingsnævnet af den, der har retlig interesse i sagen. ¬¬Kravet om, at en klager skal have retlig interesse, blev indsat i lov om Ligebehandlingsnævnet med virkning fra 1. januar 2016. ¬¬Det betyder, at Ligebehandlingsnævnet kun kan behandle en klage, hvis klageren har en individuel og aktuel interesse i den konkrete sag.
Klageren skal således være direkte berørt af den påståede forskelsbehandling ved selv at have været udsat for en handling eller en undladelse, som efter den pågældendes opfattelse udgør ulovlig forskelsbehandling.
En klager, der tilhører en gruppe af personer, som kan være blevet udsat for forskelsbehandling, har som udgangspunkt ikke alene af den grund en sådan individuel interesse i den konkrete sag, at kravet om retlig interesse er opfyldt. ¬¬Klager har ikke i forbindelse med reklamen for et privathospital været direkte berørt af den påståede forskelsbehandling på en sådan måde, at klager har en individuel og aktuel interesse i sagen. ¬¬Ligebehandlingsnævnet afviser derfor klagen.
