 Der var rejst spørgsmål om den afgiftsmæssige stilling for den  

 andelskapital, der indbetales til et andelsselskab med begrænset ansvar for  

 opnåelse af retten til en havneplads.
Det var oplyst, at kapitalindskuddene, der danner selskabets egenkapital,  

 og for hvilke der udstedes andelsbeviser, på visse betingelser ved udtræden  

 tilbagebetales.
Andelshaverne har således erhvervet en andel (medejendomsret)  

 af selskabets formue, der ved selskabets eventuelle opløsning tilfalder  

 andelshaverne forholdsmæssigt.
Der var efter selskabets opfattelse ikke tale  

 om deposita eller "tilslutningsafgiftslignende" indskud.
Nævnet traf afgørelse om, at der ikke skulle svares afgift af indskud  

 (andelskapital), der indbetales til selskabet af andelshaverne, selv om  

 indskuddet samt medlemskab af et bådelaug eller af Dansk Sejlunion var en  

 betingelse for tildeling af en (fast) havneplads i lystbådehavnen.
Nævnet  

 fandt, at dette måtte gælde, uanset om andelskapitalen forrentes eller ej, og  

 uanset om der er stillet krav om en begrænsning af andelsbevisernes  

 omsættelighed for at hindre spekulation i andelsbeviserne.
 Ministeriet for skatter og afgifter bestemte i tilknytning hertil, at  

 lovens § 9, stk 1, skulle bringes i anvendelse for så vidt angår  

 fastsættelsen af den afgiftspligtige årlige lejeværdi for havnepladserne som  

 følge af det økonomiske interessefællesskab mellem leverandøren og modtagerne  

 af de afgiftspligtige ydelser. (Lejeindtægterne var fastsat så lavt, at de  

 næppe kunne dække selskabets almindelige driftsudgifter, og slet ikke en  

 normal forrentning af andelskapitalen).
