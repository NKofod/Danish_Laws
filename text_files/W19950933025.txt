Ankestyrelsens principafgørelse O-85-95 om dispensation - kandidatuddannelse - 5-års frist - svært handicappet - almen administrativ erhvervsuddannelse Resume:
 En ansøger med et svært handicap var ikke tilstrækkeligt kompenseret med en Almen Administrativ Erhvervsuddannelse (svarende til en bachelorgrad), men skulle have fortsat støtte til færdiggørelse af en kandidatgrad.
 Kassation:
Principafgørelsen har ikke længere vejledningsværdi Kassationsdato:
10-06-2009 Love:
Lov om social bistand - lovbekendtgørelse nr. 1024 af 13. december 1994 - § 43, stk. 4, 4. punktum Sagsfremstilling:
Sagen drejede sig om en 26-årig mand med svær spastisk lammelse, som medførte besværet gang, tale og skrift.
Han var nu tilkendt invaliditetsydelse.
Ansøgeren havde ikke haft erhvervsarbejde, men havde med støtte, først efter dagældende § 42 og siden efter § 43, gennemført en Almen Administrativ Erhvervsuddannelse på RUC.
Uddannelsen svarede til en bachelorgrad og kunne udbygges til en kandidatgrad.
Uddannelsen var gennemført med kun 3 måneders forsinkelse, men hjælpsperioden havde efterhånden oversteget 5 år.
Ankenævnet tiltrådte kommunens afslag på forlængelse med den begrundelse, at ansøgeren allerede havde fået hjælp i omkring 6 år til en kompetencegivende uddannelse, der gav mulighed for ansættelse på arbejdsmarkedet.
Kommunen havde begrundet afvisningen med, at han ikke var stillet i udsigt, at han ville få støtte til mere end den færdiggjorte del.
 Sagen blev behandlet i principielt møde til uddybning af SM O-5-1992 om, hvorvidt man er tilstrækkeligt kompenseret med en bachelorgrad, og til belysning af, hvornår der skal dispenseres fra 5-års fristen, jf. bekendtgørelsens § 5.
 Afgørelse:
Ankestyrelsen fandt, at ansøger havde ret til fortsat støtte efter bistandslovens § 43 til en kandidatgrad.
Ankestyrelsen fandt således, at støtteperioden skulle forlænges udover 5 år, jf. bekendtgørelsens § 5. Ankestyrelsen lagde ved afgørelsen særligt vægt på det oplyste om ansøgers meget svære handicap, som hans tidligere uddannelsesforløb ikke i tilstrækkelig grad kompenserede for.
 Ankestyrelsen ændrede således ankenævnets afgørelse.
