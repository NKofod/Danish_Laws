 Avance ved salg af en større post obligationer blev ikke anset for  

 skattepligtig efter statsskattelovens § 5 a, idet de første obligationskøb  

 var sket for midler fra afståelse af forretning, og senere ombytning af disse  

 obligationer var sket for at opnå højere rente.
 A klagede for indkomståret 1985 over, at de stedlige skattemyndigheder  

 havde anset ham for indksomstkattepligtig af en avance på 232.308 kr. ved  

 salg af obligationer.
 Det fremgik af sagens oplysninger, at klageren i 1982 havde købt nom.  

 1.053.000 kr. obligationer, der var solgt i 1983. Midlerne til  

 obligationskøbet i 1982 hidrørte fra salg af en af klageren drevet  

 forretning.
Det var videre oplyst, at klageren i april 1984 havde købt nom. 1.000.000  

 kr. obligationer, og at han i januar 1985 havde købt yderligere nom. 200.000  

 kr. obligationer.
Disse i alt nom. 1.200.000 kr. obligationer havde klageren  

 solgt i juli 1985 for 1.103.718 kr., hvorved den omhandlede avance på 232.308  

 kr. var fremkommet.
 De stedlige skattemyndigheder havde til støtte for ansættelsen henvist  

 til, at klageren måtte anses for spekulant, jf. bestemmelsen i  

 statsskattelovens § 5 a, idet muligheden for at opnå kursgevinst var indgået  

 som et væsentligt moment i klagerens valg af investeringsform.
 Klagerens advokat bestred, at klageren var spekulant, og han forklarede  

 bl.a, at obligationerne var købt for egne midler, og at omlægningen af  

 obligationerne var sket for at opnå en højere direkte rente, hvilket kunne  

 ske ved at erhverve obligationer med en længere løbetid. Årsagen til, at  

 obligationerne var realiseret i 1985, havde bl.a. været, at klageren skulle  

 bruge ca. 300.000 kr. til ombygning af det hus, han havde erhvervet samme år.
Efter det oplyste om omstændighederne i forbindelse med de omhandlede  

 obligationshandler - herunder om baggrunden for erhvervelsen af  

 obligationerne - fandt Landsskatteretten det ikke godtgjort, at klageren  

 havde købt obligationerne med videresalg med fortjeneste for øje.
Da  

 betingelserne for spekulationsbeskatning efter statsskattelovens § 5 a  

 herefter ikke var opfyldt, blev den påklagede indkomstansættelse nedsat med  

 232.308 kr.
 LV 1988, E 5.3.
