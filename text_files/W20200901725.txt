Pressenævnets kendelse i sag nr. 2019-80-0434 Klage afvises på grund af manglende retlig interesse [Klager] har klaget til Pressenævnet over artiklen 31-årige [Paneldeltageren] er ny løve i Løvens hule: Det er ikke pengene, der driver mig, som blev bragt af DR den 19. december 2019 på dr.dk, idet han mener, at god presseskik er tilsidesat.
 Den påklagede artikel indeholder omtale af DR-programmet Løvens hule og navnlig en præsentation af den 31-årige iværksætter [Paneldeltageren], som er nyt medlem af panelet i programmet.
 [Klager] har anført, at artiklen om [Paneldeltageren] er mikrofonholderig og dårlig ukritisk journalistik, og at det er farligt for demokratiet, fordi realityprogrammer som Løvens Hule påviseligt har en politisk betydning.
[Klager] har blandt andet henvist til, at han formoder, at når DR bringer en reklameartikel frem for kritisk journalistik, så er det fordi, artiklen opfattes som en del af et reklamefremstød for et underholdningsprogram og dermed ikke har konsekvenser i forbindelse med den politiske/demokratiske dagsorden.
Dette er dog ikke sandheden, hvilket for eksempel bevises af, at [Tidligere paneldeltager] gik fra at være deltager i programmet Løvens Hule til at blive headhuntet som uddannelsesminister uden at have nogen nævneværdig form for politisk erfaring.
Programmet kan derfor have stor politisk indflydelse, og derfor finder [Klager] det katastrofalt, at DR  fremfor at agere kritisk vagthund  lægger mikrofon til [Paneldeltageren].
 Pressenævnets formand, Jens Kruse Mikkelsen, udtaler:
 Klagen angår en artikel med omtale af paneldeltageren [Paneldeltageren] i tv-programmet Løvens Hule.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Henset til, at [Klager] ikke selv er omtalt eller afbildet i artiklen, har han ikke en sådan direkte og individuel retlig interesse, at han personligt kan anses for klageberettiget.
Der er derfor ikke grundlag for at behandle klagen i forhold til [Klager].
 Klagen afvises herefter, jf. medieansvarslovens § 43, stk. 2, nr. 2.
 Udskriftens rigtighed bekræftes.
