Nr BSF 90 Forslag til folketingsbeslutning om genbrugsfremmende påbud i  

 forbrugsleddet Fremsat af Tinning (VS) Albrechtsen (VS) Elisabeth Bruun Olesen (VS)  

 Margrete Auken (SF) Leif Hermann (SF) Anne Grete Holmsgård (SF) den 20. januar 1987 Folketinget opfordrer regeringen til at fremme genanvendelse via påbud efter følgende retningslinier:
1. Alle offentlige institutioner skal sørge for, at mindst 30 pct. af institutionernes papirforbrug er »gråt« papir (100 pct.
genbrugspapir), og sikre, at hovedparten af det øvrige papirforbrug består af papir, hvori der indgår returfibre (herunder halm).
2. Mulighederne for at anvende dansk fremstillet returpapir til aviser bør undersøges.
3. Engangsservice forbydes i kantiner og storkøkkener, der betjener mere end 50 personer pr. dag.
4. Det pålægges vejmyndighederne at prioritere anvendelsen af genbrugsmaterialer frem for nye materialer.
Således skal asfaltslidlag og bærelag genbruges ved reparation og vedligeholdelse, og ved nyanlæg skal der anvendes opbrudte og affræsede materialer fra andre veje samt kunstigt grus fremstillet af bygningsaffald.
5. Der indføres pant på vinflasker senest den 1. januar 1989, hvor EFs volumendirektiv træder i kraft.
BEMÆRKNINGER TIL FORSLAGET Beslutningsforslaget er en delvis genfremsættelse af et i folketingsåret 1985-86 fremsat forslag, se Folketingstidende 1985-86, forhandlingerne sp. 6721 og 7556, samt tillæg A sp. 4387.
 AD 1 OG 2.
Påbuddet om, at offentlige institutioner (både statslige, amtslige og kommunale) skal anvende en vis procentdel genbrugspapir, skal sikre, at der er et tilstrækkelig stort marked for en dansk produktion af genbrugspapir.
Det gælder såvel lavkvalitetsprodukter (køkkenruller, toiletpapir m.v.) som højkvalitetsprodukter (skrivepapir).
Avispapir kan også genanvendes til egentlig avispapirproduktion.
En sådan findes imidlertid ikke herhjemme.
Produktion af avispapir foregår i dag på meget store fabrikker, hvorfor det måske ikke er realistisk at etablere en sådan herhjemme.
Man bør derfor også undersøge mulighederne for at få de fabrikker, hvilket i dag især er svenske, som leverer avispapir til Danmark, til at garantere for aftagelse af en given mængde indsamlede aviser.
Det kunne i praksis foregå ved, at man pålagde dagbladene at anvende avispapir med en given procentdel returfibre, hvorefter staten intervenerede i forhandlinger med leverandørerne, om nødvendigt ved at true med at skifte til andre leverandører.
 AD 3.
Indtil for ganske få år siden anvendte langt de fleste storkøkkener, kantiner m.v. flergangsservice.
I dag er hovedreglen den modsatte med den konsekvens, at tonsvis af plastservice ryger i forbrændingsovnene.
For at undgå dette foreslås det, at kantiner m.v. over en vis størrelse går tilbage til flergangsservice.
Her er det foreslået, at det skal gælde for alle kantiner m.v., der betjener mere end 50 personer i døgnet.
Denne grænse kan evt.
sænkes, da det er ønskeligt, at så mange som muligt kommer ind under påbuddet.
Blot er det rimeligt kun at stille kravet til institutioner, der har økonomisk grundlag for opvaskemaskiner.
 AD 4.
For at sikre afsætning af genindvundne sten- og asfaltmaterialer pålægges det vejbygningsmyndighederne (stat, amter og kommuner) at anvende genbrugsmaterialer, før nye materialer anvendes.
Bestemmelsen kan udformes således, at dette gælder inden for det enkelte amts grænser.
I dag er det især de opbrudte, blandede vejmaterialer, som ikke bliver genanvendt, men deponeres på lossepladser eller fyldpladser.
Men desuden sker der ofte det, at vejmyndigheden ved reparation og vedligeholdelse vælger at lægge nyt slidlag oven på det gamle i stedet for at affræse det gamle og genbruge det.
 AD 5.
Indførelse af pant på vinflasker vil skønsmæssigt betyde, at 45.000 tons glas, der ellers bliver smidt ud, returneres.
Hovedproblemet med en panteordning er, at vinflasker - i modsætning til øl- og sodavandsflasker - ikke er standardiserede.
Med ikrafttrædelse af EFs volumendirektiv i 1989 er en del af dette problem løst, fordi direktivet indebærer, at flaskerne alle har det samme volumen.
Formforskellene vil udgøre et problem, men uanset om de »skæve« flasker alligevel vil gå til knusning, vil  

 en panteordning betyde, at meget store mængder vinflasker kan renses og påfyldes igen.
