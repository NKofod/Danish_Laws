 I medfør af § 36, stk. 6, i lov nr. 509 af 30. juni 1993 om folkeskolen  

 fastsættes:
§ 1.  En elev har krav på at blive optaget i en  

 folkeskole i en anden kommune end bopælskommunen, hvis afstanden mellem  

 elevens bopæl og den ønskede skole er betydelig kortere end afstanden mellem  

 bopælen og distriktsskolen.
Det er en forudsætning, at den ønskede skole  

 erklærer sig villig til at optage eleven, og det kan ske inden for de  

 overordnede økonomiske retningslinier, kommunalbestyrelsen har fastsat.
Stk. 2.  Bestemmelsen i stk. 1 finder anvendelse på de  

 tilfælde, hvor afstanden mellem elevens bopæl og distriktsskolen er mere end  

 dobbelt så stor som afstanden mellem bopælen og den ønskede skole i  

 nabokommunen.
Afstanden mellem bopæl og distriktsskolen skal dog mindst være  

 9 km.
 Stk. 3.  Elevens ret i henhold til stk. 1 og 2  

 bortfalder dog, hvis bopælskommunen tilbyder eleven optagelse i en anden  

 skole i kommunen end distriktsskolen, og afstanden mellem bopælen og denne  

 anden skole er mindre end det dobbelte af afstanden mellem bopælen og den  

 ønskede skole i nabokommunen eller mindre end 9 km.
§ 2.  En elev har krav på at forblive i en folkeskole  

 i en anden kommune end bopælskommunen, hvis den pågældende elev ønsker at  

 undgå et skoleskift i tilfælde af flytning til en anden kommune.
Det er en  

 forudsætning, at elevens forbliven på skolen ikke medfører oprettelse af en  

 ekstra klasse.
§ 3.  Når en elev er optaget eller forblevet i en  

 folkeskole i en anden kommune end bopælskommunen, overtager denne skole  

 distriktsskolens rolle.
Flytning til en anden skole, herunder også den  

 oprindelige distriktsskole må derefter ske efter reglerne i folkeskolelovens  

 § 36 om skoleskift.
§ 4.  Hvis der ikke indgås en aftale mellem kommunerne  

 om bopælskommunens betaling til skolekommunen for børn, der er optaget i  

 folkeskolen uden for bopælskommunen, fastsættes størrelsen af det beløb, der  

 skal refunderes, til bopælskommunens gennemsnitlige udgift pr.  

 folkeskoleelev, dog højst et beløb svarende til skolekommunens tilsvarende  

 udgifter.
En eventuel aftale kan omfatte betaling for optagelse i en  

 skolefritidsordning.
 Stk. 2.  Bopælskommunens betalingsforpligtelse udløses  

 for elever, der den 5. september i et givet skoleår er optaget eller  

 forblevet i en folkeskole i en anden kommune end bopælskommunen i medfør af  

 §§ 1 og 2. Betalingsforpligtelsen gælder for hele skoleåret.
 § 5.  Bekendtgørelsen træder i kraft den 7. august  

 1993. Bekendtgørelsen har virkning for elever, der påbegynder skolegang i  

 børnehaveklasse eller 1. klasse fra og med skoleåret 1993-94, uanset om  

 eleven allerede er optaget i en skole i bopælskommunen.
 Stk. 2.  Bekendtgørelse nr. 582 af 8. juli 1993 ophæves.
