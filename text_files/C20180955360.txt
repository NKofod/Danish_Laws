 Vejledning om støtte fra ansøgningspuljen om bistand til borgere, der ikke selv er i stand til at klage FL § 15.64.02.20.
 Ansøgningsfrist den 26. september kl. 12.00.
INDHOLDSFORTEGNELSE 1) Indledning 2) Ansøgningspuljens formål 3) Ansøgningspuljens målgruppe 4) Ansøgerkreds 5) Baggrund om ansøgningspuljen 6) Forventede resultater 7) Støtteegnede projekter 8) Projektperiode 9) Tildelingskriterier for tilskud fra ansøgningspuljen 10) Tilskudsberettigede udgifter 11) Ikke tilskudsberettigede udgifter 12) Udarbejdelse af budget 13) Ansøgningsprocedure 14) Hvis projektet får tilskud 15) Statsstøtte 1 Indledning Som led i satspuljeaftalen for 2018 er der afsat 6,0 mio. kr. til en ansøgningspulje til støtte til initiativer, der støtter borgere med handicap, og eventuelt deres pårørende, der har udfordringer med at forstå kommunens afgørelser og agere i klagesystemet.
Ansøgningspuljen fremgår af finanslovens § 15.64.02.20. og projektperioden for de enkelte initiativer løber over fire år.
2 Ansøgningspuljens formål Formålet med ansøgningspuljen er at støtte initiativer, der støtter borgere med handicap, og eventuelt deres pårørende, der oplever at have udfordringer med at forstå kommunens afgørelser og agere i klagesystemet.
3 Ansøgningspuljens målgruppe Målgruppen for ansøgningspuljen er borgere med handicap og pårørende, der oplever at have udfordringer med at forstå kommunens afgørelser og agere i klagesystemet.
 Målgruppen omfatter borgere med fysiske eller psykiske handicaps.
4 Ansøgerkreds Ansøgningspuljens ansøgerkreds er lokale handicapråd og lokale interesseorganisationer.
5 Baggrund om ansøgningspuljen Ansøgningspuljen er del af en handlingsplan til styrkelse af kvaliteten i sagsbehandlingen på handicapområdet.
Handlingsplanen indeholder i alt otte delinitiativer, hvoraf ansøgningspuljen Bistand til borgere, der ikke selv er i stand til at klage er et delinitiativ.
Samlet set skal handlingsplanen bidrage til at løse problemet med de store forskelle imellem kommunerne, når det gælder antallet af omgjorte klagesager i Ankestyrelsen.
6 Forventede resultater Det forventes, at de støttede projekter bidrager til at styrke borgernes retssikkerhed, så borgerne oplever at få den støtte, som de har behov for.
7 Støtteegnede projekter  Der kan søges støtte til initiativer, der støtter målgruppen i at forstå kommunens afgørelser og agere i klagesystemet.
Der kan f.eks. søges støtte til:
 Lokale bisidderordninger og lokale udrykningskorps, som kan besøge botilbud, aktivitets- og samværstilbud mv. og orientere om retssikkerhed, klagemuligheder mv.,  Lokale kampagner,  Informationsmateriale,  Samarbejdsprojekter, hvor kommunale myndigheder og lokale handicapråd eller lokale interesseorganisationer i fællesskab udarbejder udbyggede klagevejledninger eller lignende.
8 Projektperiode Midlerne skal anvendes i perioden 1. december 2018 til 31. december 2021.
9 Tildelingskriterier for tilskud fra ansøgningspuljen Ansøgningerne vurderes på baggrund af nedenstående fire tildelingskriterier.
De enkelte vurderingsområder uddybes efter den skematiske oversigt.
Forankring Det vægtes desuden positivt, at ansøger beskriver, hvordan projektet planlægges forankret, når tilskudsperioden udløber.
9.1 Uddybning af vurderingskriterier 9.1.1 Relevans Ansøgningspuljen er målrettet lokale handicapråd og lokale interesseorganisationer, som ønsker at iværksætte initiativer, der støtter målgruppen i at forstå kommunens afgørelser og agere i klagesystemet.
På baggrund af ansøgers projektansøgning vil det blive vurderet, om formålet med projektet og målgruppen for projektet ligger inden for ansøgningspuljens formål og målgruppe.
I beskrivelsen af formålet skal det fremgå, hvilket problem projektet skal bidrage til at løse hos målgruppen, og hvilken forandring projektet skal medføre hos målgruppen.
 Beskrivelsen af projektets målgruppe skal være kort og præcis og indeholde oplysninger om:
  Hvem der indgår i målgruppen, og om der er relevante undergrupper, f.eks. om der er særligt fokus på specifikke handicaps eller aldersmæssige, etniske eller geografiske perspektiver.
 Hvor mange borgere der indgår i projektet.
Det er vigtigt, at give et realistisk bud på dette.
  Hvordan antal af deltagere i projektet vil blive opgjort, og hvordan deltagerne vil blive rekrutteret.
I forbindelse med beskrivelsen af målgruppen skal det tydeligt fremgå, hvordan indsatsen målrettes mænd eller kvinder eller begge køn.
Indsatsen skal svare til de behov, som mænd og kvinder i målgruppen kan have.
Det skal overvejes, om kvinder og mænd har samme behov for hjælp, samt om der er basis for at indrette indsatsen på en måde, der gør det muligt for både kvinder og mænd at få udbytte.
9.1.2 Sammenhæng På baggrund af den samlede projektbeskrivelse vil det blive vurderet, hvorvidt der er sammenhæng mellem projektets formål, målgruppe, aktiviteter, målsætninger på borgerniveau, tidsplan, organisering mv.
Det vil blive vurderet, hvorvidt ansøger beskriver projektets aktiviteter samt planlægning og gennemførelse af aktiviteterne.
Herudover vil det blive vurderet, om ansøger opstiller klare og præcise mål på borgerniveau og om de planlagte aktiviteter hænger sammen med målene på borgerniveau.
Projektets resultater skal være realistiske i forhold til bl.a. projektets målgruppe, bemanding og aktiviteter.
Således skal det være sandsynliggjort, at de beskrevne aktiviteter vil føre til opfyldelse af de forventede resultater.
9.1.3 Organisering På baggrund af ansøgers beskrivelse af organisering og ansvarsfordeling i projektet vil det blive vurderet, om projektets organisering og ansvarsfordeling understøtter og sandsynliggør gennemførelsen af projektet.
9.1.4 Budget På baggrund af den samlede projektbeskrivelse og dertilhørende budget vil det blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet skal være realistisk, sparsommeligt og leve op til de krav, der er til udgiftstyper og niveauer, som fremgår af vejledningen.
Endvidere skal ansøgningen overholde ansøgningspuljens krav til budget.
10 Tilskudsberettigede udgifter Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1) Lønudgifter til aflønning af medarbejdere i projektet.
Lønniveauet må ikke være højere end det, der er aftalt i de statslige overenskomster for tilsvarende arbejde.
 2) Udgifter til honorarer til konsulenter.
 3) Udgifter til revisor.
 4) Lovpligtige forsikringer, herunder arbejdsskadeforsikringer.
5) Udgifter til transport i egen bil.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6) Udgifter til offentlig transport.
 7) Udgifter til aktiviteter.
 8) Udgifter til specifikke uddannelses- og kursusaktiviteter for frivillige.
 9) Udgifter til formidling.
 10) Udgifter til lokaler.
 11) Småanskaffelser, herunder kontorhold.
 12) Udgifter til mindre materielanskaffelser indtil 50.000 kr. pr. år (f.eks. indkøb af udstyr eller andet inventar). Såfremt der søges om tilskud til materialeanskaffelser, skal formålet med anskaffelsen fremgå af ansøgningen eller i en note til budgettet.
11 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1) Materialeanskaffelser for over 50.000 kr. pr. år.
 2) Anskaffelse af fast ejendom.
 3) Anlægsudgifter, herunder f.eks. ombygning og renovering.
 4) Dækning af underskud eller anden gæld.
 5) Tilskud til enkeltpersoners underhold.
 6) Aktiviteter, der fuldt ud er finansieret fra anden side.
 7) Generelle uddannelses- og kursusaktiviteter for frivillige.
 8) Aktiviteter for personer uden lovligt ophold i Danmark.
 9) Projekter forankret i udlandet samt Grønland og Færøerne.
12 Udarbejdelse af budget I forbindelse med ansøgning om støtte fra Socialstyrelsens ansøgningspuljer skal der udarbejdes budget for projekterne, der ansøges om støtte til.
 Budgettet oprettes automatisk, når ansøgningen udfyldes elektronisk på Tilskudsportalen.
 Der gælder følgende krav til udarbejdelse af budget:
 1) Budgettet skal fordeles på måneder i det projekt år, hvor projektet har udgifter.
 2) Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstruktur.
 3) Indholdet af den enkelte aktivitet og forudsætningerne for udgiftens størrelse skal fremgå af ansøgningen.
 4) Udgifter skal specificeres i budgettet.
 5) Der kan ikke budgetteres med uforudsete udgifter.
 6) Udgifter kan ikke samles i overordnede budgetposter som overhead, administrationsbidrag og diverse.
 7) Lønniveauet for ansatte i projektet må ikke være højere end det, der er aftalt i de statslige overenskomster for tilsvarende arbejde.
8) Udgifter til transport i egen bil kan højest udgøre statens lave takst pr. km.
Pr. 1. januar 2018 udgør statens takst 1,94 kr.
Under transportudgifter skal oplyses kørselstakst samt antal km.
Budgettet skal kun indeholde tilskudsberettigede udgifter, som direkte kan henføres til det konkrete projekts gennemførsel.
Således må der ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til (se afsnit 10 og 11).
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer)  Ansøgers navn og adresse 12.1 Nødvendige udgifter Tilskud kan ydes til fremtidige, projektrelaterede udgifter.
Det skal være udgifter, der er nødvendige for at projektet kan gennemføres.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis de har en klar tilknytning til projektet.
12.2 Periodiserede budgetter 12.2.1 100.000 kr. eller derover Udgifterne i det enkelte årsbudget skal fordeles på de måneder, hvor de enkelte udgifter forventes at falde.
Hvis der f.eks. er en ansat projektleder i projektet, opgøres lønnen som den afholdes, én gang om måneden.
Gennemsnitstal kan således ikke anvendes.
 12.2.2 Under 100.000 kr.
Hvis det ansøgte beløb er mindre end 100.000 kr., behøves projektudgifter ikke at være opdelt i måneder.
De kan samles i den første måned, hvor projektet har udgifter.
12.3 Lønudgifter Lønudgifter skal budgetteres med antal timer og sats pr. time for ansatte medarbejdere og/eller timelønnede eksterne konsulenter mv.
Lønudgifter må ikke inkluderes under andres budgetposter.
Lønniveauet må ikke være højere end det, der er aftalt i de statslige overenskomster for tilsvarende arbejde.
I kan finde relevant information på Moderniseringsstyrelsens hjemmeside www.moderniseringsstyrelsen.dk og/eller ved henvendelse til de relevante fagforeninger.
12.4 Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
12.5 Noter til budgettet Der skal udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
13 Ansøgningsprocedure Ansøgningsfristen er den 26. september 2018 kl. 12.00. Efter dette tidspunkt kan ansøgninger ikke længere fremsendes.
Ansøgerne kan løbende holde sig orienteret om puljen på ansøgningspuljens hjemmeside på Tilskudsportalen.
 Det forventes, at ansøgerne får svar på ansøgningen ultimo november 2018.
 Spørgsmål om ansøgningspuljen kan stilles til Center for Økonomi og Tilskudsforvaltning i Socialstyrelsen via tlf. 91 37 02 00, mandag til fredag mellem kl. 10.00 til 14.00, eller e-mail: tilskudsforvaltning@socialstyrelsen.dk.
Ansøgningsskemaet skal udfyldes elektronisk via Tilskudsportalen.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget ansøgningen vil dette fremgå af status under Min tilskudssag.
Tekniske spørgsmål i forhold til anvendelse af Tilskudsportalen kan sendes til portal@socialstyrelsen.dk.
13.1 NemID Ansøgere med CVR-nummer skal ved oprettelse og indsendelse af ansøgninger anvende en NemId medarbejdersignatur tilknyttet det relevante CVR-nummer.
Den tilskudsansvarlige såvel som den medarbejder, der opretter ansøgningen, skal have en NemId medarbejdersignatur.
 Kun personer, som er fritaget fra tilslutning til digital post, behøver ikke at søge gennem Tilskudsportalen.
14 Hvis projektet får tilskud Hvis projektet får tilskud, gælder der en række forpligtelser, som står i bekendtgørelse om ansøgningspuljen til bistand til borgere der ikke selv er i stand til at klage, af afgørelsen (tilskudsbrevet), og af vejledningen.
Der er f.eks. tale om pligt til at indsende relevante dokumenter, rapporter, udbetalingsanmodning og regnskab.
 Hvis tilskudsmodtager ikke overholder forpligtelserne, kan Socialstyrelsen f.eks. beslutte tilbageholdelse, bortfald eller tilbagebetaling af tilskud.
 Nedenfor nævnes puljespecifikke forpligtelser:
14.1 Rapport og erfaringsopsamling Projektet skal løbende forholde sig til, om det opnår sine mål og i modsat fald justere projektet.
Det skal desuden være muligt for Socialstyrelsen at følge med i, om projektets indsats har den tilsigtede virkning for borgerne.
Derfor skal det rapporteres til Socialstyrelsen om projektets opstillede mål er/bliver opfyldt.
Skabelonen for afrapportering er standardrapport og kan hentes på Socialstyrelsens tilskudsportal under Min tilskudssag.
Rapporten skal udfyldes elektronisk og indsendes via Socialstyrelsens tilskudsportal.
Fristerne for indsendelse af rapporter fremgår af det tilskudsbrev, som tilskudsmodtagere modtager fra Socialstyrelsen.
15 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: 
http://em.dk/arbejdsomraader/erhvervsregulering-og-internationale-forhold
.
