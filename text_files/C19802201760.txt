Forord Ved lov nr. 302 af 8. juni 1978 blev der i folkeskoleloven tilføjet en  

 bestemmelse, § 3 a, stk. 1, om, at der efter regler fastsat af  

 undervisningsministeren tilbydes specialpædagogisk bistand til børn, der  

 endnu ikke har påbegyndt skolegangen, og i lovens § 19, stk. 1 og 2, er der  

 fastsat en ansvarsfordeling mellem kommune og amtskommune, således at  

 kommunen som udgangspunkt tilbyder bistanden, mens amtskommunen skal sørge  

 for bistanden, hvis det drejer sig om småbørn, hvis udvikling kræver en  

 særlig vidtgående hensyntagen eller støtte.
 I bekendtgørelse nr. 433 af 22. oktober 1979 om folkeskolens  

 specialpædagogiske bistand til småbørn er der fastsat nærmere regler for  

 bistandens indhold og tilrettelæggelse samt hvilken fremgangsmåde, der skal  

 benyttes ved iværksættelse og ophør, herunder amtskommunens varetagelse af  

 bistanden efter folkeskolelovens § 19, stk. 2. Bekendtgørelsen omfatter både  

 børn, der ikke er begyndt på skolegangen, og børn i børnehaveklasser.
 For børehaveklasseelevers vedkommende pålægger bekendtgørelsen ikke  

 kommunerne større forpligtelser end hidtil, idet kommunerne siden 1976 har  

 haft en forpligtelse til om fornødent at tilbyde specialpædagogisk bistand  

 til disse børn uanset handicappets art, jfr. folkeskolelovens § 3, stk. 2.
For så vidt angår børn, der endnu ikke har påbegyndt skolegangen,  

skal  der tilbydes specialpædagogisk bistand, hvis børnenes udvikling  

 på grund af sprog- eller talevanskeligheder kræver en særlig hensyntagen  

 eller støtte.
Herved er der sikret en videreførelse af den bistand, som  

 taleinstitutterne, der ved særforsorgens udlægning overførtes til  

 undervisningsområdet, samt nogle kommuner har ydet over for børn i  

 småbørnsalderen med sprog eller talevanskeligheder.
Et eventuelt udækket  

 behov på dette område må søges dækket, efterhånden som de nødvendige  

 ressourcer, herunder kvalificerede lærerkræfter, kan skaffes til veje.
 Herudover kan  der til børn, der endnu ikke har påbegyndt  

 skolegangen, og hvis udvikling af andre grunde end sprog- eller  

 talevanskeligheder kræver en særlig hensyntagen eller støtte, tilbydes  

 specialpædagogisk bistand.
 Af praktiske grunde er vejledningen om folkeskolens specialpædagogiske  

 bistand til småbørn udformet således, at den beskriver et fuldt  

 udbygget  system for specialpædagogisk bistand til småbørn, selv om et  

 sådant system først forventes etableret af kommunerne over en årrække i takt  

 med, at de fornødne specialuddannede lærere bliver til rådighed, og de  

 bevillingsmæssige forudsætninger kan tilvejebringes af kommunerne.
Undervisningsministeriet, direktoratet for folkeskolen, folkeoplysning, seminarer m.v., den 24. april 1980 Ninna W rtzen f/g.
/ Jørgen Hansen Side Bilag I: Bekendtgørelse nr. 433 af 22. oktober 1979 om folkeskolens  

 specialpædagogiske bistand til småbørn.
 Bilag II: Cirkulæreskrivelse af 27. november 1979 om folkeskolens  

 specialundervisning og anden specialpædagogiske bistand.
 Bilag III: Bekendtgørelse nr. 482 af 27. november 1979 om, hvilken kommune  

 og hvilken amtskommune udgifterne til folkeskolen endeligt påhviler.
 Bilag IV: Cirkulære af 27. november 1979 om kommunalt takstbeløb i henhold  

 til folkeskolelovens § 40, stk. 2.
 Bilag V: Bekendtgørelse nr. 435 af 22. oktober 1979 om befordring af børn  

 og unge, der modtager specialundervisning og anden specialpædagogisk bistand  

 i henhold til folkeskolelovens § 19, stk. 2.
 Bilag VI: Litteraturliste.
Indledning Der er småbørn, hvis fysiske og psykiske udvikling på grund af egne  

 handicap eller forhold i miljøet er hæmmet i en sådan grad, at der allerede i  

 denne tidlige alder er tale om nedsatte funktioner.
 En effektiv støtte på et tidligt tidspunkt vil for mange af disse børn  

 forebygge eller begrænse en truende fejludvikling.
Det lille barns udvikling fremmes ved et tillidsfuldt forhold til  

 omgivelserne, og udviklingshæmning modvirkes - også når det gælder småbørn  

 med fysiske handicap - bl.a. gennem oplevelse af tryghed.
Men en positiv  

 udvikling forudsætter også, at barnet får mulighed for at indgå i et aktivt  

 samspil med omgivelserne, således at det fortløbende kan tilegne sig nye  

 funktionsmuligheder på grundlag af de allerede eksisterende.
 Barnets tidlige udvikling foregår så hurtigt og afhænger i så høj grad af,  

 at det får mulighed for en konstant tilvækst af psykiske og fysiske  

 handlemønstre, at mangel på tilegnelsesmuligheder i den spæde alder vil  

 forstærke eventuelle handicap langt mere, end det er tilfældet senere i  

 udviklingsforløbet.
 Den specialpædagogiske bistand til småbørn må derfor være udtryk for et  

 aktivt indlæringstilbud og indgå som en integreret og harmonisk del af det  

 udviklingstilbud forældre og samfund tilrettelægger for barnet og samordnes  

 med andre tilbud på en sådan måde, at de af barnet og dets nære omgivelser  

 opleves som en helhed.
1 Børnene Ca. 1 procent af alle børn vil allerede ved fødslen være handicappede på  

 grund af beskadigelser eller mangler i det fysiske eller det psykiske  

 funktionssystem.
 Nogle handicap kan på grund af deres fysiske karakter konstateres straks  

 efter fødslen, mens andre, der er af mere psykisk natur, først giver sig til  

 kende på et senere tidspunkt bl.a. afhængigt af, hvornår omgivelsernes  

 almindelige krav eller forventninger viser sig at overstige det pågældende  

 barns formåen.
 Sprog- og talevanskeligheder, der meget vel kan skyldes organiske  

 forstyrrelser, opstået før fødslen, vil sjældent kunne iagttages, før det - i  

 2-3 års alderen - konstateres, at den forventede sproglige udvikling  

 udebliver.
Endnu senere - i 3-5 års alderen viser en del småbørn tegn på  

 indlæringsvanskeligheder eller psykiske forstyrrelser.
Måske ligger årsagen  

 til disse vanskeligheder i forhold før fødslen, måske i fejl eller mangler  

 under barnets senere udvikling.
 Et mangelfuldt samspil mellem barnets aktuelle forudsætninger og  

 udfordringerne i omgivelserne er dog den hyppigste grund til, at barnet ikke  

 udvikler sig tilfredsstillende.
 Samspilsproblemernes årsag kan være meget komplicerede og vanskelige at  

 rede ud og skyldes sjældent en enkelt letpåviselig faktor.
 Ved skolegangens begyndelse har op mod 5 procent af alle børn  

 vanskeligheder, der hæmmer deres muligheder for at følge undervisningen.
 Ofte er der tale om børn, der har funktionshæmninger på en række  

 forskellige områder.
 Det er således ikke uden videre hensigtsmæssigt at dele disse børn i  

 grupper, men det vil derimod være nødvendigt at beskrive og behandle de  

 områder, hvor det enkelte barn i større eller mindre grad er handicappet med  

 det formål bedst muligt at tilgodese dets samlede muligheder og behov.
2 Den specialpædagogiske bistand Barnets udvikling foregår som en stadig tilegnelse af nye  

 handlemuligheder, der løbende baseres på, hvad barnet har lært op til det  

 givne tidspunkt.
Enhver tilegnet viden eller færdighed er således  

 forudsætningen for tilegnelsen af den næste.
Funktionshæmmede småbørn kan støttes i denne udvikling af folkeskolens  

 specialpædagoger samt efter vejledning fra disse af forældre og af personalet  

 i daginstitutioner.
Der vil undertiden også være behov for bistand fra bl.a.  

 fysioterapeuter, ergoterapeuter, læger og psykologer.
De forskellige former for faglig indsats kan forekomme som isolerede  

 tilbud, men der bør finde en samordning sted af de forskellige personers  

 indsats.
Folkeskolens specialpædagogiske bistand vil i de fleste tilfælde  

 være et supplement til den bistand, der ydes af det pædagogiske personale i  

 daginstitutionerne og/eller af forældrene i barnets hjem.
 Den specialpædagogiske bistand er den del af det samlede tilbud til  

 småbørn med funktionsvanskeligheder, der i særlig grad har til opgave at  

 afhjælpe eller begrænse vanskelighederne gennem en individuelt tilrettelagt  

 pædagogisk indsats.
 Bistanden skal følgelig gives eller forestås af lærere eller  

 børnehavepædagoger, der gennem videreuddannelse har erhvervet sig viden og  

 kunnen vedrørende de funktionsvanskeligheder, som gør sig gældende hos de  

 pågældende børn, jfr. afsnit 6.
 Den specialpædagogiske bistand kan bestå af en direkte indsats over for  

 barnet i form af undervisning og træning eller af en indirekte indsats i form  

 af vejledning til forældre og andre, der udøver daglig omsorg for barnet.  

 Endvidere kan bistanden gives i form af pædagogiske hjælpemidler.
2.1. Undervisning Undervisning af funktionshæmmede småbørn har til formål at indlære en  

 række færdigheder, som er nødvendige eller støttende for deres videre  

 udvikling.
Der er tale om færdigheder, som ikke umiddelbart følger af barnets  

 vækst og modning.
Det er færdigheder, som tillige er en forudsætning for  

 barnets udvikling på andre områder.
 Eksempler herpå er indlæring af begreber og ord hos sproghæmmede,  

 tegnsprog hos børn med hørenedsættelse og færdselsregler hos stærkt  

 synshæmmede.
2.2. Træning Der er ikke skarpe grænser mellem undervisning og træning, men træning er  

 her udtryk for en indsats, der har til formål at forbedre en nedsat  

 funktionsevne eller fremme en udvikling gennem intensive øvelser.  

 Talestimulering af børn med mangelfuldt udviklet sprogfunktion, fysiske  

 øvelser med bevægelseshæmmede og lytteøvelser for småbørn med svære  

 hørenedsættelser er eksempler på sådanne træningstilbud.
2.3. Vejledning Specialpædagogen overtager ikke det daglige ansvar for barnets udvikling.  

 Det vil forsat være hos forældrene og, hvis barnet er på dag- eller  

 døgninstitution, også hos medarbejderne på denne institution.
Forældre og personale må videreføre den særlige undervisning og træning,  

 som specialpædagogen har indledt.
En væsentlig del af den specialpædagogiske  

 indsats består i at vejlede om barnets behov og muligheder og om, hvilke  

 metoder, materialer, øvelser etc. der bør anvendes for at imødekomme barnets  

 behov og styrke dets muligheder.
 Information om valg og brug af egnede legematerialer,  

 tegnsprogsundervisning for det døve barns forældre og orientering om sproglig  

 stimulering af barnet er eksempler på en specialpædagogisk vejledning.
2.4 Pædagogiske hjælpemidler Undervisning af småbørn med funktionsvanskeligheder vil ofte være knyttet  

 til beskæftigelse med særligt pædagogisk legetøj.
Den specialpædagogiske  

 bistand kan derfor bestå i at tilvejebringe sådanne materialer, som er  

 udviklingsfremmende for det pågældende barn.
Mange børn vil også have brug  

 for træning i brugen af særlige hjælpemidler fremstillet med henblik på at  

 formindske virkningen af handicap.
Materialer og hjælpemidler, der indgår som  

 led i en sådan indlæring, er en del af den specialpædagogiske bistand.
 Med henblik på den mest hensigtsmæssige indpasning af hjælpemidlerne i det  

 specialpædagogiske tilbud kan det anbefales at organisere udlån af  

 pædagogiske hjælpemidler i legeteker eller lignende, f.eks. knyttet til de  

 skolepsykologiske rådgivninger og/eller til amtscentralerne for  

 undervisningsmidler.
 Det vil ligeledes være hensigtsmæssigt, om der finder en samordning sted  

 med de materialeudlån, der i de lokale områder sker fra børne- og  

 skolebiblioteker samt legetøjsudlån oprettet på privat basis, f.eks. af  

 forældreorganisationer.
3 Den specialpædagogiske bistands former Det er af stor betydning, at et fysisk eller psykisk handicap eller en  

 mindre gunstig udvikling hos et barn ikke giver anledning til en sådan  

 opmærksomhed eller særbehandling at problemerne allerede af den grund  

 forstærkes yderligere.
Findes et barn berettiget til specialpædagogisk  

 bistand, er det derfor vigtigt, at bistanden gives på en sådan måde, at  

 barnet oplever den som et naturligt indslag i den helhedssituation, hvori det  

 befinder sig.
 Opholder barnet sig i hjemmet, eller er det i dagpleje, bør  

 specialpædagogen efter aftale med forældrene eller dagplejemoderen undervise  

 eller træne barnet i hjemmet, hvilket samtidig giver gode muligheder for at  

 vejlede forældre eller dagplejemoder om, hvordan de kan hjælpe barnet.
Er barnet i daginstitution, bør den specialpædagogiske bistand i videst  

 muligt omfang ydes her.
Det er væsentligt, at arbejdet opleves som behageligt  

 og naturligt for såvel det funktionshæmmede barn som for de øvrige børn i  

 daginstitutionen.
Det kan imidlertid, hvor f.eks. bygningsmæssige forhold  

 stiller sig hindrende i vejen være nødvendigt at benytte særlige lokaler.
 Er barnet på døgninstitution, bør specialpædagogen yde bistand her på  

 tilsvarende måde som på daginstitutionen med undervisning og optræning af  

 barnet suppleret med vejledning af det socialpædagogiske personale.
 Det er vigtigt, at specialpædagogen ved siden af sin indsats i dagplejen  

 eller i dag- eller døgninstitutionen holder kontakt med barnets forældre,  

 bl.a. med henblik på at vejlede dem omkring deres muligheder for at støtte  

 barnets udvikling.
 For børn i børnehaveklasse bør det vurderes, om barnet får størst udbytte  

 af, at den specialpædagogiske bistand gives i forbindelse med opholdet på  

 skolen eller der, hvor barnet i øvrigt opholder sig.
Overalt, hvor specialpædagogen yder ambulant bistand, er det af betydning,  

 at det sker i samarbejde med forældre, socialpædagoger eller andre, som har  

 indflydelse på barnets situation.
Den specialpædagogiske bistand er et  

 tilbud til barnet,  men virkningen vil afhænge af, om bistanden  

 også opleves som et tilbud til de personer, der har dagligt ansvar for  

 barnet.
Forhold hos barnet eller i dets omgivelser kan imidlertid begrunde, at den  

 specialpædagogiske indsats ydes på en skole eller anden  

 undervisningsinstitution, ligesom det ofte kan være nødvendigt at henlægge  

 undersøgelser til skolepsykologiske rådgivninger eller særlige institutioner,  

 hvor det nødvendige udstyr er til stede.
Det er imidlertid afgørende, at  

 begrundelsen for at anvende specielle lokaler alene er et ønske om at gøre  

 det bedst mulige for barnet, idet der ved »det bedst mulige«  

 forstås tilbud, der har størst mulig sammenhæng med barnets daglige  

 tilværelse.
4 Iværksættelse af specialpædagogisk bistand Den specialpædagogiske bistand skal påbegyndes så tidligt som muligt.
En  

 forudsætning herfor er, at man erkender de vanskeligheder, som berettiger en  

 specialpædagogisk indsats.
Nogle børn afslører deres vanskeligheder meget  

 tidligt, mens andre først viser tegn på problemer i 5-8 års alderen.
Nogle  

 problemer kan direkte iagttages ved at betragte børnene og deres aktivitet,  

 mens andre først giver sig til kende under grundige undersøgelser.
 En række problemer af social karakter vil ofte først vise sig, når barnet  

 har nået en alder, hvor omgivelserne stiller krav om viden og færdigheder,  

 der almindeligvis er tilegnet af børn i pågældende alder.
Forældre, sundhedsplejersker, dagplejemødre, praktiserende læger,  

 daginstitutionspersonale, børnehaveklasseledere og andre, som barnet under  

 sin opvækst kommer i kontakt med, udgør den personkreds, som har mulighed for  

 at iagttage handicap eller tegn på fejludvikling hos barnet.
Det er fra denne  

 kreds initiativet til specialpædagogisk bistand som regel vil udgå.
Henvendelsen om specialpædagogisk bistand kan ske til den kommunale  

 skoleforvaltning eller til den skolepsykologiske rådgivning, der derefter  

 orienterer skoleforvaltningen om henvendelsen.
Forældre eller andre kan også  

 henvende sig til kommunens social- og sundhedsforvaltning, der lader  

 anmodningen om specialpædagogisk bistand gå videre til skoleforvaltningen.
 Det kan ikke forventes, at alle forældre selv kan afgøre, hvilken bistand  

 barnet har behov for, og det er derfor nødvendigt, at der mellem  

 skoleforvaltning og social- og sundhedsforvaltning etableres sådanne  

 samarbejdslinier, at det sikres, at barnets behov for såvel social- som  

 specialpædagogisk bistand i givet fald bliver imødekommet.
 Når en henvendelse er formidlet til den skolepsykologiske rådgivning,  

 sørger rådgivningen for, at der bliver foretaget en undersøgelse med henblik  

 på at afklare barnets behov for specialpædagogisk bistand.
Den skolepsykologiske rådgivning vil i det omfang, den er bemandet med  

 faglige konsulenter på pågældende specialpædagogiske område, selv kunne  

 foretage en række undersøgelser, men det vil i mange tilfælde være  

 formålstjentligt eller endog nødvendigt at inddrage andre sagkyndige eller  

 specialinstitutioner i eller uden for kommunen i undersøgelsen.
At  

 skolepsykologen eller den skolepsykologiske rådgivning har ansvaret for, at  

 barnets muligheder og behov vurderes, er således ikke ensbetydende med, at  

 rådgivningens personale eller skolepsykologen selv i alle tilfælde foretager  

 undersøgelserne.
Når barnets situation er tilstrækkeligt belyst, udarbejder den  

 skolepsykologiske rådgivning efter samråd med forældrene en rapport, der  

 indeholder en beskrivelse af barnets muligheder og et forslag til en  

 specialpædagogisk bistand.
Det er vigtigt, at barnets forældre er indforstået  

 med eventuelle forslag, men også andre med daglig ansvar for barnet bør i  

 videst mulig omfang have givet deres tilslutning til kende.
Kommunalbestyrelsen - eller lærerrådet, hvis barnet går i børnehaveklasse  

 - tager på grundlag af forslag fra skolepsykologisk rådgivning stilling til,  

 om der skal fremsættes tilbud over for forældrene om specialpædagogisk  

 bistand under en nærmere angiven form.
Kommunalbestyrelsen kan dog bemyndige  

 den skolepsykologiske rådgivning eller andre til på grundlag af nærmere  

 retningslinier at træffe beslutning om iværksættelse af bistanden.
 Der kan for nogle børns vedkommende være tale om specialpædagogisk bistand  

 af en så omfattende karakter, at den skal tilbydes i henhold til  

 folkeskolelovens § 19, stk. 2.
Om kommunalbestyrelsen vælger at indstille til amtskommunen, at den bør  

 sørge for bistanden, beror på et skøn i hvert enkelt tilfælde.
I dette skøn  

 indgår en vurdering af, om barnets handicap er af en sådan sværhedsgrad, at  

 den fornødne specialpædagogiske bistand er af et sådant indhold og omfang, at  

 den ikke kan ydes ved kommunens egen forstaltning.
I skønnet indgår også en  

 vurdering af størrelsen af udgifterne.
Medfører den specialpædagogiske  

 bistand således omkostninger, der væsentligt overstiger, hvad der efter  

 aftale mellem pågældende amtskommune og dens kommuner, anses for et rimeligt  

 kommunalt udgiftsniveau, bør amtskommunen sørge for bistanden.
Der er ingen skarpe grænser mellem det kommunale og det amtskommunale  

 ansvar for specialpædagogisk bistand til småbørn, og opgavefordelingen må  

 derfor fastsættes i hvert enkelt tilfælde.
Da der inden for folkeskolen kun i  

 begrænset omfang findes en praksis på småbørnsområdet, må såvel økonomiske  

 som pædagogiske overvejelser i de kommende år foretages på et forsøgspræget  

 og praktisk plan, hvor kommunal og amtskommunal indsats afstemmes med  

 udbygningen af tilbudene på en sådan måde, at barnets samlede behov er  

 styrende i forhold til dets behov for specialpædagogisk bistand.
 Forinden forslaget til en given specialpædagogisk bistand forelægges  

 amtsrådet til godkendelse efter folkeskolelovens § 19, stk. 2, tilrådes det,  

 at hjemkommunens skolepsykologiske rådgivning tager kontakt med det  

 amtskommunale skolevæsen med henblik på den fornødne sammenhæng mellem  

 kommunens og amtskommunens muligheder for at opfylde barnets behov for  

 specialpædagogisk bistand.
 Såfremt amtsrådet, forinden beslutning tages, ønsker yderligere  

 undersøgelser af barnet, må amtsskolepsykologen anmode hjemkommunens  

 skolepsykologiske rådgivning om at foretage disse underøgelser.
5 Den specialpædagogiske bistands forløb Den ofte hurtige udvikling, der er karakteristisk for børn i  

 småbørnsalderen, begrunder, at den skolepsykologiske rådgivning til stadighed  

 følger udviklingen hos de børn, der modtager specialpædagogisk bistand,  

 hvadenten denne er etableret i medfør af folkeskole lovens § 19, stk. 1 eller  

 stk. 2. Dette sker blandt andet i form af samtaler, der skal finde sted  

 mindst hver halve år, men efter omstændighederne hyppigere, såvel med de  

 involverede specialpædagoger som med forældre og andre - eksempelvis  

 daginstitutionspersonale - som i det daglige har mulighed for at iagttage  

 barnets udvikling.
På baggrund af disse samtaler må der, så snart situationen  

 begrunder det, tages skridt til de fornødne ændringer i form og omfang.  

 Ligesom ved beslutningen om iværksættelse af den specialpædagogiske bistand  

 må forældrene være indforstået med eventuelle ændringer.
Når et barn, der modtager specialpædagogisk bistand, nærmer sig  

 tidspunktet for påbegyndelse af skolegang - enten i 1. klasse eller i  

 børnehaveklasse må det foreløbige resultat opgøres og lægges til grund for  

 vejledning om tilrettelæggelsen af barnets skolegang.
Det vil ofte være  

 formålstjenligt at samle hidtidige og fremtidige ansvarlige til en drøftelse  

 af de muligheder, man fremtidig kan tilbyde barnet og dets familie.
Barnets skolestart bør derefter tilrettelægges således, at der om  

 fornødent sker en videreførelse af den hidtil ydede specialpædagogiske  

 bistand.
Såfremt det skønnes, at barnet allerede ved skolegangens begyndelse  

 har behov for specialundervisning og anden specialpædagogisk bistand efter  

 regler, der gælder for skoleområdet (se bilag II), inddrages lærerrådet i god  

 tid forinden i beslutningsprocessen, således som det er foreskrevet i disse  

 regler.
6 Specialpædagogen Det specialpædagogiske arbejde blandt småbørn forudsætter, at det  

 personale, der skal udføre arbejdet, kender de muligheder - eller manglende  

 muligheder - i omgivelserne, der kan fremme eller hæmme børns udvikling, ikke  

 mindst i den tidlige barnealder, og i øvrigt har en særlig viden om de  

 handicapformer, der forekommer hos de børn, den pågældende skal tage sig af.
 I bekendtgørelsens § 10 er derfor fastsat, at specialpædagogisk bistand  

 til småbørn skal gives af læreruddannede eller børnehavepædagoger, som har  

 gennemgået en uddannelse på Danmarks Lærerhøjskole inden for et relevant  

 handicapområde eller anden tilsvarende uddannelse.
 Videreuddannelsen kan være uddannelsen som tale-høre-pædagog eller den nye  

 speciallæreruddannelse, som indeholder såvel almen viden om specialpædagogik  

 som specielt kendskab til to eller flere former for handicap.
 Lærere og børnehavepædagoger med anden videreuddannelse, f.eks. fra et af  

 de andre nordiske lande kan varetage den specialpædagogiske bistand til  

 småbørn, såfremt deres videreuddannelse svarer til den foran omtalte på  

 Danmarks Lærerhøjskole.
7 Den specialpædagogiske bistands organisering Folkeskolens specialpædagogiske bistand til småbørn vil kunne koordineres  

 af de skolepsykologiske rådgivninger i samarbejde med de kommunale og  

 amtskommunale institutioner, hvorfra bistanden udgår.
Kommunens specialpædagogiske personale bør så vidt muligt være i  

 besiddelse af så alsidig uddannelse, at de enkeltvis eller i samarbejde kan  

 yde specialpædagogisk bistand over for den variation af handicap, som  

 almindeligt forekommer hos småbørn.
Det vil undertiden være formålstjenligt,  

 at der om det enkelte barn etableres et samarbejde mellem kommunale og  

 amtskommunale specialpædagoger og mellem de skolepsykologiske rådgivninger og  

 undervisningsinstitutioner.
Tilsvarende må amtskommunerne, for så vidt angår  

 specialpædagogisk bistand efter folkeskolelovens § 19, stk. 2, kunne  

 samarbejde med en primærkommune eller anden amtskommune om bistanden til det  

 enkelte barn.
En række forhold omkring den mere detaljerede udbygning og organisering af  

 folkeskolens specialpædagogiske bistand til småbørn vil i de kommende år  

 afklares i takt med dens praktiske gennemførelse.
Til støtte herfor kan der  

 forventes vejledning fra undervisningsministeriet.
Bl.a. har  

 undervisningsministeriet nedsat et udvalg med den opgave at overveje og  

 eventuelt stille forslag om organisatoriske ændringer af den  

 skolepsykologiske rådgivning, herunder dens funktion i forhold til bl.a.  

 social- og sundhedsforvaltningen samt om rådgivningernes personalenormering.
8 Den specialpædagogiske bistands samordning med anden bistand Småbørn, der vil være berettigede til specialpædagogisk bistand, vil ofte  

 have behov for eller allerede modtage anden bistand.
Der vil især være tale om foranstaltninger med hjemmet i den sociale  

 bistandslov eller i sundhedslovgivningen og formidlet gennem kommunale og  

 amtskommunale social- og sundhedsforvaltninger.
I en række tilfælde vil  

 barnet også være berettiget til bistand fra sygehuse eller klinikker.
 Specialpædagoger vil således indgå i samarbejde med sundhedsplejersker,  

 socialpædagoger, socialrådgivere og andre sociale medarbejdere,  

 fysioterapeuter, psykologer, læger etc.
 Enhver af disse har i forståelse med forældrene et medansvar for, at de  

 øvrige i fornødent omfang inddrages i indsatsen omkring vedkommende barn, og  

 det påhviler efter gældende bestemmelser hver af de tre forvaltninger at  

 drage omsorg for, at andre forvaltninger bliver orienteret, såfremt de  

 skønner, at barnet også har behov for bistand fra disse.
 Specialpædagogerne og personalet ved skolepsykologisk rådgivning bør efter  

 aftale med barnets forældre videregive alle sådanne oplysninger, som skønnes  

 at have betydning for den samlede indsats over for barnet.
Barnets udvikling bør i nødvendigt omfang gøres til genstand for drøftelse  

 i møder mellem medarbejderne fra de forvaltninger, der samarbejder om  

 pågældende barn.
Forældrene kan deltage i disse møder.
Bilag I - VI.
Bilagene udelades her.
