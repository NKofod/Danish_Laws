 I medfør af § 15 i lov nr. 222 af 4. juni 1965 om indskud på  

 etableringskonto fastsættes følgende regler for pengeinstitutternes medvirken  

 ved gennemførelse af den i loven foreskrevne ordning:
A.
Kontoens oprettelse og spærring.
 En etableringskonto må kun omfatte indskud i henhold til ovennævnte lov.  

 Der skal oprettes en konto for hvert indskudsår (1. februar til 31. januar,  

 jfr. lovens § 1, stk. 2).
 Den i lovens § 4 foreskrevne spærring af kontoen vil først være at  

 foretage ved indskudsårets udløb, således at der indtil da frit kan hæves på  

 kontoen efter de af pengeinstituttet herom fastsatte regler.
 Senest samtidig med spærringen skal kontoen betegnes  

 "Etableringskonto for indskudsåret 1. februar 19.. til 31. januar  

 19.." og forsynes med navn og adresse m.v. i overensstemmelse med  

 forskriften i lovens § 4, stk. 1.
 Det på kontoen ved indskudsårets udløb indestående beløb (herunder  

 eventuelle tilskrevne renter) må kun udbetales efter nærmere anvisning fra en  

 amtstue.
 Såfremt indeståendet på kontoen ved indskudsårets udløb er mindre end 500  

 kr., skal kontoen ikke spærres m.v., idet den i så fald ikke vil kunne  

 behandles som en etableringskonto, jfr. herved lovens § 3.
B.
Pengeinstitutternes indberetningspligt.
 Efter indskudsårets udløb skal pengeinstitutterne afgive indberetning om  

 de i indskudsåret oprettede etableringskonti med angivelse af kontohavernes  

 navne og adresser (eventuelt tillige navn og adresse på den med kontohaveren  

 sambeskattede ægtefælle, jfr. lovens § 4, stk. 1, sidste punktum) og  

 størrelsen af det ved indskudsårets udløb indestående beløb.
 Indberetningen, der udfærdiges i en af finansministeriet godkendt form,  

 indsendes inden 1. marts til den amtstue i hvis distrikt pengeinstituttet  

 (eller den pågældende afdeling) er hjemmehørende.
C.
Udbetalinger fra den spærrede konto.
 Pengeinstitutterne skal, når de modtager meddelelse fra amtstuerne om  

 frigivelse af beløb indbetalt på etableringskonti, straks ved modtagelsen af  

 meddelelsen udbetale det frigivne beløb.
 Ved frigivelser i medfør af lovens §§ 9-11 kan vedkommende amtstue  

 fastsætte, at udbetalingen helt eller delvis skal ske til en  

 skatteoppebørselsmyndighed.
 Finansministeriet, den 10. september  

 1965.
 Henry Gruenbaum.
