En klager havde hæftet som selvskyldner for et selskabs gæld til en  

 sparekasse.
Gælden var i december 1983 opgjort til ca. 1,5 mio. kr., og  

 forrentningen var 13%. Ved betaling af 1/2 mio. kr. i august 1986 til fuld og  

 endelig afgørelse blev dette beløb anset for forlods at dække renter og  

 dermed for at være fradragsberettiget.
 Direktør A klagede for indkomståret 1986 over, at de stedlige  

 skattemyndigheder ikke havde godkendt, at han ved indkomstopgørelsen havde  

 foretaget fradrag for renteudgifter med 500.000 kr.
Det fremgik af sagen, at en sparekasse havde indfriet en gæld for klageren  

 på grund af et selskabs misligholdelse.
Klageren havde hæftet som  

 selvskyldnerkautionist for det indfriede beløb, og beløbet var den 13.  

 december 1983 opgjort til 1.488.625 kr.
Gælden blev forrentet med 13% frem  

 til indfrielsen den 4. august 1986, hvor klageren havde indbetalt 500.000 kr.  

 til banken til fuld og endelig afgørelse af gældsforpligtelsen over for  

 denne.
 De stedlige skattemyndigheder havde ikke anset det af klageren betalte  

 beløb for fradragsberettiget, idet de ikke havde anset nogen del af beløbet  

 for renter, da beløbet udgjorde en relativ beskeden del af den samlede  

 fordring.
 De stedlige skattemyndigheder havde begrundet deres afgørelse med, at  

 Landsskatterettens kendelse af 8. januar 1988, TfS 14. marts 1988, ikke kunne  

 tages til indtægt for en generel regel om, at renter i alle tilfælde kunne  

 anses for dækket først ved hel eller delvis indfrielse af en gæld, idet der  

 ikke forelå interessemodsætninger mellem kreditor og debitor, da kreditor -  

 sparekassen - i alle tilfælde ville få fradrag for tabet.
 Klagerens revisor nedlagde over for Landsskatteretten påstand om  

 nedsættelse til det selvangivne beløb, og anførte til støtte for sin påstand  

 bl.a., at betaling af de 500.000 kr. i forbindelse med en akkord med en  

 hovedkreditor måtte anses for forlods at dække påløbne renteudgifter.
Landsskatteretten fandt - med tiltrædelse af Told- og Skattestyrelsen - at  

 det betalte beløb til fuld og endelig afgørelse af klagerens  

 gældsforpligtelse over for banken måtte anses for forlods at dække renter.
Da  

 de påløbne renter i perioden mellem kautionsforpligtelsens aktualisering og  

 indkomstårets udløb oversteg det aftalte akkordbeløb, blev den påklagede  

 ansættelse nedsat til det selvangivne beløb.
 LV 1990, F 3.1.3.
