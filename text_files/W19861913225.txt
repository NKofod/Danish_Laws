 I 3 sager om uddannelseshjælp efter bistandslovens § 42 var  

 spørgsmålet, om den uddannelses, hvortil der var ydet hjælp, kunne anses for  

 at være en sådan højere uddannelse, at støtten efter det første år af  

 uddannelsen skulle ydes dels som tilskud og dels som lån.
En uddannelse til merkonom, til daginstitutionspædagog og til  

 byggetekniker ansås ikke for at være en sådan højere uddannelse, og støtten  

 til uddannelsen skulle derfor ydes som fuldt tilskud.
Derimod ansås en 2-årig  

 uddannelse til bygningskonstruktør at være en sådan højere uddannelse, at  

 støtten efter det første år af uddannelsen skulle ydes dels som tilskud og  

 dels som lån.
 1.
 REDEGØRELSE FOR SAGEN:
 En ansøger, der var uddannet elektromekaniker, havde arbejdet som  

 kvalitetstekniker indtil 1975, hvor han blev arbejdsløs.
I august 1978 bevilgede det sociale udvalg hjælp efter bistandslovens §  

 42, stk. 1, til en merkonomuddannelse.
Fra 1. september 1979 blev hjælpen  

 ydet som halvt tilskud og halvt lån.
Udvalget begrundede sin afgørelse med,  

 at adgangskravene til studiet ifølge erhvervsvejlendende materiale var enten  

 en faglig eller anden ligestillet uddannelse, hvorfor uddannelsen skønnedes  

 at være en sådan videregående uddannelse som omhandlet i pkt. 9 i  

 socialministeriets cirkulære af 30. marts 1976 om hjælp efter bistandslovens  

 § 42 som ændret ved cirkulære af 17. oktober 1980.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med udvalgets  

 begrundelse.
 KLAGEN TIL ANKESTYRELSEN:
Ansøgerens advokat anførte, at merkonomuddannelsen ikke var omfattet af  

 betegnelsen »højere uddannelse«.
Advokaten henviste bl.a. til, at  

 der var tale om en deltidsuddannelse i form af en række specialkurser, der  

 kunne supplere allerede erhvervede kundskaber eller erhvervserfaring, og at  

 undervisningen normalt fandt sted i aftentimerne.
Kurset omfattede desuden  

 kun 6 x 60 timer og kunne frekventeres med så lidt som 4 timer ugentlig.
 LOVGRUNDLAG:
 Bistandsloven, § 42.
 Socialministeriets cirkulære af 30. marts 1976 som ændret ved cirkulære af  

 17. oktober 1980 om hjælp efter bistandslovens § 42, pkt. 6 og 9.
 ANKESTYRELSENS AFGØRELSE:
 Uddannelsen til merkonom anses ikke for at være en sådan højere  

 uddannelse, at støtte efter bistandslovens § 42 skal ydes dels som tilskud og  

 dels som lån.
 Støtte til uddannelsen skal derfor ydes som fuldt tilskud.
Ankestyrelsen har taget udgangspunkt i undervisningsministeriets opdeling  

 af uddannelser i grunduddannelser, gymnasieuddannelser og videregående  

 uddannelser.
Videregående uddannelsermed en teoretisk del på maksimalt 3 år  

 anses for korte videregående uddannelser.
 Ved afgørelsen har ankestyrelsen lagt vægt på, at uddannelsen til merkonom  

 ikke stiller ubetinget krav om særlig forudgående uddannelse, at den er  

 baseret på sideløbende fuldtidsbeskæftigelse, og at den normalt varer 3 år,  

 hvor hvert undervisningsår normalt kun består af 30 ugers undervisning a 4  

 timer.
 Ankestyrelsen ændrer således amtsankenævnets afgørelse.
 2.
 REDEGØRELSE FOR SAGEN:
En ansøger fik i juli 1983 bevilget hjælp efter bistandslovens § 42 til  

 gennemførelse af en 3-årig uddannelse til daginstitutionspædagog.
Det sociale  

 udvalg besluttede samtidig, at hjælpen det 1. år af uddannelsen skulle ydes  

 som tilskud og de efterfølgende 2 år med halvdelen som tilskud og halvdelen  

 som lån.
I juli 1984 anmodede ansøgeren om, at hele uddannelseshjælpen blev ydet  

 som tilskud.
Socialudvalget fastholdt imidlertid den tidligere trufne  

 beslutning.
 Overfor amtsankenævnet udtalte socialudvalget, at den omhandlede 3-årige  

 uddannelse til pædagog måtte anses for at være en længerevarende uddannelse  

 på en højere læreanstalt, og at der derfor var hjemmel til at yde støtten  

 efter bistandslovens § 42, stk. 1, med halvdelen som lån og halvdelen som  

 tilskud i de sidste 2 år af uddannelsen, jfr. pkt. 9 i socialministeriets  

 cirkulære af 30. marts 1976 om hjælp efter bistandslovens § 42.
 Ansøgeren anførte overfor amtsankenævnet, at udannelsen til  

 daginstitutionspædagog ikke kunne betragtes som en højere uddannelse.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med udvalgets  

 begrundelse.
 KLAGEN TIL ANKESTYRELSEN:
Ansøgeren anførte, at 3-årige uddannelser normalt ikke betragtes som  

 højere uddannelser.
Ansøgeren mente ikke, at der var grundlag for, at  

 specielt uddannelsen til daginstitutionspædagog, men ikke andre 3-årige  

 uddannelser, skulle henføres under cirkulærets begreb »højere«  

 uddannelse.
 LOVGRUNDLAG:
 Der henvises til de under sag nr. 1 anførte bestemmelser.
 ANKESTYRELSENS AFGØRELSE:
 Uddannelsen til daginstitutionspædagog anses ikke for at være en sådan  

 højere uddannelse, at støtte efter bistandslovens § 42 skal ydes dels som  

 tilskud og dels som lån.
 Støtte til uddannelsen skal derfor ydes som fuldt tilskud.
 Ankestyrelsen har taget udgangspunkt i undervisningsministeriets opdeling  

 af uddannelser, som er refereret under sag nr. 1.
 Ved afgørelsen har ankestyrelsen lagt vægt på, dels at uddannelsen til  

 daginstitutionspædagog er teoretisk og praktisk og varer 3 år, dels af  

 adgangsgrundlaget til uddannelsen kan være 9. klassetrin, suppleret med  

 forskellige aktiviteter (erhvervserfaring, erhvervsuddannelse, højskolekursus  

 eller yderligere skolegang), og dels karakteren af erhvervskompetencen og  

 indtægtsniveauet for en færdiguddannet daginstitutionspædagog.
 Ankestyrelsen ændrer således amtsankenævnets afgørelse.
 3.
 REDEGØRELSE FOR SAGEN:
En ansøger fik i juni 1979 bevilget støtte efter bistandslovens § 42 til  

 gennemførelse af 9. og 10. klasse.
I maj 1980 ansøgeren bevilget støtte til  

 gennemførelse af en 3 1/2-årig konstruktøruddannelse.
I forbindelse med  

 bevillingen blev det besluttet, at støtten det første år skulle ydes som  

 tilskud og derefter med halvdelen som tilskud og halvdelen som lån.
Af  

 bevillingsskrivelse for perioden 1. august 1980 til 30. juni 1981 fremgik, at  

 der i henhold til bistandslovens § 42 var ydet uddannelsesmæssig bistand til  

 en konstruktøruddannelse, og at støtten skulle ydes som tilskud indtil 30.  

 juni 1981. Ifølge bevillingsskrivelse vedrørende perioden 1. august 1981 til  

 31. december 1983 skulle hjælpen ydes dels som tilskud og dels som lån.  

 Ansøgeren havde i december 1982 underskrevet lånedeklaration vedrørende  

 hjælpen efter 1. august 1981.
I forbindelse med socialforvaltningens fastsættelse af tilbagebetalingen  

 af den del af støtten, der var ydet som lån, anførte ansøgeren, at de første  

 halvandet år på teknisk skole, hvor han blev uddannet som byggetekniker, var  

 et adgangskrav for at kunne starte på den 2-årige uddannelse til  

 bygningskonstruktør ved byggeteknisk højskole.
Ansøgeren mente derfor, at han  

 kun skulle tilbagebetale, hvad der var ydet i lån i det sidste år af selve  

 konstruktøruddannelsen.
 AFGØRELSEN, DER KLAGES OVER:
Amtsankenævnet tiltrådte socialforvaltningens afgørelse.
Nævnet fandt, at  

 ansøgerens uddannelse til bygningskonstruktør måtte betragtes som et  

 sammenhængende uddannelsesforløb.
Nævnet lagde vægt på, at det allerede da  

 ansøgeren påbegyndte uddannelsen, var besluttet, at han skulle uddannes til  

 bygningskonstruktør.
Nævnet fandt således, at ansøgerens uddannelse måtte  

 betragtes som en højere uddannelse, hvorfor hjælpen med rette efter det 1. år  

 var ydet som halvt tilskud og halvt lån.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Der henvises til de under sag nr. 1 anførte bestemmelser.
 ANKESTYRELSENS AFGØRELSE:
 Uddannelsen til byggetekniker anses ikke for at være en sådan højere  

 uddannelse, at støtte efter bistandslovens § 42 skal ydes dels som tilskud og  

 dels som lån.
 Derimod anses den 2-årige uddannelse til bygningskonstruktør at være en  

 sådan højere uddannelse, at uddannelseshjælpen efter det 1. år af uddannelsen  

 skal ydes dels som tilskud og dels som lån.
 Støtte efter bistandslovens § 42 til uddannelsen til byggetekniker og  

 bygningskonstruktør skal derfor ydes som fuldt tilskud under hele  

 byggeteknikeruddannelsen og under det 1. år af den egentlige  

 konstruktøruddannelse, mens støtten under det sidste år af  

 konstruktøruddannelsen skal ydes dels som tilskud og dels som lån.
 Ankestyrelsen har taget udgangspunkt i undervisningsministeriets opdeling  

 af uddannelser, som er refereret under sag nr. 1.
 Ved afgørelsen har ankestyrelsen lagt vægt på, dels adgangskravene til og  

 længden af byggeteknikeruddannelsen og af konstruktøruddannelsen, dels de 2  

 uddannelsers erhvervskompetence og lønniveau, og dels at det ville bero på  

 tilfældige omstændigheder, hvis afgørelsen om tilskud/lån var afhængig af, om  

 en uddannelsessøgende ved ansøgningen om § 42-hjælp fra starten søger om  

 hjælp alene til byggeteknikeruddannelsen, eller om vedkommende straks søgte  

 om hjælp til konstruktøruddannelsen.
 Ankestyrelsen ændrer således amtsankenævnets afgørelse.
