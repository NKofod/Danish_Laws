 I henhold til § 3, stk. 3, og §§ 6 og 7 i lov om sygehusvæsenet, jf.
 lovbekendtgørelse nr. 687 af 16. august 1995 som ændret ved lov nr.
1121 af 20. december 1995, og § 1, stk. 4, i lov om svangerskabshygiejne og fødselshjælp, jf. lovbekendtgørelse nr. 477 af 7. november 1985 som ændret senest ved lov nr. 1133 af 21.
 december 1994, fastsættes:
 § 1.  Amtskommunerne yder befordring eller  

 befordringsgodtgørelse m.v. efter reglerne i denne bekendtgørelse til  

 personer, der har ret til vederlagsfri ydelser i henhold til lov om  

 sygehusvæsenet og lov om svangerskabshygiejne og fødselshjælp.
 Stk. 2.  Reglerne i denne bekendtgørelse om amtskommuner  

 gælder tillige for Hovedstadens Sygehusfællesskab.
Stk. 3.  Befordring eller befordringsgodtgørelse ydes  

 ved transport mellem bopælen (eller det midlertidige opholdssted) og  

 behandlingsstedet.
Befordringen skal ske med det efter forholdene billigste,  

 forsvarlige befordringsmiddel.
Stk. 4.  For personer, der i henhold til § 5 b i lov om  

 sygehusvæsenet vælger at blive behandlet på et behandlingssted uden for  

 bopælsamtskommunen eller en midlertidig opholdsamtskommune, er amtskommunen  

 højst forpligtet til at afholde befordringsudgifter i henhold til denne  

 bekendtgørelse svarende til afstanden til det behandlingssted, hvor  

 behandlingen ville have fundet sted efter amtskommunens visitationspraksis.  

 Befordringsudgifter herudover afholdes af patienten.
Amtskommunens betaling  

 kan ikke overstige de faktiske befordringsudgifter.
 § 2.  Befordring med ambulance eller særligt  

 sygekøretøj ydes til personer, hvis tilstand nødvendiggør sådan befordring.
 § 3.  Befordring eller befordringsgodtgørelse ydes  

 endvidere til:
 1. Personer, der modtager pension efter de sociale  

 pensionslove, og personer, hvis ægtefælle modtager hustrutillæg efter disse  

 love.
 2. Personer, der i forbindelse med udskrivningen fra  

 sygehus m.v. indkaldes til ambulant efterbehandling, og hvis tilstand  

 udelukker befordring med offentlige transportmidler som bus, tog eller færge.
 3. Personer, der er indlagt til behandling i en del af  

 døgnet (deldøgnspatienter), og hvis tilstand udelukker befordring med  

 offentlige transportmidler som bus, tog eller færge.
 4. Personer, der efter bestemmelse fra vedkommende  

 institution midlertidigt hjemsendes til weekend-ophold, kortere ferie eller  

 lign., og hvis tilstand udelukker befordring med offentlige transportmidler  

 som bus, tog eller færge.
Stk. 2.  Befordring eller befordringsgodtgørelse efter  

 stk. 1 ydes kun, når afstanden til eller fra behandlingsstedet overstiger 5  

 km.
Ved fastlæggelsen af denne afstandsgrænse kan amtskommunerne dog følge  

 naturlige geografiske grænser, selvom afstanden til det enkelte  

 behandlingssted herved bliver mindre end 5 km.
 § 4.  Befordring eller befordringsgodtgørelse ydes  

 herudover i tilfælde, hvor afstanden til eller fra et behandlingssted, hvor  

 den nødvendige behandling kan finde sted efter amtskommunens  

 visitationspraksis, overstiger 50 km.
 § 5.  Til ambulante patienter, der har krav på  

 befordring eller befordringsgodtgørelse, ydes på rejser, der nødvendiggør  

 overnatning uden for hjemmet, overnatning/overnatningsgodtgørelse  

 (hoteldispositionsbeløb) og time- og dagpenge efter laveste sats i  

 Finansministeriets til enhver tid gældende cirkulære om time- og dagpenge  

 m.v.
 § 6.  Til en patients ledsager ydes befordring eller  

 befordringsgodtgørelse, hvis patienten er omfattet af reglerne i §§ 2-4, og  

 ledsagelsen er nødvendig på grund af patientens alder eller helbredstilstand.  

 Nødvendiggør ledsagelsen mere end 12 timers fravær fra hjemstedet, ydes  

 tillige befordring eller befordringsgodtgørelse til hen- eller hjemrejse uden  

 ledsagelse af patienten.
 Stk. 2.  Til en ledsager, som har krav på befordring  

 eller befordringsgodtgørelse, ydes på rejser, der nødvendiggør overnatning  

 uden for hjemmet, overnatning/overnatningsgodtgørelse  

 (hoteldispositionsbeløb) og time- og dagpenge efter laveste sats i  

 Finansministeriets til enhver tid gældende cirkulære om time- og dagpenge  

 m.v.
 § 7.  Personer, der har bopæl i et andet nordisk land  

 og er sikret behandling m.v. der, har ved hjemrejse til bopælslandet efter  

 udskrivning ret til at få dækket de merudgifter, som opstår, fordi  

 vedkommende som følge af sygdommen må benytte en rejseform, der er dyrere end  

 den, vedkommende ellers ville have anvendt.
 § 8.  Udbetalingen af befordringsgodtgørelse og  

 løsningen af andre befordringsopgaver i en amtskommune kan i medfør af § 8,  

 stk. 2, i lov om sygehusvæsenet være henlagt til kommunalbestyrelserne.
Stk. 2.  Afgørelser truffet af de i stk. 1 nævnte  

 myndigheder kan påklages til den sociale ankestyrelse.
Klager til  

 ankestyrelsen indgives inden 4 uger efter, at klageren har fået meddelelse om  

 afgørelsen.
Ankestyrelsen kan se bort fra overskridelse af klagefristen, når  

 der er særlig grund hertil.
Afgørelse herom træffes af chefen for  

 ankestyrelsen.
§ 9.  I medfør af § 3, stk. 3, i lov om sygehusvæsenet  

 kan amtskommunen anvende private institutioner til varetagelsen af sine  

 befordringsopgaver.
Institutioner, der udfører befordringsopgaver for  

 amtskommunen, er bemyndiget til at foretage nødvendig registrering af  

 oplysninger om patienters helbredsforhold, behandling i forbindelse med  

 transport, personnumre m.v.
 § 10.  Bekendtgørelsen træder i kraft den 1. januar  

 1996, og samtidig ophæves bekendtgørelse nr. 608 af 29. november 1982 om  

 ydelse af befordring eller befordringsgodtgørelse i henhold til lov om  

 sygehusvæsenet og lov om svangerskabshygiejne og fødselshjælp.
