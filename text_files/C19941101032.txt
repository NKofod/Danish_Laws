 1. Indledning.
 Efter arvelovens § 36 kan det ved dom bestemmes, at en person, der har  

 begået en forsætlig overtrædelse af straffeloven, som har medført en andens  

 død, fortaber retten til at få arv, der var afhængig af den dræbtes død, og  

 at hans arv efter en anden ikke må forøges som følge af lovovertrædelsen.
 En person, der forvolder sin ægtefælles, sit barns eller en forældres død  

 vil typisk få en økonomisk fordel heraf i kraft af pensionsydelser og  

 forsikringssum, ved arv (legal eller ved testamente) eller ved at hans boslod  

 forøges ved, at pengebeløb forfalder og indgår i dødsboet efter den  

 pågældende ægtefælle.
 Efter domspraksis kan der i medfør af en analogi af arvelovens § 36 ske  

 frakendelse af gerningsmandens ret til livsforsikringssummer og ægtefælle- og  

 børneydelser efter et ATP-medlem.
 Det må endvidere antages, at der med hjemmel i samme analogi må kunne  

 frakendes en gerningsmand ret til en række andre pengebeløb, der udløses  

 eller forfalder til udbetaling i anledning af dødsfaldet, selv om der endnu  

 ikke foreligger afgørelser fra Højesteret herom.
Kravet på boslod efter en ægtefælle kan ikke generelt frakendes  

 gerningsmanden.
Det er i landsretspraksis og i den juridiske teori antaget,  

 at der efter en analogi efter arvelovens § 36 kan frakendes en gerningsmand  

 ret til den del af boslodden, der hidrører fra forsikringssummer, der i  

 anledning af dødsfaldet tilfalder afdødes bo, se således U 1973.375 Ø.
 2. Nedlæggelse af påstand om frakendelse.
 Efter arvelovens § 36 kan retten frakende arveret m.v., når en forsætlig  

 overtrædelse af straffeloven har medført en andens død.
 Adgangen til frakendelse opstår derfor navnlig i sager om forsætlig drab,  

 men også sager om forsætlig vold med døden til følge vil kunne danne grundlag  

 for frakendelse.
 Frakendelse kan ske, når gerningsmanden findes skyldig i drab eller andre  

 forsætlige straffelovsovertrædelser, der har medført døden, selv om  

 gerningsmanden findes straffri i medfør af straffelovens § 16.
 Frakendelsesadgangen er fakultativ.
 3. Tilfældegrupper, hvor der skal nedlægges påstand om  

 frakendelse.
 I det følgende gennemgås en række tilfælde, hvor dødsfaldet udløser  

 pengebeløb til gerningsmanden direkte eller forøger hans arvelod og boslod.
 Anklagemyndigheden skal nedlægge påstand om frakendelse i sager om  

 forsætlig drab i alle tilfælde, hvor drabet udløser arv eller andre ydelser,  

 der tilfalder gerningsmanden.
 Det må ud fra en konkret vurdering afgøres, om der bør nedlægges påstand  

 om frakendelse i andre tilfælde end forsætlig drab, se således f.eks. Østre  

 Landsrets dom af 20.10.1992, vold efter § 246, Domme i kriminelle sager  

 1990-1992, side 295.
 Der nedlægges ikke frakendelsespåstand med hensyn til beløb, der hver for  

 sig er på under 1.000 kr.
 3.1.Livsforsikringssummer.
 Livsforsikringssummer, hvortil gerningsmanden er begunstiget, og  

 livsforsikringssummer, der tilfalder afdødes bo enten direkte eller som følge  

 af, at retten til livsforsikringssummen vil blive frakendt gerningsmanden som  

 særlig begunstiget.
Frakendelse kan her ske efter arvelovens § 36 analogt også med hensyn til  

 frakendelse af tiltaltes boslodskrav for så vidt angår forsikringssummen, se  

 således U 1973.375 Ø, U 1979.499 H og U 1983.121 H.
I de to sidstnævnte sager  

 frakendtes tiltalte retten til livsforsikringssummerne, der herefter tilfaldt  

 de dernæst begunstigede (børn), hvorfor der ikke skete en forøgelse af  

 afdødes bo og dermed tiltaltes boslod.
 Der skal nedlægges påstand om frakendelse af retten til  

 livsforsikringssummer, herunder frakendelse af retten til forøgelse af  

 boslodden.
 3.2. Gruppelivsforsikringer.
 Gruppelivsforsikringer er normalt tegnet af den pågældendes faglige  

 organisation.
Den typiske formulering er, at forsikringssummen udbetales til nærmeste  

 pårørende, som er defineret som ægtefælle, dernæst børn, arvinger ifølge  

 testamente eller arvinger ifølge loven.
Der kan indsættes særligt  

 begunstigede.
Ved anmeldelse kan partnerskab normalt sidestilles med  

 ægteskab.
 Der skal som for individuelt tegnede livsforsikringssummer nedlægges  

 påstand om frakendelse.
 3.3. Ydelser efter ATP-lovens kapitel IV.
Enhver der i en periode har været lønmodtager i Danmark er medlem af ATP,  

 og dermed berettiget til en pensionsydelse, der er beregnet på grundlag af  

 indbetalinger af ATP-bidrag for den pågældende.
En sådan pensionsret medfører  

 også, at den pågældendes ægtefælle (men ikke samlevere eller fraskilte) og  

 børn under 18 år, får ret til en engangsydelse fra ATP i tilfælde af  

 medlemmets død.
 Frakendelse af sådanne engangsbeløb kan formentlig ske efter en analogi af  

 arvelovens § 36, se således U 1993.921 H, hvor der dog ikke blev taget  

 endelig stilling til spørgsmålet.
 Der bør nedlægges påstand om frakendelse efter en analogi af arvelovens §  

 36.
 3.4.  Ægtefællepension og efterindtægt-efter  

 tjenestemandslovgivningen.
 Ægtefæller til statslige og kommunale tjenestemænd har på nærmere angivne  

 betingelser ret til enke/enkemands pension efter en afdød tjenestemand.
 Det er Administrations- og personaledepartementets opfattelse, at der  

 efter en analogi af arvelovens § 36 bør ske frakendelse af retten til  

 ægtefællepension.
I to sager fra 1975 og 1992 har anklagemyndigheden nedlagt påstand om, at  

 tiltalte frakendes retten til at få ægtefællepension efter den dræbte, der  

 var tjenestemand, og efterindtægt af hendes lønning.
I begge tilfælde skete  

 der frifindelse for denne påstand.
Det skyldes formentlig, at den tiltalte i  

 begge sager alene blev dømt for vold med døden til følge og ikke frakendt  

 arveretten.
Der er således ikke i dommene henvist til, at der ikke er hjemmel  

 til frakendelse af ægtefællepension m.v.
 Sagen fra 1975 er omtalt i Den kommenterede Arvelov, 3. udgave, side 194.
 Der bør nedlægges påstand om frakendelse efter en analogi af arvelovens §  

 36.
 3.5.  Arbejdsmarkedspension og pensionskasser.
 Et stort antal lønmodtagere vil være dækket af arbejdsmarkedspensioner.
I forbindelse med den sædvanlige egenpensionsrettighed, er der knyttet en  

 række andre ydelser.
Der kan være en vis forskel i, hvilke ydelser der er  

 knyttet til den enkelte pensionsordning.
En person kan i tidens løb have  

 optjent rettigheder i flere forskellige pensionsordninger.
 Den typiske formulering af rettighederne er, at der udbetales  

 dødsfaldssum, ægtefællepension i 10 år, ugifteydelse (til samlevere) og  

 børnepension under nærmere betingelser.
 Der kan også være knyttet en sædvanlig gruppelivsforsikring til ordningen.
 Der bør nedlægges påstand om frakendelse af retten til disse ydelser,  

 herunder frakendelse af retten til forøgelse af boslodden.
 4. Tilfældegrupper, der indtil videre kan give  

 anledning til tvivl.
 Som anført under pkt. 1 er der ikke hjemmel til generelt at frakende en  

 gerningsmand retten til at tage boslod efter den dræbte ægtefælle.
På den baggrund kan det give anledning til en vis tvivl, om analogien af  

 arvelovens § 36, kan udstrækkes til at omfatte bank- og forsikringsydelser,  

 der i realiteten har karakter af almindelig opsparing, hvortil der er knyttet  

 nogle specielle beskatningsregler.
Tvivlen opstår navnlig i tilfælde, hvor  

 gerningsmanden ikke er indsat som begunstiget.
 Indtil der foreligger en afklaring af hjemmelsspørgsmålet i retspraksis,  

 bør der nedlægges påstand om frakendelse i medfør af analogien af arvelovens  

 § 36.
 4.1. Kapitalpension i banker og forsikringsselskaber og rateopsparing  

 i banker.
Vilkårene er fastsat i aftalen.
Det kan være bestemt, at indeståendet på  

 kapitalpensionen ved kontohavers død udbetales til ægtefællen eller boet.  

 Ifølge U 1992.545 Ø, antoges det, at en kapitalpension ved kontohavers død  

 efter princippet i FAL § 102, skulle udbetales uden om dødsboet til hustruen,  

 der var indsat som begunstiget.
 4.2.  Indekskontrakter.
 Reglerne findes i lovbekendtgørelse nr. 16 af 12.1.1972, bekendtgørelse  

 nr. 333 af 5.7.1972 og nr. 619 af 16.9.1987.
 Efter § 3 kan indekskontrakter oprettes i danske livs- og  

 pensionsforsikringsselskaber, banker og sparekasser. § 5, stk. 2, angiver, at  

 en indekskontrakt kan tegnes på forsikringsbasis eller på opsparingsbasis.
Loven indeholder ikke regler for, hvorledes der forholdes med  

 indbetalingerne ved sikredes død.
Ifølge § 20, stk. 3, i bekendtgørelse nr.  

 619 af 16.9.1987 ophæves en indekskontrakt med et pengeinstitut altid ved  

 interessentens død. »Det på indekskontrakten indestående beløb tilfalder  

 dødsboet«.
 Ifølge § 16, stk. 3, i bekendtgørelse nr. 333 af 5.7.1972 ophæves en  

 indekskontrakt med et forsikringsselskab altid ved interessentens død.
 Det må antages, at det i aftalen kan bestemmes, om den skal tilfalde en  

 begunstiget.
 4.3.  Indestående i lønmodtagernes dyrtidsfond.
 For alle, der var lønmodtagere i 1977, er indbetalt en række  

 dyrtidsportioner til en fond.
Beløbene med forrentning udbetales til lønmodtageren ved det fyldte 67. år  

 eller i tilfælde af, at den pågældende får førtidspension.
Ifølge § 2, stk.  

 2, i loven om lønmodtagernes dyrtidsfond, jf. lovbekendtgørelse nr. 42 af  

 21.1.1988, udbetales beløbet med tillæg til boet ved lønmodtagerens død.  

 Udbetalinger udgjorde i 1992 gennemsnitligt 18.380 kr. - efter afgift 11.625  

 kr. - men kan være på op til 24.702 kr. - efter afgift 15.612 kr.
 4.4.  Socialpension.
 Efter § 48 i lov om socialpension, har den længstlevende af to samlevende  

 ægtefæller, der begge modtager pension, ret til ægtefællernes sammenlagte  

 pension i 3 måneder fra udgangen af den måned, hvori dødsfaldet fandt sted.
 Egenpensionen vil normalt skulle tilbagebetales efter bestemmelsen i § 46,  

 stk. 5, om bortfald af pensioner ved strafafsoning og varetægtsfængsling  

 efterfulgt af fældende dom.
 5. Fremskaffelse af oplysninger til brug for vurdering  

 af frakendelsesspørgsmål.
 Alle ydelser, der svares arveafgift af, skal være skifteretten bekendt,  

 også selv om ydelsen tilfalder den begunstigede udenom boet.
 Tilsvarende gælder, at skattevæsenet er i besiddelse af oplysninger om  

 udbetaling af beløb, af hvilke der skal betales skat.
 Oplysninger om langt de fleste ydelser vil således kunne fås ved  

 henvendelse til skifteretten og skattemyndighederne.
 Oplysninger om andre ydelser må fremskaffes på sædvanlig måde, f.eks. ved  

 gennemgang af afdødes papirer, henvendelse til afdødes faglige organisation  

 og ved afhøring af sigtede eller vidner.
 For ATP-ydelser rettes der snarest henvendelse til ATP, som vil  

 tilbageholde beløbet, indtil sagen er afgjort.
 Når det er klarlagt, hvilke ydelser der vil komme til udbetaling, må der  

 rettes henvendelse til udbetaleren med henblik på tilbageholdelse af beløbet,  

 indtil sagen er afgjort.
 De pågældende forsikringsselskaber, pensionskasser m.v. samt skifteretten  

 bedes underrettet, når der ved endelig dom er truffet afgørelse af  

 frakendelsesspørgsmålet.
 6. Formulering af frakendelsespåstanden.
 Frakendelsespåstanden formuleres således:
»Der nedlægges påstand om, at tiltalte i medfør af arvelovens § 36,  

 stk. 1, frakendes retten til arv, der er afhængig af .....s død, og hans arv  

 efter anden person ikke må forøges som følge af lovovertrædelsen.« »Der nedlægges (endvidere) påstand om, at tiltalte i medfør af en  

 analogi af arvelovens § 36 frakendes retten til (som ægtefælle/begunstiget)  

 at oppebære (ydelsen/summen) i henhold til ....« eller, hvis beløbet indgår i boslodden:
 »Der nedlægges (endvidere) påstand om, at tiltalte i medfør af en  

 analogi af arvelovens § 36 frakendes retten til boslodskrav med hensyn til  

 nævnte ...(ydelse/sum)».
 7. Indberetning.
 Sager, hvori der nedlægges påstand om frakendelse i medfør af en analogi  

 af arvelovens § 36, skal ikke forelægges for mig.
 I tilfælde, hvor retten afviser påstanden om frakendelse med henvisning  

 til, at der ikke er hjemmel til frakendelse, forelægges spørgsmålet om anke  

 for mig gennem statsadvokaten.
 Den endelige dom i sager, hvori påstand om frakendelse er nedlagt, bedes  

 indsendt til mig gennem statsadvokaten.
 Asbjørn Jensen.
