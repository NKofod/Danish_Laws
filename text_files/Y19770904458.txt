 En supermarkedskæde ændrede sin praksis således, at man ikke længere  

 udbetalte godtgørelse for tomme vinflasker, uanset det på etiketten på  

 vinflasker forhandlet i forretningen var oplyst, at flasken godtgjordes til  

 dagspris, idet man henholdt sig til, at dagsprisen var 0 kr.  

 Forbrugerombudsmanden udtalte, at det var i strid med god markedsføringsskik  

 at ophøre med at betale flaskepant med kort varsel, og at det var vildledende  

 at sælge flasker med oplysning om, at de blev godtgjort til dagspris, med  

 mindre der blev ydet et vist vederlag for flaskerne.
En større supermarkedskæde i København og i byer på Sjælland havde i  

 adskillige år godtgjort tomme vinflasker, der blev returneret til  

 forretningerne, med henholdsvis 35 øre for almindelige flasker og 70 øre for  

 1 1/2 og 2 ltr. flasker.
I forbindelse med virksomhedens overgang til  

 anvendelse af »gendan-flasker« ophørte man den 13. august 1977 med  

 at godtgøre de returnerede flasker. Ændringen i virksomhedens praksis på  

 dette område var blevet bekendgjort i annoncer i Berlingske Tidende og  

 Politikken for den 30. juli, 6. august og 13. august 1977 samt ved opslag i  

 butikkerne.
Efter at en forbruger havde klaget, udtalte Forbrugerombudsmanden, at han  

 fandt det stridende mod god markedsføringsskik, at virksomheden med 15 dages  

 varsel efter bekendtgørelse som nævnt havde frataget kunderne mulighed for at  

 få refunderet tidligere købte vinflasker, uagtet det havde været  

 virksomhedens almindelige praksis i adskillige år at godtgøre flaskerne, og  

 at flaskerne ved købet havde været forsynet med en etiket, hvor der stod, at  

 de tomme flasker blev godtgjort til dagsprisen Under sagens behandling var Forbrugerombudsmanden blevet gjort bekendt  

 med, at der i virksomhedens forretninger stadig blev forhandlet vin, som var  

 forsynet med en etiket med oplysning om, at den tomme flaske blev godtgjort  

 til dagspris, men virksomheden havde samtidig meddelt, at man nu havde ansat  

 dagsprisen til 0 kroner.
 Forbrugerombudsmanden udtalte, at det var vildledende og i strid med  

 markedsføringslovens § 2, stk. 1, såfremt der fortsat solgtes vin i  

 forretningerne, hvor flaskerne var påført en påtegning om, at de blev  

 godtgjort til dagspris, medmindre der blev ydet et vist vederlag for  

 flaskerne.
 Virksomheden tog denne udtalelse til efterretning og genindførte den  

 tidligere returneringsordning for vinflasker, men dog således, at der i alle  

 tilfælde, uanset flaskens størrelse, blev betalt en godtgørelse på 35 øre pr.  

 flaske.
 (* 1) Offentliggjort i forbrugerombudsmandens årsberetning 1977-1978, side  

 97, nr. 14.
