 Vedlagt sendes et eksemplar af Landbrugsministeriets bekendtgørelse  

 nr. 655 af 21. oktober 1988. Bekendtgørelsen trådte i kraft den 15. november  

 1988. De vigtigste ændringer er forøgelse af den maksimale partistørrelse fra  

 20 til 25 tons, tilføjelse til bestemmelserne om fornyet prøvetagning samt  

 tilføjelse af bestemmelser om salg af blandinger af byg og alm. rajgræs.
 Landbrugsministeriet har udsendt en ny bekendtgørelse om sædekorn (nr. 655  

 af 21. oktober 1988), hvoraf et eksemplar er vedlagt denne meddelelse.  

 Bekendtgørelsen trådte i kraft den 15. november 1988. Samtidigt ophævedes  

 Landbrugsministeriets bekendtgørelse nr. 365 af 5. juli 1984 om sædekorn.
 Bortset fra redaktionelle ændringer er der kun foretaget enkelte ændringer  

 i forhold til bekendtgørelse nr. 365. Det vigtigste af disse ændringer skal  

 kort omtales nedenstående:
 § 4, stk. 3:
 Den maksimale partistørrelse for sædekorn er ændret fra 20 til 25 tons.  

 Denne ændring er tidligere meddelt i Statsfrøkontrollens meddelelse 109-87 af  

 29. juni 1987.
 § 25, stk. 3:
Som ny bestemmelse er indført, at prøvetagning med henblik på forlængelse  

 af forseglingens gyldighedsperiode kan foretages før udløbet af den sæson,  

 hvori forseglingen har fundet sted.
Formålet for indføjelse af denne  

 bestemmelse er, at Statsfrøkontrollen kan tillade, at visse arter af  

 vintersæd prøvetages nogle måneder før den nye sæsons start.
Der vil således  

 kunne ske en vis udjævning af arbejdsmængden på året både hos  

 Statsfrøkontrollen og hos firmaerne.
Der vil senere blive udsendt en  

 meddelelse med retningslinier for benyttelse af denne bestemmelse.
 § 28:
Der er indføjet »alm. rajgræs«, således at blandinger af byg og  

 alm. rajgræs kan sælges på samme betingelser, som hidtil har været gældende  

 for blandinger af byg og italiensk rajgræs.
Oplysning om denne ændring er  

 tidligere angivet i Statsfrøkontrollens meddelelse 142-88 af 17. februar  

 1988.
