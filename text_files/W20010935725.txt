Ankestyrelsens principafgørelse P-27-01 om opgørelse af dansk bopælstid - ophold i udlandet - i øvrigt som beskæftiget i offentlig dansk interesse i udlandet - beskæftigelse som tjenestemand i Europa-Kommissionen - pension Resume:
 Ophold i udlandet under beskæftigelse som tjenestemand i Europa-Kommissionen kunne sidestilles med "ophold i øvrigt som beskæftiget i offentlig dansk interesse", og opholdet kunne derfor sidestilles med bopæl i Danmark ved anvendelsen af optjeningsprincippet.
Der kunne ikke foretages fradrag som følge af samtidig optjening af ret til social pension i et andet EU-medlemsland.
Der var således ikke oplysninger, der gav tilstrækkeligt grundlag for at sidestille tjenestemandspensionen med optjening af social pension i udlandet.
Ankestyrelsen lagde vægt på oplysninger modtaget fra Europa-Kommissionen, hvorefter tjenestemænd i Kommissionen ikke er omfattet af EF-forordning nr. 1408/71 og ikke er omfattet af social sikring i beskæftigelseslandet.
Endvidere er tjenestemandspensionen ikke påvirket af nationale pensioner.
 Love:
Lov om social pension - lovbekendtgørelse nr. 615 af 26. juni 2001 - § 8, nr. 3 Lov om social pension - lovbekendtgørelse nr. 484 af 29. maj 2007 - § 8, stk. 1, pkt. 3 Sagsfremstilling:
 Sagen vedrørte beregning af folkepension til person, der havde boet i Danmark og i en periode i udlandet som udsendt embedsmand i Udenrigsministeriet indtil 1973, i alt 27 år.
 Herefter blev han bevilget orlov fra Udenrigsministeriet i juni 1973, da han blev ansat som tjenestemand ved EU-Kommissionen indtil pensionering i 1994.
Perioden som tjenestemand fra 1973 til 1994 blev ikke medregnet som bopælstid ved beregning af pension.
Der blev henvist til, at tjenestemænd ved EU-institutioner ikke er omfattet af EF-forordning nr. 1408/71 eller af noget EU/EØS-lands lovgivning om social sikring, da de er omfattet af EU´s eget sociale sikringsstystem.
 Til brug for afgørelsen stillede Ankestyrelsen en række spørgsmål til Europa-Kommissionen vedrørende social sikring for tjenestemænd i Kommissionen.
Kommissionen oplyste, at tjenestemænd i Kommissionen ikke er omfattet af EF-forordning nr. 1408/71, da de har deres egen ordning.
De er således heller ikke omfattet af social sikring i et EF-medlemsland.
Tjenestemandspensionerne påvirkes ikke af eventuelle supplerende nationale pensioner.
Lønmodtagerne afholder 1/3 af udgifterne, mens arbejdsgiveren afholder 2/3.
 Afgørelse:
 Ankestyrelsen fandt, at ansøgeren havde været beskæftiget i offentlig dansk interesse under beskæftigelse som tjenestemand i Europa-Kommissionen, og at opholdet i udlandet under beskæftigelsen kunne sidestilles med bopæl i Danmark ved anvendelsen af optjeningsprincippet i medfør af pensionslovens § 8, 3).
Ankestyrelsen lagde vægt på oplysninger modtaget fra Europa-Kommissionen, hvorefter tjenestemænd i Kommissionen ikke er omfattet af EF-forordning nr. 1408/71 og ikke er omfattet af social sikring i beskæftigelseslandet.
Endvidere er tjenestemandspensionen ikke påvirket af nationale pensioner.
Ankestyrelsen fandt herefter ikke, at der var tilstrækkeligt grundlag for fradrag som følge af samtidig optjening af ret til social pension i et andet EU-medlemsland.
Der var således ikke oplysninger, der gav tilstrækkeligt grundlag for at sidestille tjenestemandspensionen med optjening af social pension.
