Bekendtgørelse om ændring af bekendtgørelse om tilskud til pleje af græs- og naturarealer § 1 I bekendtgørelse nr. 67 af 28. januar 2015 om tilskud til pleje af græs- og naturarealer, som ændret ved bekendtgørelse nr. 543 af 31. maj 2016, foretages følgende ændringer:
 1. § 1, stk. 2, nr. 2, affattes således:
»2) Arealer med høj naturværdi (HNV-værdi på 5 eller derover).« 2. § 2, nr. 11, affattes således:
 »11) Gentegning af græstilsagn: Ved udløb af fristen for indgivelse af Fællesskema i det kalenderår, hvor den ansøgte nye tilsagnsperiode begynder, er et ansøgt areal omfattet af et af de i litra a-c anførte tilsagn og omfattet af anmodning om udbetaling af tilskud for det sidste tilsagnsår i medfør af et af de i litra a-c anførte tilsagn:
 a) Tilsagn om tilskud i medfør af denne bekendtgørelse eller bekendtgørelse nr. 83 af 30. januar 2012 om tilskud til pleje af græs- og naturarealer.
 b) Tilsagn om tilskud til pleje af vådområder i medfør af bekendtgørelse nr. 605 af 14. juni 2007 om tilskud til fastholdelse og pleje af vådområder.
c) Tilsagn om tilskud til ændret afvanding, hvor arealet i hele tilsagnsperioden anvendes til græsproduktion, tilsagn om tilskud til miljøvenlig drift af græsarealer uden for omdriften eller tilsagn om tilskud til pleje af græs- og naturarealer med afgræsning, rydning eller høslæt i medfør af en af Fødevareministeriets bekendtgørelser om tilskud til miljøvenlige jordbrugsforanstaltninger.« 3. I § 2, nr. 18, ændres »litra b« til: »litra e«.
 4. § 6, nr. 2, 1. pkt., affattes således:
»Marker, der ikke er omfattet af nr. 1, og hvor markens HNV-værdi er 5 eller derover.« 5. § 7, nr. 2, affattes således:
 »2) at arealet, hvis tilsagnsperioden begynder den 1. september 2017 eller senere, på ansøgningstidspunktet indgår i en mark, der har en HNV-værdi på 5 eller derover, eller at arealet, hvis tilsagnsperioden begynder før den 1. september 2017, på ansøgningstidspunktet indgår i en mark, hvor mindst 50 pct. af marken er beliggende uden for Natura 2000-områder, og hvor markens HNV-værdi er 5 eller derover,«.
 6. I § 8 indsættes som stk. 2 og 3:
 »Stk. 2. Tilsagn om tilskud for en tilsagnsperiode, der begynder den 1. september 2017 eller senere, er betinget af, at betingelserne i nr. 1, 2 eller 3 er opfyldt:
 1) Det samlede ansøgte areal udgør mindst 2,00 ha.
 2) Det samlede ansøgte areal udgør sammen med andre arealer, for hvilke følgende betingelser er opfyldt, mindst 2,00 ha:
 a) Ved udløb af fristen for indgivelse af Fællesskema i det kalenderår, hvor den ansøgte nye tilsagnsperiode begynder, driver ansøger arealerne som ejer eller forpagter.
 b) Ved udløb af fristen for indgivelse af Fællesskema i det kalenderår, hvor den ansøgte nye tilsagnsperiode begynder, er arealerne omfattet af anmodning om udbetaling af tilskud til pleje af græs- og naturarealer, som omhandlet i nærværende bekendtgørelse eller bekendtgørelse nr. 83 af 30. januar 2012 om tilskud til pleje af græs- og naturarealer, eller til pleje af vådområder, som omhandlet i bekendtgørelse nr. 605 af 14. juni 2007 om tilskud til fastholdelse og pleje af vådområder, og den i anmodningen anførte tilsagnsperiode for arealerne udløber efter begyndelsen af den ansøgte nye tilsagnsperiode.
 3) Mindst 0,10 ha af det samlede ansøgte areal er ved begyndelsen af ansøgningsperioden, jf. § 4, stk. 1, beliggende inden for Natura 2000-områder og registreret som rigkær, kildevæld eller overdrev på Miljø- og Fødevareministeriets Internet Markkort.
Stk. 3. Ved ansøgt areal forstås i stk. 1 og 2 ansøgt areal, for hvilket der gives tilsagn om tilskud.« 7. I § 9 indsættes som stk. 3:
»Stk. 3. Tilsagn om tilskud for et areal for en tilsagnsperiode, der begynder den 1. september 2017 eller senere, er betinget af, at der på arealet inden for tilsagnsperioden ikke er landskabselementer i form af fortidsminder samt små søer og vandhuller omfattet af god landbrugs- og miljømæssig stand, jf. bekendtgørelse om krydsoverensstemmelse.
De nævnte fortidsminder er dog tilladt, hvis de kan plejes med den for arealet valgte pleje (afgræsning eller slæt).« § 2 Stk. 1.  Bekendtgørelsen træder i kraft den 1. januar 2017.
 Stk. 2. § 1, nr. 3, finder anvendelse ved behandling af anmodninger om udbetaling af tilskud, der er modtaget den 1. januar 2016 eller senere, jf. artikel 2 i Kommissionens delegerede forordning (EU) 2016/1393 af 4. maj 2016.
