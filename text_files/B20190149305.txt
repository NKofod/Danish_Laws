Bekendtgørelse om tyresæd og inseminering af kvæg1) I medfør af § 8, stk. 4, § 30, stk. 1 og 3, § 37, §§ 40-42, § 67 og § 70, stk. 3, i lov om hold af dyr, jf. lovbekendtgørelse nr. 1 af 2. januar 2019,  fastsættes efter bemyndigelse i henhold til § 7, nr. 1, og § 10, stk. 1, nr. 1 og 4, i bekendtgørelse nr. 1614 af 18. december 2018 om Fødevarestyrelsens opgaver og beføjelser:
Område og definitioner § 1. Denne bekendtgørelse fastsætter de dyresundhedsmæssige betingelser for godkendelse og drift af tyrestationer og sædbanker samt for opsamling, behandling, anvendelse, opbevaring, omsætning og ind- og udførsel af tyresæd.
 § 2. I denne bekendtgørelse forstås ved:
 1) Sæd: Et behandlet eller fortyndet ejakulat fra tyre.
 2) Sædbeholder: En beholder med flydende kvælstof, der indeholder sæd til brug ved inseminering.
 3) Transportbeholder: En sædbeholder, der er egnet til transport af sæd til brug ved inseminering.
 4) Besætningsbeholder: En sædbeholder indeholdende sæd, der kun må benyttes til inseminering i den besætning, hvor beholderen befinder sig.
 5) Tyrestation: En officielt godkendt og kontrolleret virksomhed, der er beliggende på en medlemsstats eller et tredjelands område, og hvor der produceres og opbevares sæd til brug ved inseminering.
 6) Sædbank: En officielt godkendt og kontrolleret virksomhed, der er fast beliggende eller mobil og har hjemsted på en medlemsstats eller et tredjelands område, og hvor der opbevares og eventuelt transporteres sæd til brug ved inseminering uden en på forhånd bestemt modtager af sæden.
 7) En distributør: En person, der transporterer sæd til brug ved inseminering fra en sædbank eller en tyrestation til en på forhånd bestemt modtager af sæden.
 8) Embedsdyrlæge: Ansatte dyrlæger i Fødevarestyrelsen og privatpraktiserende dyrlæger, der af Fødevarestyrelsen er bemyndiget hertil, som foretager kontrol i medfør af denne bekendtgørelse.
 9) Tyrestationens eller sædbankens dyrlæge: En dyrlæge, der er bemyndiget af Fødevarestyrelsen og, som er ansvarlig for den daglige overholdelse i tyrestationen eller sædbanken af bestemmelserne i denne bekendtgørelse.
 10) Kvæginseminør: En person, som:
a) af Fødevarestyrelsen har fået tilladelse til at foretage inseminering på kvæg på grundlag af at have fulgt et kursus og bestået en prøve, der er godkendte af Fødevarestyrelsen, b) med henblik på etablering i Danmark som kvæginseminør har fået Fødevarestyrelsens fulde anerkendelse af sine erhvervsmæssige kvalifikationer efter reglerne i direktiv 2005/36/EF om anerkendelse af erhvervsmæssige kvalifikationer, jf. bekendtgørelse nr. 1263 af 17. november 2015 om anerkendelse af erhvervsmæssige kvalifikationer inden for inseminering af levende dyr, eller c) til Fødevarestyrelsen har anmeldt, at den pågældende midlertidigt eller lejlighedsvist agter at inseminere kvæg i Danmark, og som opfylder kravene hertil i direktiv 2005/36/EF om anerkendelse af erhvervsmæssige kvalifikationer, jf. bekendtgørelse nr. 1263 af 17. november 2015 om anerkendelse af erhvervsmæssige kvalifikationer inden for inseminering af levende dyr.
 11) Sending: En sædmængde, der er omfattet af et certifikat.
 12) Opsamling: En sædmængde taget fra et donordyr på et givet tidspunkt.
 13) Tredjelandsliste: EU´s liste over tredjelande, hvorfra der kan indføres sæd til EU.
 14) Importør: Den person, som er ansvarlig for indførsel af en sending sæd.
 15) Modtager: Den person, hvortil en sending sæd ankommer ved indførsel.
 16) Eksportør: Den person, som er ansvarlig for udførsel af en sending sæd.
 17) Tjenestemodtager: Enhver fysisk eller juridisk person, som anvender eller ønsker at anvende en tjenesteydelse.
 § 3. Fødevarestyrelsen træffer afgørelse om tilladelse til at foretage inseminering på kvæg som nævnt i § 2, stk. 1, nr. 10, litra a, senest 4 uger efter modtagelse af ansøgning.
Stk. 2. Fristen i stk. 1 kan forlænges én gang, hvis sagens kompleksitet berettiger det.
Fødevarestyrelsen begrunder forlængelsen og varigheden af forlængelsen og meddeler dette til ansøgeren inden udløbet af fristen i stk. 1.
 Stk. 3. Ansøgeren må ikke udføre opgaver som inseminør, før vedkommende er godkendt hertil af Fødevarestyrelsen.
 Stk. 4. Når Fødevarestyrelsen har modtaget en ansøgning om godkendelse og alle nødvendige dokumenter, sender styrelsen en kvittering til ansøgeren med oplysning om:
1) sagsbehandlingsfristen, jf. stk. 1 og 2, 2) at ansøgeren ikke må udføre opgaver som inseminør, før vedkommende er godkendt hertil af Fødevarestyrelsen, og 3) klagemuligheder.
 §  4. Inseminører skal oplyse tjenestemodtager om:
1) deres erhvervsmæssige titel og EU/EØS- landet, hvor tilladelsen til anvendelsen af titlen er givet, 2) navn og adresse på den kompetente tilsynsmyndighed i etableringslandet hvis inseminørvirksomheden dér er omfattet af en godkendelsesordning, eller kontaktoplysninger på Fødevarestyrelsen, 3) de brancheorganisationer, som vedkommende er medlem af, og 4) eventuelle forsikringer til dækning af erhvervsansvar.
 Stk. 2. Hvis tjenestemodtageren anmoder tjenesteyderen om det, skal denne oplyse om de regler der gælder for udførelsen af erhvervet, og hvordan tjenestemodtageren får adgang her.
Godkendelse og drift af tyrestationer eller sædbanker § 5. En tyrestation eller sædbank, der er beliggende eller har hjemsted i Danmark, skal før ibrugtagning godkendes af Fødevarestyrelsen.
I forbindelse med godkendelsen tildeler Fødevarestyrelsen stationen eller sædbanken et godkendelsesnummer.
 Stk. 2. Den i stk. 1 omhandlede godkendelse meddeles, når betingelserne i bilag 1, kapitel I, er opfyldt.
 Stk. 3. En tyrestation, der ved ikrafttrædelsen af denne bekendtgørelse er godkendt af Fødevarestyrelsen til omsætning af tyresæd inden for EU, skal ikke godkendes på ny.
 Stk. 4. Fødevarestyrelsen aflægger mindst to gange årligt tyrestationen eller sædbanken et kontrolbesøg.
 Stk. 5. Fødevarestyrelsen kan tilbagekalde en godkendelse, såfremt betingelserne for godkendelsen ikke længere opfyldes.
 § 6. Udvidelse og bygningsmæssige ændringer af en tyrestation eller sædbank, der går ud over almindelig reparation og vedligeholdelse, skal på forhånd godkendes af Fødevarestyrelsen.
 § 7. På en tyrestation må der kun holdes tyre og stude.
 Stk. 2. Tyrestationens tyre må ikke anvendes til naturlig bedækning.
 § 8. En tyrestation eller sædbank skal til stadighed være under tilsyn af dens dyrlæge, der fører tilsyn med de i bilag 1, kapitel II nævnte forhold.
 Stk. 2. Den ansvarlige for en tyrestation skal straks underrette tyrestationens dyrlæge, hvis nogen af tyrestationens dyr viser tegn på smitsomme sygdomme eller tegn på lidelser med tilknytning til dyrenes kønsorganer, eller hvis sædens udseende afviger væsentligt fra det normale.
Stk. 3. Den ansvarlige for tyrestationens drift skal efterkomme de påbud, som tyrestationens dyrlæge giver vedrørende isolation og behandling m.v. af syge dyr.
Sæd fra tyrestationen må kun anvendes i den udstrækning, dyrlægen har givet tilladelse hertil.
 § 9. En tyr eller en stud, der indsættes på en tyrestation, skal være ledsaget af en sundhedsattest, der skal være udfærdiget af en dyrlæge på en af Fødevarestyrelsen godkendt attest.
 Stk. 2. En tyr eller en stud, der indsættes på en tyrestation, skal opfylde kravene i bilag 2, kapitel I, og må kun indsættes efter tilladelse fra tyrestationens dyrlæge.
 Stk. 3. Tyre og stude på en tyrestation skal gennemgå de obligatoriske rutineundersøgelser, som er anført i bilag 2, kapitel II.
 Stk. 4. Prøvemateriale fra de i stk. 2 og stk. 3 nævnte undersøgelser skal indsendes til det nationale referencelaboratorium.
§ 10. På tyrestationer skal der føres en fortegnelse over alle tyre og stude, der holdes på tyrestationen.
Fortegnelsen skal indeholde oplysning om følgende:
 1) Race.
 2) Fødselsdato.
 3) Identifikation (CKR-nummer).
 4) Oprindelsesbesætning.
 5) Dato og resultat for samtlige prøveudtagninger i forbindelse med dyrets indsættelse og ophold på stationen.
 6) Alle helbredsundersøgelser.
 7) Alle vaccinationer.
 Stk. 2. Ud over den i stk. 1 omhandlede fortegnelse skal der hver dag, for hver tyr med angivelse af tyrens CKR-nummer, føres en fortegnelse, hvoraf følgende fremgår:
 1) Sædopsamlingsdatoer.
 2) Sædens volumen, tæthed og bevægelse.
 3) Bedømmelse af eventuelle abnorme sædceller.
 Stk. 3. Der skal endvidere på tyrestationen føres en fortegnelse over anvendt fortyndingsvæske til sæd samt over antibiotika eller kemoterapeutika, der er anvendt til behandling af sæd.
Stk. 4. I en sædbank skal der føres en fortegnelse med oplysning om al sæd, der til- eller fragår sædbanken, og over de donortyre, hvis sæd opbevares i sædbanken, samt tyrenes sundhedsstatus.
Dyrenes sundhedsstatus skal være i overensstemmelse med kravene i bilag 2, kapitel II.
Stk. 5. De i stk. 1 og 2 omhandlede fortegnelser skal opbevares på stationen i mindst 5 år, efter at den sidste sæd fra de pågældende tyre er udleveret fra stationen.
De i stk. 3 og 4 omhandlede fortegnelser skal opbevares på stationen henholdsvis i sædbanken i mindst 5 år efter noteringsdatoen.
Fortegnelserne skal på forlangende forevises fødevareregionen.
 § 11. Det er forbudt at lade uvedkommende få adgang til en tyrestation eller en sædbank.
 Stk. 2. Besøg på en tyrestation eller en sædbank må dog finde sted efter tilladelse fra stationen eller sædbankens dyrlæge på de betingelser, der fastsættes af denne.
 § 12. Personalet på en tyrestation eller i en sædbank skal være fagligt veluddannet og skal have fornødent kendskab til desinfektions- og hygiejnemetoder til forebyggelse af smittespredning.
 § 13. På en tyrestation skal sæden opsamles, behandles, mærkes og opbevares i overensstemmelse med betingelserne i bilag 1, kapitel II, pkt. 1, samt i bilag 3.
 Stk. 2. I en sædbank skal sæden opbevares i overensstemmelse med betingelserne i bilag 1, kapitel II, pkt. 2, samt i bilag 3.
§ 14. Opbevaring af frosne kvægembryoner på en tyrestation eller i en sædbank med henblik på videre fordeling, må kun finde sted efter tilladelse fra Fødevarestyrelsen.
Opbevaringen skal opfylde betingelserne i enten bilag 1, kapitel II, pkt. 1 nr. 3, eller i bilag 1, kapitel II, pkt. 2, nr. 2.
Inseminering og omsætning af sæd § 15. Sæd, som anvendes til inseminering, skal være opsamlet på en tyrestation.
 Stk. 2. Undtaget fra bestemmelsen i stk. 1 er sæd, som anvendes til inseminering i den besætning, hvor sæden er opsamlet.
 § 16. Inseminering på kvæg må kun foretages af autoriserede dyrlæger og af kvæginseminører.
Stk. 2. En kvæginseminør skal for at opnå tilladelse gennemgå et af Fødevarestyrelsen godkendt kursus i inseminering af kvæg samt bestå en prøve.
Fødevarestyrelsen fastsætter det nærmere indhold af reglerne for kurset og prøven.
 Stk. 3. Inseminering af kvæg skal udføres i overensstemmelse med betingelserne i bilag 4.
Stk. 4. Inseminering af eget kvæg må kun udføres af ejeren eller en medarbejder hos denne.
Den pågældende skal have gennemgået et af Fødevarestyrelsen godkendt kursus i ejerinseminering af kvæg.
Personer, der ved bekendtgørelsens ikrafttræden har gennemgået kursus for ejerinseminører, skal dog ikke gennemføre kurset på ny.
 § 17. Enhver transport af sæd fra en tyrestation eller sædbank skal ske ved anvendelse af en transportbeholder, der opfylder betingelserne i § 19, stk. 2.
 § 18. Ved enhver udlevering, salg eller distribution af sæd fra en tyrestation eller sædbank skal sæden være ledsaget af en følgeseddel med oplysning om distributørens og den endelige modtagers navn og adresse, dato for leveringen hos den endelige modtager samt tyrenes CKR-nummer og antal sæddoser, der er leveret.
Stk. 2. Den i stk. 1 nævnte følgeseddel skal opbevares af den endelige modtager i 5 år, mens tyrestationen eller sædbanken, der har leveret sæden, skal opbevare en kopi af følgesedlen i 5 år.
Følgesedlen eller kopi af denne skal på forlangende forevises Fødevarestyrelsen.
 § 19. Opbevaring af sæd i en besætning til brug for kunstig sædoverføring i den pågældende besætning skal ske i en besætningsbeholder, der opfylder betingelserne i stk. 2.
 Stk. 2. En transport- eller besætningsbeholder skal opfylde følgende:
 1) Den skal være desinficeret eller steriliseret ordentligt inden påfyldning, med mindre der er tale om en engangsbeholder.
 2) Det anvendte kryogene stof må ikke tidligere have været anvendt til andre animalske produkter.
 3) Den må alene indeholde sæd, der er udleveret direkte fra en tyrestation, sædbank eller distributør.
 4) Den skal opbevares i et hygiejnisk og aflåst rum, når den ikke er i anvendelse.
 5) Overskydende sæd må ikke tilbageføres til beholderen, men skal destrueres straks.
 6) Alt udstyr, der har været i kontakt med sæden, skal desinficeres eller steriliseres ordentligt, inden det anvendes på ny, med mindre der er tale om engangsinstrumenter.
 Stk. 3. For besætningsbeholderen gælder endvidere, at den ikke må flyttes fra en besætning til en anden, samt at sæd, der har været opbevaret i en besætningsbeholder, ikke må overføres til en anden besætningsbeholder.
 Stk. 4. Fødevarestyrelsen kan i særlige tilfælde dispensere fra bestemmelsen i stk. 3.
 Stk. 5. Den besætningsansvarlige skal føre en journal over hver enkelt besætningsbeholder med oplysninger om følgende:
 1) Dato for levering af sæd med angivelse af antal sæddoser samt distributørens navn og adresse og donortyrens CKR-nummer.
 2) Dato for anvendelse af de enkelte sæddoser med angivelse af donortyrens og hundyrets CKR-nummer.
 Stk. 6. Den i stk. 5 nævnte journal skal opbevares af den besætningsansvarlige i 5 år og skal på forlangende forevises Fødevarestyrelsen.
Indførsel af sæd fra lande inden for EU § 20. Ved indførsel af sæd fra lande inden for EU skal importøren sikre sig, at sæden:
1) er opsamlet, behandlet og opbevaret på en tyrestation, som er opført på EU´s liste over tyrestationer, der er godkendt til omsætning af tyresæd inden for EU, eller 2) er opsamlet og behandlet på en tyrestation, jf. nr. 1, og opbevaret i en sædbank, der er opført på EU´s liste over godkendte sædbanker.
 Stk. 2. Den i stk. 1 nævnte sæd skal ledsages af et sundhedscertifikat udformet efter de af EU fastsatte bestemmelser og udfærdiget af en embedsdyrlæge i opsamlingslandet eller opbevaringslandet på et af de landets officielle sprog og på dansk.
 Stk. 3. Såfremt sæden oprindeligt er indført fra et tredjeland, skal den ved indførsel til Danmark ledsages af det oprindelige sundhedscertifikat eller en bekræftet kopi heraf med påtegning af den kompetente myndighed, der er ansvarlig for kontrollen med indførsel af sæden til EU.
 § 21. Sæd fra tyre, som er blevet vaccineret mod mund- og klovesyge mindre en tolv måneder før sædopsamlingen, må kun indføres, hvis sæden reagerer negativt på en virusisolationsprøve for mund og klovsygevirus foretaget efter Fødevarestyrelsens anvisning, jf. bilag 3, punkt 1, nr. 1, litra b.
 § 22. Sæd, der er opsamlet og behandlet før den 1. januar 1990, må kun indføres efter tilladelse fra Fødevarestyrelsen og på de betingelser, der måtte være stillet i en sådan tilladelse.
§ 23. I den tid, der er oplagret sæd fra en sending, dog mindst fem år, og altid mindst to år efter fraførsel af sæden fra opbevaringsstedet, skal det tilhørende sundhedscertifikat eller kopi af dette, opbevares i tilslutning til det sted, hvor sæden oplagres.
Certifikatet skal på forlangende forevises Fødevarestyrelsen.
Indførsel af sæd fra tredjelande § 24. Ved indførsel af sæd fra tredjelande skal importøren sikre sig, at følgende betingelser er opfyldt:
 1) Landet, hvor sæden er opsamlet, skal være opført på EU's tredjelandsliste.
 2) Sæden skal være opsamlet, behandlet og opbevaret på en tyrestation, som er opført på EU´s liste over tyrestationer, der i tredjelande er godkendt til eksport til EU.
 3) Sæden skal være opsamlet og behandlet, jf. nr. 2, og eventuelt opbevaret i en sædbank, der er opført på EU´s lister over sædbanker, der i tredjelande er godkendte til opbevaring af sæd med henblik på eksport af sæd til EU.
 4) Sæden skal være opsamlet fra dyr, som har opholdt sig i mindst seks måneder umiddelbart forud for opsamlingen i et land opført på EU's tredjelandsliste.
 5) Sæden skal opfylde de betingelser, som til enhver tid stilles fra EU´s side for indførsel af sæd fra det pågældende tredjeland.
 6) Sæden skal ledsages af et sundhedscertifikat udformet efter de af EU fastsatte bestemmelser, der er udstedt af en embedsdyrlæge i det tredjeland, hvor sæden er opsamlet.
 § 25. Sæd, der er opsamlet og behandlet, før der er fastsat fælles EU-betingelser for det pågældende tredjeland, jf. § 24, nr. 5, må kun indføres efter tilladelse fra Fødevarestyrelsen og på de betingelser, der måtte blive stillet i en sådan tilladelse.
 § 26. I tilfælde af udbrud eller spredning i et tredjeland af en alvorlig dyresygdom, som kan udgøre en fare for dyrs eller menneskers sundhed, og som kan overføres med sæd, kan Fødevarestyrelsen forbyde indførsel af sæd fra det pågældende tredjeland eller dele deraf, eller Fødevarestyrelsen kan fastsætte særlige betingelser for indførslen.
§ 27. I den tid, der er oplagret sæd fra en sending, dog mindst fem år, og altid mindst to år efter fraførsel af sæden fra opbevaringsstedet, skal det tilhørende sundhedscertifikat, jf. § 24, nr. 6, eller kopi af dette, opbevares i tilslutning til det sted, hvor sæden oplagres.
Certifikatet skal på forlangende forevises Fødevarestyrelsen.
Udførsel af sæd til EU-land § 28. Eksportører af sæd til EU-lande skal sørge for, at sæden opfylder følgende betingelser:
 1) Sæden skal være opsamlet og behandlet på en godkendt tyrestation og opbevaret på en godkendt tyrestation eller i en godkendt sædbank.
 2) Sæden skal være opsamlet, behandlet, opbevaret og transporteret under iagttagelse af kravene i bilag 3. Endvidere skal sædbeholderen forsegles forsvarligt inden afsendelsen fra de godkendte opbevaringsfaciliteter.
 3) Sæden skal under transporten til modtagerlandet ledsages af et sundhedscertifikat udformet efter de af EU fastsatte bestemmelser og udfærdiget af en embedsdyrlæge.
Udførsel af sæd til tredjelande § 29. Udførsel af sæd til tredjelande må kun finde sted, hvis sæden er opsamlet og behandlet på en godkendt tyrestation og opbevaret på en godkendt tyrestation eller i en godkendt sædbank.
 Stk. 2. Den i stk. 1 nævnte sæd skal være ledsaget af et sundhedscertifikat udstedt af en embedsdyrlæge på en attest udfærdiget af Fødevarestyrelsen.
Straf og ikrafttræden § 30. Med bøde straffes den, der:
1) overtræder § 3, stk. 3, § 4, § 5, stk. 1, §§ 6-10, § 11, stk. 1, §§ 12-14, § 15, stk. 1, § 16, stk. 1 eller stk. 3-4, §§ 17-18, § 19, stk. 1-3 eller stk. 5-6, §§ 20-29, 2) tilsidesætter betingelser, bestemmelser og anvisninger, der er fastsat i medfør af § 11, stk. 2, § 19, stk. 4, § 21, eller §§ 25-26, 3) undlader at efterkomme påbud, der er fastsat i medfør § 8, stk. 3, 1. punktum, eller 4) overtræder forbud, der er fastsat efter § 26.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 31. Bekendtgørelsen træder i kraft den 1. januar 2020.
 Stk. 2. Bekendtgørelse nr. 19 af 7. januar 2016 om tyresæd og inseminering af kvæg ophæves.
Fødevarestyrelsen, den 12. december 2019 P.D.V.  Hanne Larsen / Sofie Matilde Overby Bilag 1 Betingelser for godkendelse og drift af tyrestationer og sædbanker Bilag 2 Krav til kvæg på tyrestationer Bilag 3 Betingelser, som sæd skal opfylde for at kunne indgå i handelen inden for EU eller for at kunne indføres dertil Bilag 4 Betingelser for foretagelse af inseminering 1) Bekendtgørelsen indeholder bestemmelser, der gennemfører dele af Rådets direktiv 88/407/EØF af 14. juni 1988 om fastsættelse af de veterinærpolitimæssige krav i forbindelse med handelen inden for Fællesskabet med tyresæd og indførsel heraf, EF-Tidende 1988, nr.
L 194, side 10, som senest ændret ved Kommissionens gennemførselsafgørelse 2011/629/EU af 20. september 2011, EU-Tidende 2011, nr.
L 247, side 22, Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer, EU-Tidende 2005, nr.
L 255, side 22, som senest ændret ved Europa-Parlamentets og Rådets direktiv 2013/55/EU, EU-Tidende 2013, nr.
L 354, side 132 og dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked, EF-Tidende 2006, nr.
L 376, side 36.
