 Antaget, at de almindelige indberetningskriterier kunne fraviges i en  

 sag, hvor registreringen angik et løbende kreditmellemværende, således at der  

 fremkom forskellige beløbsangivelser i rykkerskrivelserne, og hvor  

 kreditforholdet samtidigt var opsagt, idet det måtte lægges til grund, at  

 indberetningen vedrørte det samlede mellemværende.
I forbindelse med en henvendelse fra en privatperson, som klagede over en  

 indberetning til et kreditoplysningsbureau, fandt Registertilsynet, at det  

 forhold, at registreringen angik et løbende kreditmellemværende, således at  

 der fremkom forskellige beløbsangivelser i rykkerskrivelserne til klageren  

 efterhånden som enkelte fakturaer forfaldt til betaling, i et tilfælde som  

 det pågældende, hvor kreditforholdet samtidigt var blevet opsagt, indebar, at  

 de almindelige indberetningskriterier kunne fraviges.
Da fordringen ikke  

 forud for indberetningen var blevet bestridt af klageren, og da kreditor  

 havde fremsendt flere rykkerskrivelser, hvorunder der var truet med inkasso,  

 fandt Registertilsynet således ikke anledning til at kritisere den anvendte  

 indberetningsprocedure til trods for, at beløbsangivelsen i de enkelte  

 rykkerskrivelser varierede.
Registertilsynet lagde herved vægt på, at  

 indberetningen uanset de enkelte rykkerskrivelsers udvisende måtte anses for  

 at vedrøre det samlede mellemværende ifølge den mellem sagens parter indgåede  

 kontoaftale.
At det forfaldne beløb og dermed beløbsangivelsen i  

 rykkerskrivelserne til klageren ændredes i takt med senere forfaldne  

 fakturaer understregede efter tilsynets opfattelse alene kontoaftalens  

 løbende karakter, forstået på den måde, at den samlede fordring ikke kunne  

 gøres op, før den sidste faktura forud for kontoens opsigelse var forfaldet  

 til betaling.
 Registertilsynets årsberetning 1988 s. 99.
