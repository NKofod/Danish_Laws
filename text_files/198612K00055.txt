Nr LSF 55 Forslag til Lov om afgift af kvælstofholdig gødning Fremsat af Camre (S) Hjortnæs (S) Gade (SF) Leif Hermann (SF) Tinning (VS) den 28. oktober 1986 Afgiftspligtigt vareområde og afgiftssats § 1. Der svares afgift til statskassen af gødning, som indeholder mere end 3 pct. kvælstof (N).
Stk. 2. Ved gødning forstås teknisk behandlede stoffer, som er bestemt til eller kan anvendes til fremme af planters vækst, og hvis virkning helt eller overvejende beror på deres indhold af plantenæringsstoffer.
Stk. 3. Der svares ikke afgift af varer, der uden tilsætning af kvælstof er fremstillet af husdyrgødning, anden naturgødning, kompost, renovation, slam fra spildevandsanlæg, spildevand og lignende affaldsprodukter.
§ 2. Afgiften udgør 40 øre pr. kg kvælstof(N) i de afgiftspligtige varer.
Registrerede virksomheder § 3. Den, der med henblik på salg fremstiller de i § 1, stk. 2, nævnte varer, skal registreres hos toldvæsenet.
Stk. 2. Til de registrerede virksomheder udstedes et bevis for registreringen.
§ 4. Lokaler, tanke m.v., som registrerede virksomheder benytter til fremstilling og opbevaring af afgiftspligtige varer, hvoraf afgiften ikke er berigtiget, skal være godkendt af toldvæsenet.
Stk. 2. Godkendelsen og virksomhedens registrering kan inddrages, hvis lokalerne m.v. anvendes eller indrettes på en sådan måde, at toldvæsenets kontrol efter § 18 ikke kan udføres på rimelig måde.
§ 5. Registrerede virksomheder er berettigede til at indføre eller fra andre registrerede virksomheder at modtage afgiftpligtige varer, uden at afgiften er berigtiget.
Afgiftsperiode og opgørelse af den afgiftspligtige mængde § 6. Afgiftsperioden er måneden.
§ 7. Registrerede virksomheder skal opgøre den afgiftspligtige mængde for en afgiftsperiode som kvælstofmængden i de afgiftspligtige varer, der er udleveret fra virksomheden i perioden.
Stk. 2. Opgørelen specificeres efter regler, der fastsættes af toldvæsenet.
 § 8. I den afgiftspligtige mængde opgjort efter § 7 fradrages:
1) varer, der tilføres en anden registreret virksomhed efter § 5, 2) varer, der udføres til udlandet, 3) varer, der i den registrerede virksomhed eller under transport til eller fra denne er gået tabt ved indbrud, brand, forlis eller brækage, 4) varer, der returneres til virksomheden, såfremt køberen godtgøres varernes pris indbefattet afgiften, og 5) varer, der leveres afgiftsfrit efter § 9.
Stk. 2. Ministeren for skatter og afgifter kan fastsætte kontrolforskrifter for fradrag efter stk. 1.
Afgiftsfritagelse og afgiftsgodtgørelse § 9. Ministeren for skatter og afgifter kan fastsætte regler om afgiftsfritagelse for varer, der af registrerede virksomheder leveres til de i toldlovens § 22 nævnte diplomatiske repræsentationer, internationale institutioner m.v. samt de hertil knyttede personer.
Stk. 2. Toldvæsenet kan meddele virksomheder bevilling til afgiftsfritagelse for afgiftspligtige varer, som leveres af registrerede virksomheder til andre formål end nævnt i § 1, stk.
 2, hvis afgiften udgør mindst 1.000 kr. årligt.
Stk. 3. Toldvæsenet kan fastsætte regnskabs- og kontrolforskrifter for afgiftsfritagelse efter stk. 1 og 2.
§ 10. Toldvæsenet kan meddele bevilling til godtgørelse af afgiften af afgiftsberigtigede varer, der udføres til udlandet eller leveres til andre formål end nævnt i § 1, stk. 2, hvis afgiften udgør mindst 1.000 kr. årligt.
Stk. 2. Toldvæsenet kan fastsætte regnskabs- og kontrolforskrifter for bevillinger efter stk. 1.
Afgift af varer, der indføres fra udlandet § 11. Af varer, der indføres fra udlandet, svares afgift i forbindelse med indførslen, medmindre varerne indføres efter § 5.
Indføreren skal angive varernes afgiftspligtige mængde for toldvæsenet.
Afgiften afregnes efter reglerne i toldlovens kapitel 8.
Stk. 2. Ved indførsel af varer indrømmes afgiftsfrihed i samme omfang og under tilsvarende betingelser som fastsat for afgiftsfrihed efter merværdiafgiftslovens § 29, stk. 3.
Regnskabsbestemmelser § 12. Registrerede virksomheder skal føre regnskab over fremstilling, tilgang og udlevering af afgiftspligtige varer.
Virksomhederne skal holde lageret af afgiftsberigtigede varer adskilt fra lageret af uberigtigede varer.
Stk. 2. Toldvæsenet fastsætter nærmere regler om de registrerede virksomheders 1) udlevering af varer, hvoraf afgiften ikke berigtiges, 2) fakturaudstedelse og 3) regnskabsførelse.
Stk. 3. De registrerede virksomheder skal opbevare regnskabsmateriale, herunder fakturaer, fakturakopier og opgørelser, i 5 år efter regnskabsårets udløb.
Afregning af afgiften § 13. Registrerede virksomheder skal efter udløbet af hver måned og senest den 15. i den følgende måned til toldvæsenet angive den afgiftspligtige mængde af de varer, hvoraf virksomheden skal betale afgift, jf. §§ 7 og 8. Angivelsen skal være underskrevet af virksomhedens ansvarlige ledelse.
Stk. 2. Afgives angivelsen ikke inden udløbet af den i stk. 1 nævnte frist, kan toldvæsenet inddrage registreringen af virksomheden, indtil den manglende angivelse er toldvæsenet i hænde.
§ 14. Afgiften for en måned skal indbetales til toldvæsenet inden udgangen af den følgende måned.
Stk. 2. Betales afgiften ikke rettidigt, skal der betales 1,3 pct. i månedlig rente for hver påbegyndt måned fra sidste rettidige indbetalingsdag, dog mindst 10 kr.
Stk. 3. Ministeren for skatter og afgifter fastsætter nærmere regler for afgiftens indbetaling.
§ 15. Toldvæsenet kan pålægge en virksomhed, der ikke betaler afgiften rettidigt, at afgive den i § 13, stk. 1, omhandlede angivelse for kortere perioder end en måned.
Stk. 2. Toldvæsenet kan endvidere pålægge en virksomhed, der ikke betaler afgiften rettidigt, en kortere betalingsfrist end den, der er nævnt i § 13, stk. 1, og kræve, at der stilles sikkerhed for afgiftens betaling.
§ 16. Betales forfalden afgift ikke senest den 14. dag efter betalingsfristens udløb, kan toldvæsenet inddrage registreringen af virksomheden, indtil de forfaldne afgifter er betalt.
Stk. 2. Er der efter § 15 sket forkortelse af afgiftsperioden eller betalingsfristen, og betales afgiften ikke rettidigt, kan registreringen inddrages straks efter betalingsfristens udløb.
§ 17. Såfremt det konstateres, at en virksomhed har afgivet urigtig angivelse til toldvæsenet, således at virksomheden har betalt for lidt i afgift, afkræves virksomheden det skyldige beløb til betaling 14 dage efter påkrav.
Stk. 2. Kan størrelsen af det afgiftsbeløb, som påhviler virksomheden, ikke opgøres på grundlag af virksomhedens regnskaber, kan toldvæsenet foretage en skønsmæssig ansættelse af afgiftstilsvaret.
Afgørelsen skal indeholde oplysning om den i stk. 3 nævnte klageadgang.
Stk. 3. Virksomheden kan indbringe afgørelsen for det nævn, der er nedsat efter § 37 i merværdiafgiftsloven.
Begæring om indbringelse for nævnet skal være fremsat over for toldvæsenet senest 4 uger efter, at virksomheden er gjort bekendt med afgørelsen.
Stk. 4. Betales den skyldige afgift ikke rettidigt, skal der betales 1,3 pct. i månedlig rente for hver påbegyndt måned fra den 1. i den måned, i hvilken beløbet skal betales af virksomheden, dog mindst 10 kr.
Kontrolbestemmelser § 18. Toldvæsenet har til enhver tid mod behørig legitimation uden retskendelse adgang til at foretage eftersyn i en registreringspligtig virksomhed og til at efterse virksomhedens varebeholdninger, forretningsbøger, øvrige regnskabsmateriale samt korrespondance m.v.
Stk. 2. Virksomhedernes indehavere og de personer, der er beskæftiget i virksomhederne, skal yde toldvæsenet fornøden vejledning og hjælp ved foretagelsen af de i stk. 1 omhandlede eftersyn.
Stk. 3. Det i stk. 1 nævnte materiale skal på toldvæsenets begæring udleves eller indsendes til toldvæsenet.
Stk. 4. Erhvervsdrivende skal på begæring meddele toldvæsenet oplysning om deres indkøb af afgiftspligtige varer til virksomheden.
Stk. 5. Toldvæsenet er berettiget til at foretage eftersyn af varebeholdninger og regnskaber m.v. hos de i stk. 4 omhandlede virksomheder.
§ 19. Offentlige myndigheder skal på begæring meddele toldvæsenet enhver oplysning til brug ved registrering af og kontrol med virksomheder, der omfattes af loven.
Stk. 2. Politiet yder toldvæsenet bistand med kontrollens gennemførelse.
Justitsministeren kan efter forhandling med ministeren for skatter og afgifter fastsætte nærmere regler herom.
§ 20. Ministeren for skatter og afgifter kan fastsætte de bestemmelser om kontrolforanstaltninger, der er nødvendige til lovens gennemførelse.
Straffebestemmelser § 21. Med bøde straffes den, der forsætligt eller groft uagtsomt:
1) afgiver urigtige eller vildledende oplysninger eller fortier oplysninger til brug for afgiftskontrollen, 2) overtræder § 3, stk. 1, § 12, stk. 1 eller 3, § 13, stk. 1, § 18, stk. 2, 3 eller 4, eller § 28, stk. 2, 3) undlader at efterkomme et påbud, der er meddelt efter § 15, stk.
1, 4) fortsætter driften af en afgiftspligtig virksomhed, efter at toldvæsenet har inddraget registreringen efter § 4, stk. 2, § 13, stk. 2, eller § 16, 5) anvender varer, der er fritaget efter § 9, stk. 2, til formål, der ikke omfattes af denne bestemmelse, eller 6) overdrager, erhverver eller tilegner sig varer, hvoraf der ikke er betalt afgift, som skulle have været betalt efter loven, eller forsøger herpå.
Stk. 2. I forskrifter, der udstedes i medfør af loven, kan der fastsætes straf af bøde for den, der forsætligt eller groft uagtsomt overtræder bestemmelser i forskrifterne.
Stk. 3. Den, der begår en af de i stk. 1 nævnte overtrædelser med forsæt til at unddrage statskassen afgift, straffes med bøde, hæfte eller fængsel i indtil 2 år.
Stk. 4. For overtrædelser der begås af aktieselskaber, anpartsselskaber, andelsselskaber eller lignende, kan der pålægges selskabet som sådant bødeansvar.
§ 22. Skønnes en overtrædelse ikke at ville medføre højere straf end bøde, kan ministeren for skatter og afgifter eller den, ministeren bemyndiger dertil, tilkendegive den pågældende, at sagen kan afgøres uden retslig forfølgning, såfremt den pågældende erkender sig skyldig i overtrædelsen og erklærer sig rede til inden for en nærmere angivet frist, der efter begæring kan forlænges, at betale en i tilkendegivelsen angivet bøde.
Stk. 2. Med hensyn til den i stk. 1 nævnte tilkendegivelse finder bestemmelsen i retsplejeloven om indhold af anklageskrift i politisager tilsvarende anvendelse.
Stk. 3. Betales bøden i rette tid, eller bliver den efter vedtagelsen inddrevet eller afsonet, bortfalder videre forfølgning.
Stk. 4. Når sager om de i § 21 nævnte overtrædelser indbringes for domstolene, behandles de som politisager.
Retsmidlerne i retsplejelovens kapitel 73 kan anvendes i samme omfang som i statsadvokatsager.
Andre bestemmelser § 23. Det nævn, der er nedsat efter § 37 i merværdiafgiftsloven, træffer den endelige administrative afgørelse af:
 1) Spørgsmål om varers afgiftspligt.
 2) Spørgsmål om den afgiftspligtige mængde.
 3) Klager over skønsmæssige ansættelser efter § 17, stk. 2.
§ 24. For betaling af afgift efter bestemmelserne i denne lov hæfter den, der som ejer, forpagter eller lignende driver virksomheden for egen regning.
§ 25. Den, der overdrager, erhverver, tilegner sig eller anvender varer, hvoraf der ikke er betalt afgift, der skulle have været betalt efter denne lov, skal betale afgift af varerne.
 Stk. 2. Afgiften afkræves til betaling senest 14 dage efter påkrav.
Tilsvarende gælder, hvis en virksomhed har modtaget et for stort beløb i afgiftsgodtgørelse efter § 10.
Stk. 3. Betales afgiften eller den for meget udbetalte afgiftsgodtgørelse ikke rettidigt, skal der betales 1,3 pct. i månedlig rente for hver påbegyndt måned fra den 1. i den måned, i hvilken beløbet skal betales, dog mindst 10 kr.
§ 26. Med hensyn til bestemmelserne i denne lov sidestilles Færøerne og Grønland samt Københavns Frihavn med udlandet.
Overgangs- og ikrafttrædelsesbestemmelser § 27. Loven træder i kraft 10 dage efter bekendtgørelsen i Lovtidende.
Stk. 2. Loven finder anvendelse på varer, der efter lovens ikrafttræden udleveres fra registrerede virksomheder eller angives til fortoldning.
Stk. 3. Loven finder ikke anvendelse på varer, der udleveres fra registrerede virksomhed eller angives til fortoldning efter den 30. juni 1989.
§ 28. Virksomheder, der fremstiller de i § 1 nævnte varer, skal anmelde sig til registrering hos toldvæsenet senest 5 dage efter bekendtgørelsen i Lovtidende.
Stk. 2. De i stk. 1 nævnte virksomheder skal inden 1 uge efter lovens ikrafttræden fremsende en opgørelse til toldvæsenet over lagerbeholdningen af afgiftspligtige varer ved lovens ikrafttræden.
Stk. 3. Ministeren for skatter og afgifter fastsætter de nærmere regler for opgørelsen efter stk. 2.
 § 29. Loven gælder ikke for Færøerne og Grønland.
BEMÆRKNINGER TIL LOVFORSLAGET Lovforslaget er en genfremsættelse af et i folketingsåret 1985-86 fremsat forslag, se Folketingstidende 1985-86, forhandlingerne sp.
 10758, sp. 10925 ff, sp. 11811 ff og sp. 12238 ff, tillæg A sp.
 6063 ff samt tillæg B sp. 2091 f og sp. 2243 f.
Det årlige forbrug af kvælstofgødning udgør for tiden ca. 400.000 tons.
Det forventes, at der i de kommende år vil ske en reduktion af forbruget i landbruget, navnlig som følge af bedre anvendelse af naturgødningen og mere rationel styring af handelsgødningens dosering.
En afgift på 40 øre pr. kg kvælstof kan derfor med nogen usikkerhed anslås at indbringe i alt 450 mill. kr. i perioden 1. juli 1986 til 30. juni 1989, hvilket ifølge bemærkningerne til forslaget til lov om støtte til miljøforbedrende investeringer i landbrug m.v.
(L 71) (jf.
Folketingstidende 1985-86, tillæg A sp. 1803 ff), skulle være tilstrækkeligt til at dække de statslige udgifter ifølge loven i perioden 1987-1989.
Afgiftens provenu anvendes til opprioritering af indsatsen på miljøområdet, herunder specifikt til finansiering af støtte til miljøforbedrende investeringer i landbruget.
Toldvæsenet har skønnet, at udgifterne til den løbende administration af loven bliver ca. 1/2 mill. kr. årligt.
Hertil kommer ca.
200.000 kr. i engangsudgifter i forbindelse med lovens gennemførelse.
Udgifterne afholdes af afgiftsprovenuet.
Bemærkninger til lovforslagets enkelte bestemmelser Til § 1 Den foreslåede afgift omfatter gødning, der indeholder mere end 3 pct. kvælstof (N).
Bestemmelsen i stk. 3 medfører, at visse gødningsarter, der ikke kan betegnes som handelsgødning, ikke omfattes af afgiften.
Til § 2 Afgiftssatsen foreslås fastsat til 40 øre pr. kg rent kvælstof (N).
Til §§ 3-4 Bestemmelserne om registrering og godkendelse af lokaler m.v. svarer til bestemmelserne i nyere afgiftslove.
Til § 5 Bestemmelsen medfører, at de registrerede virksomheder kan indkøbe råvarer m.v. uden afgift.
Til §§ 6-8 Bestemmelserne svarer til tilsvarende bestemmelser i nyere afgiftslove.
Til §§ 9 og 10 Bestemmelserne i forslagets § 9, stk. 2, og § 10, stk. 1, medfører, at der kan gives afgiftsfritagelse eller afgiftsgodtgørelse for afgiftspligtige varer, der anvendes til fremstilling af andre varer end afgiftspligtig gødning.
Af administrative grunde kan der ikke gives afgiftsfritagelse eller afgiftsgodtgørelse, hvis det årlige afgiftsbeløb udgør mindre end 1.000 kr.
Til § 11 Bestemmelsen medfører, at afgiftspligtige varer, der indføres fra udlandet, skal afgiftsberigtiges i forbindelse med indførslen, hvis varerne ikke indføres af en registreret virksomhed.
Til §§ 12-20 Bestemmelserne indeholder regler om regnskabsførelse, afregning af afgiften og kontrolforskrifter, der svarer til bestemmelserne i nyere afgiftslove.
Til §§ 21 og 22 Paragrafferne indeholder sædvanlige straffebstemmelser.
Til §§ 23-26 Paragrafferne indeholder bestemmelser, herunder bestemmelser om fastlæggelse af merværdiafgiftsnævnets kompetence, af samme art som i andre afgiftslove.
Det foreslås, at loven træder i kraft 10 dage efter bekendtgørelsen i Lovtidende, og at afgiftspligten omfatter varer, der udleveres fra de registrerede virksomheder eller indføres fra udlandet i perioden indtil den 1. juli 1989. Loven finder i øvrigt anvendelse, indtil dens virkninger er ophørt.
