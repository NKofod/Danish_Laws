Skriftlig fremsættelse (19. december 2012) Ministeren for by, bolig og landdistrikter (Carsten Hansen):
 Herved tillader jeg mig for Folketinget at fremsætte:
Forslag til lov om ændring af lov om leje, lov om midlertidig regulering af boligforholdene, lov om byfornyelse og udvikling af byer og forskellige andre love (Energisparepakke, omfattende bl.a. totaløkonomisk rentable energiforbedringer og aftalt grøn byfornyelse) (Lovforslag nr.
L 109) Lovforslaget er en opfølgning på en del af energiaftalen af 22. marts 2012 om den danske energipolitik 2012-2020 og aftalen af 9. oktober 2012 om udmøntningen af energisparepakken.
Forslaget indeholder 6 elementer, der skal give såvel udlejere som lejere incitamenter til at gennemføre energibesparelser i private udlejningsejendomme:
 1) Udlejernes incitament til at gennemføre energibesparende foranstaltninger styrkes ved at indføre en valgfri ordning for en større lejeforhøjelse, når udlejeren gennemfører totaløkonomisk rentable forbedringer.
2) For yderligere at øge de private udlejeres interesse i at energirenovere indføres der en aftale- og tilskudsmodel, hvor udlejer og lejere kan indgå aftale om gennemførelse af energibesparende foranstaltninger  aftalt grøn byfornyelse.
Ordningen baseres på allerede eksisterende tilskudsmuligheder på energiområdet og i byfornyelsesloven.
 3) Der stilles krav om, at ejendommen energimæssigt skal have en vis standard, for at udlejeren kan benytte den attraktive lejefastsættelse efter boligreguleringslovens § 5, stk. 2, når en lejlighed i forbindelse med genudlejning er gennemgribende forbedret.
 4) For at give udlejere bedre muligheder for at bedømme den økonomiske risiko ved gennemførelse af forbedringer præciseres det, hvad huslejenævnet skal tage stilling til i sin forhåndsgodkendelse af en forbedringsforhøjelse.
 5) Den maksimale godtgørelse til lejere for gennemførelse af råderetsarbejder i lejligheden forhøjes til samme beløb som for almene lejere.
 6) Der gives mulighed for, at udlejeren kan forlange opsætning af vand- og kølingsmålere, såfremt det er påbudt i henhold til lov.
 Samlet set skønnes lovforslaget ikke at føre til offentlige merudgifter i 2013, men offentlige merudgifter på 0,2 mio. kr. i 2014, 0,9 mio. kr. i 2015 og 2,2 mio. kr. i 2016.
 De kommunaløkonomiske konsekvenser er forhandlet med KL.
 Forslaget indeholder ikke EU-retlige aspekter.
 Det foreslås, at lovforslaget træder i kraft den 1. april 2013.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
