Bekendtgørelse om tilskud til restaurering af søer I medfør af § 37, stk. 2 og 5,  i lov om vandløb, jf. lovbekendtgørelse nr. 1219 af 28. september 2016, fastsættes:
 § 1. Bestemmelserne i denne bekendtgørelse vedrører tilskud til kommunale projekter vedrørende restaurering af søer med henblik på at opnå god økologisk tilstand.
 § 2. Kommuner kan søge om tilskud til projekter vedrørende restaurering af søer.
 Stk. 2. Styrelsen for Vand- og Naturforvaltning administrerer tilskudsordningen.
Stk. 3. Ansøgning sker i ansøgningsrunder.
Tidspunktet for en ansøgningsrunde offentliggøres af Styrelsen for Vand- og Naturforvaltning på www.vandprojekter.dk.
 § 3. For ansøgninger om tilskud til forundersøgelse af et kommunalt projekt vedrørende sørestaurering gælder følgende kriterier:
 1) Ansøgningen vedrører en sørestaurering, der er omfattet af bekendtgørelsen om indsatsprogrammer i vandområdedistrikter.
 2) Forundersøgelsen er omkostningseffektiv, jf. bilag 1. Et ansøgt beløb på mere end 1,3 gange den vejledende referenceværdi anses ikke for omkostningseffektiv, jf. dog stk. 2.
 3) Forundersøgelsen skal gøre det muligt at vurdere, om en gennemførelse af projektet vil opfylde de i § 4 nævnte kriterier.
 4) Forundersøgelsen skal indeholde en oversigt over, hvilke regler, gennemførelsen af projektet er omfattet af, og en vurdering af muligheden for at opnå de myndighedstilladelser, der er nødvendige for gennemførelsen af projektet.
 Stk. 2. En forundersøgelse af et projekt vedrørende sørestaurering med et ansøgt beløb på mere end 1,3 gange den vejledende referenceværdi kan efter en konkret vurdering anses som omkostningseffektiv, hvis en gennemførelse af det projekt, der forundersøges, vil have betydelig effekt i forhold til formålet med tilskudsordningen.
 § 4. For ansøgninger om tilskud til gennemførelse af et kommunalt projekt vedrørende sørestaurering gælder følgende kriterier:
 1) Projektet vedrører en sørestaurering, der er omfattet af bekendtgørelse om indsatsprogrammer i vandområdedistrikter.
 2) Projektet er omkostningseffektivt (kr. pr. ha), jf. bilag 1. Et ansøgt beløb på mere end 1,3 gange den vejledende referenceværdi anses ikke for omkostningseffektiv, jf. dog stk. 2.
3) Sørestaureringen gennemføres ved anvendelse af en metode, der er egnet til at sikre en god økologisk tilstand i søen.
Kendte egnede metoder beskrives nærmere i en vejledning.
 4) Der er udarbejdet et program for monitering af effekten af sørestaureringen i højst 3 år.
 5) Der foreligger et budget for gennemførelse og monitering af sørestaureringen.
 Stk. 2. Et ansøgt beløb på mere end 1,3 gange den vejledende referenceværdi kan efter en konkret vurdering anses som omkostningseffektiv, hvis det ansøgte projekt vil have betydelig effekt i forhold til formålet med sørestaureringen.
 § 5. Styrelsen for Vand- og Naturforvaltning træffer afgørelse om tilsagn eller afslag på ansøgning om tilskud til kommunale projekter vedrørende sørestaurering.
 Stk. 2. Styrelsen for Vand- og Naturforvaltning kan i et tilsagn fastsætte særlige vilkår om metode, monitering, afrapportering og tidsfrister.
 Stk. 3. Efterfølgende ændringer af projektet, herunder af budgettet, skal godkendes af Styrelsen for Vand- og Naturforvaltning.
Stk. 4. Styrelsen for Vand- og Naturforvaltning bemyndiges til at revidere bilag 1 på baggrund af erfaringer fra tilskudssagsbehandlingen.
Nyt bilag offentliggøres på www.vandprojekter.dk.
 § 6. Styrelsen for Vand- og Naturforvaltning prioriterer ansøgningerne i en ansøgningsrunde.
 Stk. 2. Ansøgninger om tilskud til forundersøgelse og gennemførelse af projekter vedrørende sørestaurering, der overholder kriterierne i § 3 og § 4, prioriteres efter bedste omkostningseffektivitet.
Stk. 3. Ved samme omkostningseffektivitet kan Styrelsen for Vand- og Naturforvaltning prioritere det største projekt, der kan rummes inden for de afsatte midler til ansøgningsrunden.
Hvis det største projekt ikke kan rummes inden for de afsatte midler til ansøgningsrunden, kan Styrelsen for Vand- og Naturforvaltning prioritere det billigste projekt.
§ 7. Tilskud til efterbehandling af en sø kan søges uafhængigt af ansøgningsrunder.
Tilskud til efterbehandling skal dog søges senest to år efter gennemførelsen af sørestaureringen.
Der kan kun gives tilskud til én efterbehandling. § 5, stk. 2 finder tilsvarende anvendelse.
 § 8. Der kan gives tilskud til følgende udgifter:
 1) Løn til kommunens personale, der er direkte beskæftiget med projektet.
 2) 15 pct. overhead af den direkte lønudgift for kommunens personale, beskæftiget med projektet.
 3) Konsulentbistand.
 4) Undersøgelser.
 5) Behandling af søen.
 6) Efterbehandling.
 7) Monitering.
 8) Erstatning for tab, jf. vandløbslovens § 37, stk. 4.
 9) Køb af tjenesteydelser, varer og anlægsarbejder, herunder entreprenørydelser.
 Stk. 2. Styrelsen for Vand- og Naturforvaltning kan godkende andre projektudgifter, end de i stk. 1 nævnte, hvis styrelsen vurderer, at de er af væsentlig betydning for gennemførelsen af projektet.
 Stk. 3. Der kan ikke gives tilskud til varetagelse af myndighedsopgaver i forbindelse med projektet eller til udgifter, der er afholdt forud for tilsagnstidspunktet.
§ 9. Udbetaling af tilskud til en forundersøgelse af et projekt vedrørende sørestaurering kan ske, når forundersøgelsen er afsluttet.
Ved anmodning om udbetaling vedlægges rapport om forundersøgelsen.
Stk. 2. Udbetaling af tilskud til gennemførelse og monitering af et projekt vedrørende en sørestaurering kan ske, når alle nødvendige myndighedstilladelser foreligger og når restaureringen og moniteringen er gennemført.
Udbetaling kan ske i 2 rater. 1. rate kan udbetales, når restaureringen er gennemført og 2. rate kan udbetales, når moniteringen er gennemført.
Ved anmodning om udbetaling vedlægges en rapport om gennemførelsen af restaureringen henholdsvis moniteringen.
 Stk. 3. Udbetaling af tilskud til efterbehandling kan ske, når efterbehandlingen og en evt. efterfølgende monitering er gennemført og afrapporteret.
Stk. 4. Der kan kun udbetales tilskud i overensstemmelse med tilsagnet.
Udbetaling af tilskud til forundersøgelse sker på baggrund af dokumentation for kommunens udbetaling af udgifterne.
Udbetaling af tilskud til gennemførelse sker på baggrund af dokumentation for myndighedstilladelser og for kommunens betaling af udgifterne.
Udbetaling af tilskud til efterbehandling sker på baggrund af dokumentation for kommunens betaling af udgifterne.
 Stk. 5. Der kan ikke udbetales acontobeløb.
 Stk. 6. Anmodning om udbetaling af tilskud til en forundersøgelse skal indsendes senest 3 måneder efter at forundersøgelsen afsluttet.
Stk. 7. Anmodning om udbetaling af tilskud til gennemførelse af et projekt vedrørende sørestaurering eller til efterbehandling skal indsendes senest 3 måneder efter at sidste monitering er gennemført.
Fristen for udbetaling kan forlænges i særlige tilfælde, herunder hvis eventuelle udgifter til erstatning ikke er endeligt fastlagt inden for 3 måneders fristen.
 § 10. Bekendtgørelsen træder i kraft den 11. november 2016.
