Beretning afgivet af Indenrigs- og Boligudvalget den 2. juni 2022 Beretning over Forslag til folketingsbeslutning om bekæmpelse af ulovlig helårsbeboelse i kolonihaver [af Alex Ahrendtsen (DF) m.fl.]:
1. Politiske bemærkninger Socialdemokratiet, Venstre, Radikale Venstre, Dansk Folkeparti, Socialistisk Folkeparti, Enhedslisten og Det Konservative Folkeparti Et flertal i udvalget bestående af Socialdemokratiet, Venstre, Radikale Venstre, Dansk Folkeparti, Socialistisk Folkeparti, Enhedslisten og Det Konservative Folkeparti ser positivt på indenrigs- og boligministerens reaktion på beslutningsforslaget, som er stillet med det formål at værne om kolonihaveområderne og intentionerne bag kolonihaveloven.
Ministeren har i sin tale ved 1. behandling af beslutningsforslaget udlagt det eksisterende regelgrundlag, fordele og ulemper ved beslutningsforslaget og regeringens forslag til, hvordan man kan imødekomme den del af beslutningsforslaget, som handler om at give mulighed for at indføre et forbud mod overtrædelser af reglerne om ulovlig helårsbeboelse, ligesom man har for sommerhuse reguleret i planloven.
 Flertallet bemærker, at regeringen på baggrund af beslutningsforslaget vil fremsætte et forslag til ændring af kolonihaveloven i folketingsåret 2022-23. Forslaget vil fastsætte et generelt forbud mod helårsbeboelse og gælde alle kolonihaveområder uanset deres grundlag (f.eks. lokalplan, landzonetilladelse, servitut eller lejeaftale). Det vil betyde, at der som en del af lovforslaget fastsættes en definition af, hvad der ikke er helårsbeboelse.
Lovforslaget vil samtidig gøre håndhævelsen af forbuddet til en tilsynsforpligtelse for kommunen.
Kommunen vil få mulighed for at meddele påbud til kolonister, der anvender deres kolonihave ulovligt.
Hvis den ulovlige anvendelse ikke stopper efter et påbud, vil kommunerne fremover kunne give administrative tvangsbøder, ligesom det i dag er muligt i sommerhusområderne.
I sidste ende vil kommunerne kunne politianmelde, hvis den ulovlige anvendelse ikke stopper.
Flertallet er enigt om, at ministerens alternative forslag vil kunne løse nogle af de udfordringer, som man står over for i mange kolonihaver i dag.
Kolonihaveforeningerne har i dag svært ved at håndhæve reglerne om helårsbeboelse, men ved at give kommunen tilsynsforpligtelse og redskaber til at bekæmpe ulovlig helårsbeboelse er det flertallets forhåbning, at man kan opretholde kolonihaveområdernes særlige karakter til glæde for den brede befolkning.
 Flertallet ser frem til en snarlig fremsættelse af lovforslaget, som vil gennemføre de af ministeren foreslåede ændringer af kolonihaveloven, og udvalgets behandling af samme.
 Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 1. februar 2022 og var til 1. behandling den 18. maj 2022. Beslutningsforslaget blev efter 1. behandling henvist til behandling i Indenrigs- og Boligudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om beslutningsforslaget.
 P.u.v.
