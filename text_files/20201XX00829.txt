Skriftlig fremsættelse (10. marts 2021) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om screening af visse udenlandske direkte investeringer m.v. i Danmark (investeringsscreeningsloven) (Lovforslag nr.
L 191) Formålet med lovforslaget er at forhindre, at udenlandske direkte investeringer og særlige økonomiske aftaler kan udgøre en trussel mod den nationale sikkerhed eller offentlige orden i Danmark.
Både i og uden for EU er der i de seneste år kommet øget fokus på de sikkerhedsmæssige udfordringer forbundet med visse udenlandske direkte investeringer.
En række sammenlignelige lande har allerede indført eller er ved at indføre national screening af udenlandske investeringer.
I EU er en forordning om koordinering af de nationale investeringsscreeningsordninger trådt i kraft i oktober sidste år.
Der foreslås på denne baggrund en dansk screeningsordning, som gør det muligt at undersøge udenlandske investeringer og særlige økonomiske aftaler samt at gribe ind og enten stille nærmere vilkår til investeringen eller aftalen, eller helt forbyde denne eller påbyde den afviklet, hvis den udgør en sikkerhedsmæssig trussel for Danmark.
Screeningsordningen foreslås udformet som en kombination af en lovpligtig tilladelsesordning for særligt følsomme sektorer (forsvar, dual-use, it-sikkerhed, kritisk infrastruktur og kritisk teknologi) og en frivillig anmeldelsesordning for de øvrige sektorer.
Det foreslås, at tilladelsesordningen anvendes på investeringer fra statsborgere og virksomheder fra EU og tredjelande, mens anmeldelsesordningen alene finder anvendelse på statsborgere og virksomheder fra tredjelande.
Dog omfatter anmeldelsesordningen også EU-virksomheder, som er under kontrol eller betydelig indflydelse fra tredjelande.
For investeringer, der er omfattet af den frivillige ordning, men som ikke er anmeldt, foreslås, at Erhvervsstyrelsen kan gå 5 år tilbage og undersøge samt eventuelt gribe ind overfor investeringen.
Udover screening af udenlandske direkte investeringer ved erhvervelse af ejerandele m.v. i danske virksomheder, herunder investeringer ved stiftelse af nye virksomheder, medtager loven også screening af særlige økonomiske aftaler (joint-ventures samt service-, drifts- og leverandøraftaler) under både tilladelses- og anmeldelsesordningen.
Af hensyn til det indre marked i EU foreslås det at undtage særlige økonomiske aftaler med EU-statsborgere og EU-virksomheder.
Aftaler med EU-virksomheder, der er kontrolleret af statsborgere eller virksomheder fra tredjelande, vil dog være omfattet.
Den nærmere afgrænsning af følsomme sektorer, stiftelse af nye virksomheder og særlige økonomiske aftaler foreslås at ske ved regler fastsat ved bekendtgørelse.
Erhvervslivets organisationer vil blive inddraget heri.
 Endvidere foreslås af hensyn til den nationale sikkerhed eller offentlige orden at undtage offentlighedslovens regler om aktindsigt, begrænse parternes adgang til oplysninger efter forvaltningsloven samt fastsætte særlige regler om fortrolig domstolsprøvelse.
 Endelig foreslås det, at en evaluering af loven vil blive iværksat i 2023 for dermed at tage højde for erfaringerne med ordningen og udviklingen i andre landes screeningsordninger.
Det vurderes, at ordningen vil være afbalanceret i forhold til at sikre et fortsat gunstigt investeringsklima og samtidig sikre et højt sikkerhedsniveau.
Lovforslaget medfører ikke væsentlige erhvervsøkonomiske konsekvenser, da forpligtelser til ansøgning m.v. primært påhviler den udenlandske investor.
Lovforslaget foreslås at træde i kraft 1. juli 2021, dog således at loven ikke finder anvendelse på investeringer og aftaler, der er gennemført før den 1. september 2021, således at erhvervslivet får tid til at omstille sig til de nye krav.
Loven bør bekendtgøres senest fire uger før ikrafttrædelse.
Det foreslås derfor, at behandlingen i Folketinget bliver afsluttet senest fire uger før den 1. juli 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
