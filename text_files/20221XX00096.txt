Skriftlig fremsættelse (6. oktober 2022) Kulturministeren (Ane Halsboe-Jørgensen):
 Herved tillader jeg mig for Folketinget at fremsætte:
Lov om ændring af lov om radio- og fjernsynsvirksomhed m.v. og lov om mediestøtte (Lovforslag nr.
L 49) Med lovforslaget ønsker regeringen at implementere dele af Medieaftale for 2022-2025: Den demokratiske samtale skal styrkes af 21. maj 2022 mellem regeringen (Socialdemokratiet), Socialistisk Folkeparti, Radikale Venstre, Enhedslisten, Frie Grønne, Alternativet og Kristendemokraterne.
Det sker ved ændringer af lov om radio- og fjernsynsvirksomhed m.v. og lov om mediestøtte.
 Regeringen foreslår i den forbindelse bl.a. at modernisere Public Service-Puljen således, at Puljen også skal støtte dansksproget indhold produceret til radio og podcast.
Herudover fremgår det af medieaftalen, at DR skal have en stærk og uafhængig bestyrelse, som understøtter udviklingen af DR som en moderne medievirksomhed.
Det foreslås derfor at forlænge beskikkelsesperioden for den siddende bestyrelse i DR således, at der kan igangsættes et udvalgsarbejde med henblik på at fremlægge forslag til en ny udpegningsmodel for sammensætning af DRs bestyrelse.
Regeringen ønsker desuden med lovforslaget at tilpasse mediestøtten til nyhedsmedier med henblik på at styrke lokale og regionale medier, herunder omfordeling af redaktionel produktionsstøtte fra landsdækkende nyhedsmedier til lokale og regionale nyhedsmedier og etablering af en ny pulje til ugeaviser.
Det foreslås også at tilpasse mediestøtten til medieudviklingen gennem en justering af den redaktionelle produktionsstøtte og modernisering af innovationspuljen, så støttekriterierne gøres mere platforms- og teknologineutrale.
Det foreslås, at lovforslagets bestemmelser om forlængelse af beskikkelsesperioden for DRs bestyrelse, som blev beskikket i perioden 1. januar 2019 til 31. december 2022, træder i kraft den 28. december 2022 og dermed inden beskikkelsesperioden for denne bestyrelse ellers ville udløbe.
Det foreslås, at lovforslagets øvrige ændringer af radio- og fjernsynsloven træder i kraft den 1. januar 2023. En ændring af mediestøtteloven skal godkendes af Europa-Kommissionen.
Det foreslås derfor, at kulturministeren, når Europa-Kommissionens godkendelse foreligger, fastsætter tidspunktet for ikrafttrædelse af de dele af lovforslaget, der vedrører ændringer af mediestøtteloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
