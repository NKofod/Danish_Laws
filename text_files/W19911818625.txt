 En klager, der tidligere havde været fuldtidsbeskæftiget ved fiskeri,  

 havde påbegyndt erhvervsfiskeri efter godkendelse som bierhvervsfisker.  

 Landsskatteretten fandt, at fiskeriet var tilrettelagt med erhvervsmæssig  

 forsvarlig drift for øje, og godkendte for en opbygningsperiode, der i sagen  

 omfattede de 2 første år, at underskud var fradragsberettiget.
 A klagede for indkomstårene 1987 og 1988 over, at ligningskommissionen  

 ikke havde godkendt hans fradrag på henholdsvis 35.793 kr. og 13.183 kr. for  

 underskud ved fiskeri.
Det fremgik af sagens oplysninger, at klageren, der var formand for en  

 faglig organisation, i mange år havde haft tilknytning til fiskeri, og at han  

 tidligere havde været fuldtidsbeskæftiget herved.
I slutningen af 1987 havde  

 klageren påbegyndt erhvervsfiskeri efter godkendelse som bierhvervsfisker, og  

 for dette år havde han solgt fisk for 1.394 kr. og i 1988 for 12.262 kr.
I  

 december 1989 havde klageren købt en ny fiskerbåd for 160.000 kr., idet den  

 gamle båd var solgt for 50.000 kr.
I 1989 var der solgt fisk for 17.242 kr.  

 og i 1990 for 27.735 kr.
Ligningskommissionen, hvis afgørelse var indbragt for Landsskatteretten i  

 medfør af skattestyrelseslovens overgangsbestemmelser, havde ikke godkendt  

 fradrag af de fremkomne underskud ved fiskeri, da der efter kommissionens  

 samlede vurdering af de foreliggende oplysninger, herunder bl.a.  

 driftsformen, intensitet og størrelse samt indtægtserhvervelsens sekundære  

 karakter, ikke fandtes at være rimelig udsigt til, at der i det lange løb  

 ville fremkomme et overskud.
Klagerens virksomhed med fiskeri var herefter  

 anset som udøvelse af hobbyvirksomhed.
Klagerens revisor fremhævede, at der havde været tale om stigende  

 fiskeriindtægter, og at der hele tiden havde været overskud før afskrivning  

 og nyanskaffelser.
Han gjorde derfor gældende, at klagerens virksomhed med  

 fiskeri var erhvervsmæssigt drevet med adgang til fradrag for  

 driftsunderskud.
Landsskatteretten fandt efter de meddelte oplysninger, at det ved sagens  

 afgørelse måtte lægges til grund, at fiskeriet havde været tilrettelagt med  

 erhvervsmæssig forsvarlig drift for øje, og at de fremkomne underskud  

 vedrørte en periode, hvor klagerens virksomhed havde været under opbygning.  

 På denne baggrund fandt retten, at der for de omhandlede indkomstår ikke var  

 tilstrækkeligt grundlag for at frakende klagerens virksomhed med fiskeri  

 erhvervsmæssig karakter, og de fremkomne underskud var derfor  

 fradragsberettigede ved indkomstopgørelserne, jf. statsskattelovens §§ 4 og 6  

 a.
De påklagede ansættelser blev herefter nedsat i overensstemmelse med  

 klagerens påstand.
 LV 1990, C 1.1.
