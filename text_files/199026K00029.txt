Nr BRL 29 Beretning over Forslag til lov om ændring af lov om beskatning af indkomst  

 i forbindelse med kulbrinteindvinding i Danmark (kulbrinteskatteloven)  

 (Reduktion af kulbrintefradraget og adgangen til at fratrække renter ved  

 opgørelse af kulbrinteskattegrundlaget)   

 Nr L 29 1990-91, 2. samling Afgivet af Skatteudvalget Afgivet: 19910830 Et mindretal (Socialdemokratiets og Socialistisk Folkepartis medlemmer af udvalget) konstaterer:
- at kulbrinteskatten endnu kun har indbragt et helt ubetydeligt provenu i  

 forhold til forventningerne, - at kulbrinteskatten heller ikke i de kommende år kan forventes at  

 indbringe noget provenu, og - at der, siden kulbrinteskatteloven blev vedtaget, er sket betydelige  

 ændringer i omkostningerne ved olieudvinding, i olieprisen og i samfundets  

 inflationsrate.
 På denne baggrund opfordrer mindretallet skatteministeren til at søge  

 belyst, om kulbrinteskatten, herunder kulbrintefradraget og fradraget for  

 finansieringsomkostninger, fungerer hensigtsmæssigt.
Mindretallet opfordrer skatteministeren til at nedsætte et  

 hurtigtarbejdende ekspertudvalg, rekrutteret såvel inden for som uden for den  

 statslige skatteforvaltning, der senest den 1. juli 1992 skal fremlægge en  

 betænkning om kulbrinteskatten.
Betænkningen skal foruden ovennævnte forhold  

 også inddrage andre olieproducerende europæiske landes kulbrintebeskatning i  

 overvejelserne, idet der henvises til L 29 - bilag 4, der indeholder  

 ministerens oplysninger om skatteforholdene i udvalgte nordeuropæiske lande.  

 I det omfang det nedsatte ekspertudvalg måtte mene, at kulbrinteskatten ikke  

 virker hensigtsmæssigt, bør udvalget desuden fremlægge forslag til mulig  

 lovændring herom.
Et andet mindretal (Det Konservative Folkepartis, Venstres og  

 Kristeligt Folkepartis medlemmer af udvalget) bemærker, at  

 kulbrinteskatteloven blev gennemført i 1982. De økonomiske og teknologiske  

 forhold for efterforskning og indvinding af kulbrinter har ændret sig  

 betydeligt i løbet af de knap 10 år, hvor loven har virket.
Olieprisen er  

 væsentlig lavere end i 1982, og det samme gælder inflationsraten og  

 renteniveauet.
Den lavere oliepris er den væsentligste årsag til, at provenuet af den  

 særlige kulbrinteskat har været mindre end forventet ved lovens  

 gennemførelse.
Meget korte perioder med høje oliepriser som f.eks. under  

 Golfkrisen i forlængelse af længere perioder med lave oliepriser giver ikke  

 de specielt store fortjenester, som det er intentionen at beskatte med den  

 særlige skat på 70 pct.
Mindretallet opfordrer på denne baggrund skatteministeren til senest  

 januar 1992 at fremkomme med en redegørelse om, hvorledes kulbrinteskatten  

 hidtil har virket, og en analyse af kulbrinteskatten på baggrund af de  

 ændrede samfundsøkonomiske forhold.
Der skal endvidere foretages en  

 sammenligning af de danske kulbrinteskatteregler med reglerne i Norge og  

 England.
I redegørelsen skal indgå overvejelser om mulige forenklinger af  

 loven.
 Et tredje mindretal (Fremskridtspartiets medlem af udvalget) skal  

 med mest mulig styrke advare mod Socialistisk Folkepartis lovforslag.  

 Socialistisk Folkeparti foreslår, at kulbrintebeskatningen strammes ved en  

 reduktion af de særlige kulbrintefradrag og en begrænsning af  

 rentefradragsretten ved beregning af den særlige kulbrinteskat.  

 Fremskridtspartiet er imod begge Socialistisk Folkepartis forslag.
 En gennemførelse af Socialistisk Folkepartis forslag vil betyde en ændring  

 af de forudsætninger, under hvilke bevillingshaverne og deres partnere siden  

 1982 har iværksat investeringer for milliardbeløb til efterforskning og  

 indvinding af olie og gas i vores del af Nordsøen.
Ved indførelsen af kulbrinteskatteloven kom der en feltbegrænsning, der er  

 i strid med alle hidtil kendte anvendte principper for beskatning, og som  

 bygger på en fuldstændig tilfældig frasortering af enkelte områder, som  

 formodes at kunne give overskud.
Den skattepligtige må så selv bære  

 underskuddet på de øvrige områder.
En reduktion af det særlige  

 kulbrintefradrag vil yderligere forstærke denne forvridning og yderligere  

 forøge den væsentlige økonomiske risiko, der til stadighed er forbundet med  

 efterforskning og produktion af olie og gas.
I 1981 blev der med et politisk flertal gennemført en grundlæggende  

 ændring af forudsætningerne for DUC's aktiviteter i Nordsøen,  

 Fremskridtspartiet stemte imod, og vi anser stadig lovgivningen fra 1981 for  

 tyveri.
Siden vedtagelsen af kulbrinteskatteloven i 1982 har DUC iværksat  

 investeringer for 28 mia. kr. (i 1990-priser) og har netop offentliggjort  

 planer for yderligere investeringer i Danfeltet med i alt 4 mia. kr.
Da disse  

 meget betydelige investeringer alle er sket under 1982-lovens forudsætninger,  

 vil det være helt urimeligt, om man nu med Socialistisk Folkepartis  

 lovforslag gennemfører ændring med tilbagevirkende kraft.
Formålet med kulbrinteskatten var at indføre en særbeskatning af de helt  

 ekstraordinære fortjenester, som de kraftige prisstigninger på olie i årene  

 forud for lovens vedtagelse kunne resultere i, men samtidig også skabe  

 incitament til at øge aktiviteten i Nordsøen.
Hvis DUC - eller andre - skal  

 have et seriøst økonomisk grundlag for Nordsøaktiviteterne, må økonomien være  

 rimeligt funderet.
Socialistisk Folkepartis påstand om, at den nuværende  

 kulbrinteskat er utilstrækkelig, bygger på misforståelser og misundelse.  

 Forholdet er det, at der i perioden fra 1985 og frem til olieprisfaldet i  

 1986 blev betalt særlig kulbrinteskat, i alt 473 mio. kr., fra DUC's  

 aktiviteter.
Loven har med andre ord virket helt efter hensigten.  

 Kombinationen af høj oliepris (US 27 pr. tønde) og høj dollarkurs (11,5  

 kr./US) gav særlig høje oliepriser og derfor også skatteafkast.
Når der derudover ikke har fundet kulbrintebeskatning sted, skyldes det  

 dels udviklingen omkring olieprisen og dollarkursen og dels, at DUC til  

 stadighed har øget efterforskning m.v. i Nordsøen.
Det er efter  

 Fremskridtspartiets mening meget kortsynet af Socialistisk Folkeparti, når  

 man her og nu vil sikre ekstra skatteafkast fra DUC, som vil have en  

 reduceret efterforskningsaktivitet som følge.
Det er helt klart i dansk  

 interesse, at DUC fortsætter sine investeringer i Nordsøen.
Efterforskning og  

 produktion af olie og kul i Nordsøen er på kort og lang sigt af langt større  

 værdi end en kortsigtet skattejagt på DUC.
Fremskridtspartiet mener, at der er al mulig grund til at glæde sig over,  

 at DUC i dag har samlede investeringer for 56 mia. kr. i Nordsøen  

 (1990-priser). DUC har professionelt og dygtigt varetaget opgaverne i  

 Nordsøen og risikovilligt stillet betydelige milliardinvesteringer til  

 rådighed.
Det er efter Fremskridtspartiets opfattelse i dansk interesse at  

 sikre et fortsat højt DUC-aktivitetsniveau i Nordsøen.
Den senere tids  

 betalingsbalanceforbedringer skyldes jo ikke mindst, at betydelige mængder  

 energi nu ikke længere skal importeres.
 Fremskridtspartiet skal derfor opfordre flest mulige til at afvise  

 Socialistisk Folkepartis ideer på dette område og afholde sig fra ændringer  

 af kulbrintebeskatningsloven.
 Et fjerde mindretal (Det Radikale Venstres medlem af udvalget)  

 bemærker, at selv om mindretallet ikke kan støtte selve lovforslaget, har  

 besvarelsen af de af udvalget stillede spørgsmål bragt oplysninger frem, som  

 bør følges op.
 For det første er det blevet bekræftet, at den særlige danske  

 kulbrinteskat ikke indbringer provenu i disse år.
For det andet er det beskrevet, at der er væsentlige forskelle i  

 beskatningsreglerne i Danmark, Norge og Storbritannien.
For alle tre lande  

 gælder det dog, at provenuet for årene 1984 og 1985 var større end såvel  

 foregående som efterfølgende år, hvilket indicerer, at der snarere er tale om  

 gradsforskelle end om principielle forskelle.
I betragtning af, at kulbrinteskatteloven snart har eksisteret i 10 år, og  

 at andre lande inden for denne periode har ændret deres lovgivning, skal  

 mindretallet opfordre skatteministeren til at iværksætte et  

 udredningsarbejde, der tager sigte på at foreslå ny lovgivning på området.  

 Udredningsarbejdet bør dels omfatte en analyse af lovens hidtidige virkning  

 på danske efterforskningsaktiviteter, dels drage sammenligninger med  

 udenlandsk lovgivning.
Udredningsarbejdet bør være afsluttet inden udgangen  

 af 1991.
 P.u.v.
