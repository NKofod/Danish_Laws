Offererstatningslovens § 10 - krav ikke gjort gældende i retten under straffesagen, nævnets j.nr. 15-520-07410 Skadevolder skaffede sig uberettiget adgang til ansøgers hus ved at knuse en rude i døren med en sten.
Skadevolder tildelte herefter ansøger mindst to knytnæveslag i hovedet, hvorved ansøger beskadigede to tænder.
Skadevolder forsøgte efterfølgende at trænge ind i ansøgers soveværelse, hvor ansøgers kæreste befandt sig, i hvilken forbindelse ansøger tildelte skadevolder i hvert fald to slag på benene med et aluminiumsbat.
 Ansøger og skadevolder blev efterfølgende tiltalt og dømt for vold begået mod hinanden, men straffen for overtrædelse af straffelovens § 244 bortfaldt for ansøgers vedkommende under henvisning til straffelovens § 248.
Nævnet modtog efter sagens afslutning i retten en ansøgning om erstatning fra ansøger.
Nævnet meddelte ansøger afslag, da ansøger ikke under straffesagen havde nedlagt påstand om erstatning eller taget forbehold herfor, jf. offererstatningslovens § 10, stk. 1. Nævnet fandt ikke, at der forelå sådanne særlige omstændigheder i sagen, at nævnet kunne se bort fra, at der ikke blev gjort krav gældende eller taget forbehold for sidenhen at gøre krav gældende, jf. offererstatningslovens § 10, stk. 2. Nævnet lagde i den forbindelse vægt på, at ansøger var repræsenteret ved advokat under straffesagen.
