Landsskatteretskendelse Skattepligt til Danmark - fraflytning - skat til Spanien for hele året Reference:
KL § 1, stk. 1, nr. 4 Dobbeltbeskatningsoverenskomst Danmark-Spanien, artikel  

 4.
 A's klage til Landsskatteretten skyldtes, at hun var anset  

 for fuld skattepligtig til Danmark i perioden fra den 1. januar 1995 til den  

 16. maj 1995, jf. kildeskattelovens § 1, stk. 1, nr. 1.
 Det fremgik af sagens oplysninger, at klageren i perioden  

 fra den 1. juli 1982 til den 16. maj 1995 var tilmeldt folkeregisteret  

 på en adresse i X, og at hun den 16. maj 1995 flyttede fra Danmark til  

 Spanien.
 Ved skøde af 13. juni 1995 solgte klageren  

 ejendommen i Danmark, der var vurderet som en beboelsesejendom med en  

 lejlighed, med overtagelsesdag den 1. juli 1995. Ifølge  

 formidlingsaftale blev ejendommen sat til salg den 10. april 1995.
 Ifølge attestation af bopæls- og  

 skatteforhold, attesteret af de spanske skattemyndigheder den 18. januar  

 1996, blev klageren undergivet indkomstskattepligt til Spanien efter reglerne  

 for bosiddende personer fra den 16. maj 1995. Skattepligten omfattede  

 perioden fra den 1. januar 1995 til den 31. december 1995.
 Ifølge det oplyste havde klageren betalt skat til  

 Spanien for hele indkomståret 1995.
 Klageren havde i perioden fra den 1. januar 1995 til den  

 16. maj 1995 modtaget folkepension med 20.813 kr.
 Vedrørende perioden fra den 1. april 1994 til den  

 31. december 1994 og perioden fra den 1. januar 1995 til den 16. maj 1995  

 havde klageren modtaget pension fra Tyskland med i alt henholdsvis 8.074 DEM  

 og 4.090 DEM, svarende til i alt 47.561 kr.
 Pensionen vedrørende 1994 havde klageren  

 begæret henført til 1995.
 De stedlige skattemyndigheder havde opgjort den  

 skattepligtige indkomst i perioden fra den 1. januar til den 16. maj 1995 til  

 76.077 kr., der ved skatteberegningen var omregnet til helårsindkomst,  

 jf. personskattelovens § 14.
Skatteankenævnet havde som begrundelse for den  

 påklagede afgørelse bl.a. anført, at den form for  

 dobbeltbeskatning, der fandt sted ved til- og fraflytning mellem Danmark og  

 Spanien, ikke var løst i dobbeltbeskatningsoverenskomsten mellem  

 Danmark og Spanien.
I forbindelse med indtræden og ophør af  

 skattepligt skulle landenes interne regler derfor benyttes.
De interne regler  

 for skattepligt til Danmark fremgik af kildeskatteloven.
Ifølge denne  

 lovs § 1, stk. 1, nr. 4, havde personer, der havde bopæl her i landet,  

 pligt til at svare indkomstskat til staten i overensstemmelse med reglerne i  

 kildeskatteloven.
Klageren var derfor skattepligtig til Danmark for perioden  

 fra den 1. januar 1995 til den 16. maj 1995, da hun i denne periode havde  

 haft bopæl i Danmark.
 Klageren havde over for Landsskatteretten nedlagt  

 påstand om, at hun ikke blev anset for skattepligtig til Danmark i  

 indkomståret 1995.
Til støtte for påstanden havde klageren bl.a.  

 gjort gældende, at hun fraflyttede Danmark den 16. maj 1995, hvilket  

 blev registreret i folkeregistret i Danmark og i Spanien.
Klagerens ejendom  

 blev solgt den 1. juli 1995, men ved formidlingsaftale med  

 ejendomsmægler blev ejendommen sat til salg den 10. april 1995.  

 Ejendommen blev ryddet for møbler m.m. den 16. maj 1995, hvorefter  

 ejendommen ikke var beboelig.
Ifølge spansk lovgivning var enhver  

 person, som opholdt sig i Spanien i mere end 183 dage indenfor samme  

 kalenderår, skattepligtig til den spanske stat i hele året.  

 Klageren havde boet mere end 183 dage i Spanien i 1995, hvorfor den fulde  

 skattepligt for indkomståret 1995 tilfaldt Spanien, jf. herved  

 Meddelelser fra Landsskatteretten 1973 nr. 95, og hvorfor hun ikke samtidig  

 var skattepligtig til Danmark i 1995. De spanske skattemyndigheder havde  

 på formular 94.06 attesteret skattepligt til Spanien for  

 indkomståret 1995, og klageren havde sendt selvangivelse og betalt skat  

 til det spanske skattevæsen for hele indkomståret 1995. Da der i  

 henhold til dobbeltbeskatningsoverenskomsten mellem Danmark og Spanien ikke  

 skulle betales skat i begge lande i samme periode fra den 1. januar til den  

 16. maj 1995, var klageren ikke skattepligtig til Danmark i den omhandlede  

 periode.
Der var endvidere henvist til en artikel i Spansk Spansk  

 Samvirke.
Klageren havde endvidere bl.a. anført, at  

 skatteforvaltningen havde accepteret dobbeltbeskatningsoverenskomsten mellem  

 Danmark og Spanien og tilbagebetalt skatten af den danske pension.  

 Beløbet blev anvendt til at betale skat for 1995 til Spanien.  

 Skattemyndighederne havde herved bekræftet Spaniens ret til skat for  

 hele året.
De spanske skattemyndigheder havde heller ikke accepteret de  

 danske skattemyndigheders afgørelse.
Den skattepligtige indkomst for  

 1995 var endvidere fejlagtigt omregnet til helårsindkomst.
Klageren var  

 endvidere ikke i stand til at betale skat til to lande.
Provenuet fra  

 hussalget i Danmark blev brugt til at købe en ny bolig i Spanien, og  

 hun havde ingen anden indkomst end pension fra Danmark og Tyskland, som i alt  

 svarede til en dansk folkepension.
 Landsskatteretten udtalte:
 To retsmedlemmer, herunder retsformanden, bemærkede,  

 at klageren i perioden fra den 1. januar 1995 til den 16. maj 1995 havde  

 beboet ejendommen i X, og at hun den 16. maj 1995 flyttede fra Danmark til  

 Spanien.
 Da klageren solgte ejendommen ved skøde af 13. juni  

 1995 med overtagelsesdag den 1. juli 1995, og da ejendommen i henhold til  

 formidlingsaftale blev sat til salg den 10. april 1995, fandt disse  

 retsmedlemmer herefter, at klageren med rette var anset for fuld  

 skattepligtig til Danmark for perioden fra den 1. januar 1995 til den 16. maj  

 1995, jf. kildeskattelovens § 1, stk. 1, nr. 1.
 Da klageren ifølge det oplyste blev undergivet  

 indkomstskattepligt til Spanien efter reglerne for bosiddende personer fra  

 den 16. maj 1995, og da skattepligten omfattede perioden fra den 1. januar  

 1995 til den 31. december 1995, forelå der herefter en situation, der  

 som udgangspunkt var omfattet af artikel 4 af 3. juli 1972 mellem Danmark og  

 Spanien.
 Det fremgik imidlertid af punkt 24 i cirkulære nr.  

 27 af 4. februar 1974 (Vejledning til den mellem Danmark og Spanien den 3.  

 juli 1972 afsluttede overenskomst til undgåelse af dobbeltbeskatning  

 for så vidt angik indkomstskat og formueskat), at der ikke i  

 overenskomsten var givet særlige regler til løsning af de  

 beskatningsproblemer, der kunne opstå i forbindelse med flytning mellem  

 de to stater, og at de interne regler om indtræden og ophør af  

 skattepligt derfor fandt anvendelse.
 Disse retsmedlemmer fandt herefter, at klageren i henhold  

 til den interne regel i kildeskattelovens § 1, stk. 1, nr. 1, var fuld  

 skattepligtig til Danmark i perioden fra den 1. januar 1995 til den 16. maj  

 1995, og at indkomstansættelsen og skatteberegningen i øvrigt  

 var korrekt foretaget.
 Et retsmedlem fandt, at klageren ikke var fuld  

 skattepligtig til Danmark i perioden fra den 1. januar 1995 til den 16. maj  

 1995. Der var herved henset til, at klageren for 1995 havde betalt skat til  

 Spanien, hvor hun havde boet mere end 183 dage.
 Der blev truffet afgørelse efter stemmeflertallet  

 og den påklagede indkomstansættelse og skatteberegning for  

 indkomståret 1995 blev stadfæstet.
