Betænkning afgivet af Erhvervs-, Vækst- og Eksportudvalget den 2. maj 2013 Betænkning over Forslag til lov om forvaltere af alternative investeringsfonde m.v.
 [af erhvervs- og vækstministeren (Annette Vilhelmsen)]:
1. Ændringsforslag Erhvervs- og vækstministeren har stillet 45 ændringsforslag til lovforslaget.
2. Udvalgsarbejdet Lovforslaget blev fremsat den 1. marts 2013 og var til 1. behandling den 15. marts 2013. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og erhvervs- og vækstministeren sendte den 12. december 2012 dette udkast til udvalget, jf.
ERU alm. del  bilag 86. Den 1. marts 2013 sendte erhvervs- og vækstministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Finansrådet og InvesteringsForeningsRådet.
 Erhvervs- og vækstministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 3 spørgsmål til erhvervs- og vækstministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af DF og LA) indstiller lovforslaget til vedtagelse med de stillede ændringsforslag.
Et mindretal i udvalget (DF og LA) indstiller lovforslaget til vedtagelse med de under nr. 1-7, 9-12, 14-16, 18-31 og 33-45 stillede ændringsforslag.
Mindretallet vil stemme imod ændringsforslag nr. 8, 13, 17 og 32.
Mindretallets medlemmer af udvalget udtaler, at DF og LA agter at støtte lovforslaget i sin helhed, da det samlet set vil styrke konkurrencen.
DF og LA er dog meget skeptiske i forhold til de nye administrative byrder, forslaget vil medføre, og noterer med bekymring, at der både i selve lovforslaget og i ændringsforslagene gives en lang række bemyndigelser til, at ministeren og Finanstilsynet kan udarbejde og udstede forskellige supplerende regler.
DF og LA mener, at den opgave først og fremmest hører hjemme hos Folketinget, og at de mange uddelegeringer af Folketingets centrale lovgivningsmæssige kompetencer er en uskik, der svækker den parlamentariske kontrol med lovgivningsprocessen.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af erhvervs- og vækstministeren, tiltrådt af udvalget:
 1) I stk. 2 ændres »172-176,« til: »172-175,«.
[Præcisering af lovens anvendelsesområde for forvaltere, som forvalter eller markedsfører alternative investeringsfonde gennem filialer i Danmark] 2) I stk. 3 ændres »172-176,« til: »172-175,«.
[Præcisering af lovens anvendelsesområde for forvaltere fra tredjelande, der planlægger at markedsføre alternative investeringsfonde i Danmark] 3) I stk. 5 ændres »172-176,« til: »172-175,«.
[Præcisering af lovens anvendelsesområde for forvaltere med markedsføringspas] 4) Stk. 6 udgår.
[Præcisering af definitionen på en kapitalforening] Til § 3 5) To steder i stk. 1, nr. 8, litra b, og i stk. 1, nr. 25, 33, 37 og 46, ændres »2004/39/EF af 15. december 2004 om harmonisering af gennemsigtighedskrav i forbindelse med oplysninger om udstedere, hvis værdipapirer er optaget til handel på et reguleret marked« til: »2004/39/EF af 21. april 2004 om markeder for finansielle instrumenter«.
[Korrektion] 6) Stk. 1, nr. 11, affattes således:
»11) Kapitalforening: En alternativ investeringsfond stiftet i medfør af afsnit VIII som en forening med en eller flere investorer, a) hvis formål er at skabe et afkast til foreningens investorer ved investering i likvide midler, herunder valuta, eller finansielle instrumenter omfattet af bilag 5 i lov om finansiel virksomhed, b) hvis vedtægter angiver, at foreningen er en kapitalforening, og c) som har udpeget en forvalter, der har tilladelse til at administrere alternative investeringsfonde, som har ansvaret for at forvalte kapitalforeningen.« [Præcisering af definitionen på en kapitalforening] 7) I stk. 3 udgår »§ 18, stk. 7,«.
[Korrektion] Til § 5 Af erhvervs- og vækstministeren, tiltrådt af et flertal (V, S, RV, SF, EL og KF):
 8) I stk. 7 ændres »Finanstilsynet« til: »Erhvervs- og vækstministeren«.
[Erhvervs- og vækstministeren bemyndiges til at udstede regler om markedsføring til detailinvestorer] Til § 6 Af erhvervs- og vækstministeren, tiltrådt af udvalget:
 9) I § 6 indsættes efter stk. 3 som nyt stykke:
»Stk. 4. Tærskelværdierne i stk. 1 finder ikke anvendelse for virksomheder, der forvalter en eller flere kapitalforeninger, idet disse forvaltere uanset værdien af aktiverne skal have tilladelse af Finanstilsynet til at forvalte alternative investeringsfonde.« Stk. 4 og 5 bliver herefter stk. 5 og 6.
[Præcisering af det fastsatte krav i lovforslagets § 3, stk. 1, nr. 11, til kapitalforeninger om at skulle forvaltes af en forvalter med tilladelse] Til § 11 10) I stk. 3, nr. 1, indsættes før »kapitalgrundlag«: »tilstrækkeligt«.
[Sproglig præcisering] Til § 16 11) I stk. 7 indsættes efter »eller i andele i UCITS«: »og kapitalforeninger, der opfylder betingelserne i § 162, stk. 1, nr. 8, i lov om finansiel virksomhed«.
[Udvidelse af placeringsmuligheden for forvaltere af alternative investeringsfondes kapitalgrundlag] 12) I stk. 10 ændres »stk. 9 og 10« til: »stk. 8 og 9«.
[Korrektion] Til § 18 Af erhvervs- og vækstministeren, tiltrådt af et flertal (V, S, RV, SF, EL og KF):
 13) I stk. 3 ændres »Finanstilsynet« til: »Erhvervs- og vækstministeren«.
[Erhvervs- og vækstministeren bemyndiges til at udstede regler om god skik for forvaltere af alternative investeringsfonde] Til § 25 Af erhvervs- og vækstministeren, tiltrådt af udvalget:
 14) I stk. 1 ændres »enhver« til: »hver«.
[Sproglig korrektion] Til § 28 15) I stk. 1 indsættes efter »Danmark«: », som har værdipapirer optaget til handel på et reguleret marked i et land inden for Den Europæiske Union eller et land, som Unionen har indgået aftale med på det finansielle område, eller som har en balancesum på 500 mio. kr. eller derover i 2 på hinanden følgende regnskabsår,«.
[Præcisering af bestemmelsens anvendelsesområde] Til § 49 16) I nr. 3 indsættes efter »svarer til reguleringen«: »og overvågningen«.
[Sproglig præcisering] Til § 62 Af erhvervs- og vækstministeren, tiltrådt af et flertal (V, S, RV, SF, EL og KF):
 17) I stk. 3 ændres »Finanstilsynet« til: »Erhvervs- og vækstministeren«.
[Erhvervs- og vækstministeren bemyndiges til at udstede regler om oplysninger til detailinvestorer] Til § 70 Af erhvervs- og vækstministeren, tiltrådt af udvalget:
 18) I stk. 6 udgår », som er vedtaget«.
[Sproglig præcisering] Til § 77 19) I stk. 2, nr. 4, udgår »eller oplysninger om«.
[Sproglig præcisering] Til § 79 20) I stk. 2, 1. pkt., indsættes efter »forvalteren i øvrigt ikke længere vil«: »kunne«.
[Sproglig præcisering] Til § 86 21) I stk. 2, 1. pkt., indsættes efter »forvalteren i øvrigt ikke længere vil«: »kunne«.
[Sproglig præcisering] Til § 93 22) I stk. 2, 1. pkt., indsættes efter »forvalteren i øvrigt ikke længere vil«: »kunne«.
[Sproglig præcisering] Til § 101 23) I stk. 2, 1. pkt., indsættes efter »forvalteren i øvrigt ikke længere vil«: »kunne«.
[Sproglig præcisering] Til § 106 24) I stk. 2, 1. pkt., indsættes efter »forvalteren i øvrigt ikke længere vil«: »kunne«.
[Sproglig præcisering] Til § 109 25) 1. pkt. affattes således:
»En forvalter af alternative investeringsfonde med registreret hjemsted i Danmark, et andet land inden for Den Europæiske Union eller et land, som Unionen har indgået aftale med på det finansielle område, som har fået tilladelse til at forvalte alternative investeringsfonde i henhold til regler, der gennemfører direktiv 2011/61/EU af 8. juni 2011 om forvaltere af alternative investeringsfonde, og som ønsker at markedsføre alternative investeringsfonde fra et tredjeland eller alternative investeringsfonde fra et land inden for Den Europæiske Union eller et land, som Unionen har indgået aftale med på det finansielle område, som er feederfonde, der ikke opfylder kravet i § 76, stk. 2, til professionelle investorer i Danmark, kan af Finanstilsynet få tilladelse til dette, når følgende betingelser er opfyldt:« [Markedsføring i Danmark af alternative investeringsfonde fra tredjelande] Til § 114 26) I stk. 1, 2. pkt., ændres »§ 113, stk. 1, litra a, § 113, stk. 3 og 4, og § 113, stk. 5, litra a« til: »§ 113, stk. 1, nr. 1, stk. 3 og 4, og stk. 5, nr. 1«.
[Korrektion] Til § 116 27) Henvisningen »§ 11, stk. 3, nr. 6« ændres til: »§ 11, stk. 3, nr. 7«.
[Korrektion] Til § 122 28) I stk. 1, nr. 1 og 2, ændres »marketingsstrategi« til: »markedsføringsstrategi«.
[Sproglig præcisering] Til § 126 29) I stk. 9, 1. pkt., indsættes efter »forvalteren i øvrigt ikke længere vil«: »kunne«.
[Sproglig præcisering] Til § 128 30) I stk. 3, nr. 4, udgår »eller oplysninger om«.
[Sproglig præcisering] 31) I stk. 11, 1. pkt., indsættes efter »forvalteren i øvrigt ikke længere vil«: »kunne«.
[Sproglig præcisering] Ny paragraf Af erhvervs- og vækstministeren, tiltrådt af et flertal (V, S, RV, SF, EL og KF):
 32) Efter § 131 indsættes i kapitel 22 som ny paragraf:
 »§ 01. Finanstilsynet kan fastsætte regler om revision for forvaltere af alternative investeringsfonde med registreret hjemsted i Danmark, der ikke er selvforvaltende, og som har tilladelse til at forvalte alternative investeringsfonde, og deres dattervirksomheder, herunder om krav til revisor og om valg og udpegelse af revisor.
Stk. 2. Finanstilsynet kan fastsætte regler om intern revision og om systemrevisionens gennemførelse i fælles datacentraler.« [Hjemmel til fastsættelse af regler om revision for forvaltere af alternative investeringsfonde med registreret hjemsted i Danmark, der ikke er selvforvaltende, og som har tilladelse til at forvalte alternative investeringsfonde] Til § 133 Af erhvervs- og vækstministeren, tiltrådt af udvalget:
 33) Som stk. 7 indsættes:
»Stk. 7. Det skal fremgå af en kapitalforenings vedtægter, efter hvilke regnskabsregler kapitalforeningen vil aflægge årsrapport.« [Krav om vedtægtsbestemmelse om valg af regnskabsregler for kapitalforeninger] Til § 134 34) I stk. 1 ændres »betegnelserne« til: »betegnelsen«.
[Sproglig korrektion] Til § 169 35) I stk. 9 ændres »stk. 6, nr. 18, 2. pkt.« til: »stk. 7, nr. 18, 2. pkt.« [Korrektion] Til § 173 36) I stk. 2 og 3 ændres »§ 67, stk. 5« til: »§ 67, stk. 4«.
[Korrektion] Til § 189 37) I stk. 1 ændres »§ 67, stk. 1-6« til: »§ 67, stk. 1-5«.
[Konsekvensrettelse] 38) I stk. 4 ændres »§ 32, stk. 2« til: »§ 32, stk. 3«, og »§ 67, stk. 7« til: »§ 67, stk. 6«, efter »§ 131, stk. 6,« indsættes: »§ 01,«, og »§ 154, stk. 6,« udgår.
[Korrektion] 39) I stk. 7 ændres »anden lovgivning« til: »den øvrige lovgivning«.
[Sproglig præcisering] Til § 196 40) Efter nr. 3 indsættes som nyt nummer:
»01. I § 360, stk. 2, ændres »§ 361, stk. 1, nr. 20« til: »§ 361, stk. 1, nr. 19«.« [Konsekvensrettelse] 41) Den under nr. 4 foreslåede rykningsklausul affattes således:
»Nr. 20-22 bliver herefter nr. 19-21.« [Korrektion] 42) Nr. 5 affattes således:
 »5. § 361, stk. 1, nr. 22, der bliver nr. 21, ophæves.
Nr. 23-32 bliver herefter nr. 21-30.« [Korrektion] 43) Nr. 6 affattes således:
 »6. § 361, stk. 1, nr. 31 og 32, som bliver nr. 29 og 30, ophæves, og i stedet indsættes:
 »29) Centrale modparter med tilladelse, jf. artikel 14 i Europa-Parlamentets og Rådets forordning nr. 2012/648 af 4. juli 2012 (EMIR-forordningen), jf. § 83, stk. 1, i lov om værdipapirhandel m.v., betaler årligt 387.250 kr.
 30) Udenlandske forvaltere af alternative investeringsfonde fra et land inden for Den Europæiske Union eller et land, som Unionen har indgået aftale med på det finansielle område, og udenlandske forvaltere af alternative investeringsfonde fra et tredjeland, som Danmark er referenceland for, der er meddelt tilladelse til at forvalte danske alternative investeringsfonde, betaler årligt 20.000 kr.
 31) Udenlandske forvaltere af alternative investeringsfonde, som er meddelt tilladelse til at markedsføre en udenlandsk alternativ investeringsfond i Danmark, betaler årligt 2.000 kr. pr. alternativ investeringsfond plus 2.000 kr. pr. afdeling.
32) Godkendte udenlandske clearingcentraler, jf. § 8 a i lov om værdipapirhandel m.v., betaler årligt 68.150 kr.«« [Korrektion] Til § 198 44) I den under nr. 1 foreslåede affattelse af § 3, stk. 1, indsættes i nr. 5 efter »indgået aftale med«: »på det finansielle område«.
[Præcisering] 45) Efter nr. 3 indsættes som nyt nummer:
»01. I § 5, stk. 6, og § 9, stk. 1, ændres »§ 3, stk. 1, nr. 4« til: »§ 3, stk. 1, nr. 5«.« [Konsekvensrettelse] Bemærkninger Til nr. 1 Lovens anvendelsesområde præciseres for forvaltere med tilladelse i et andet EU-land eller et land, som Unionen har indgået aftale med på det finansielle område, som forvalter eller markedsfører andele i alternative investeringsfonde gennem filialer i Danmark, idet § 176 ikke skal finde anvendelse for sådanne forvaltere.
 § 176 omhandler alene forvaltere fra et tredjeland, der har Danmark som referenceland, og skal derfor ikke finde anvendelse for forvaltere omfattet af § 1, stk. 2, idet denne bestemmelse fastsætter, hvilke bestemmelser der skal finde anvendelse for forvaltere fra et andet EU/EØS-land m.v., som har etableret en filial i Danmark.
Til nr. 2 Lovens anvendelsesområde for forvaltere fra tredjelande, der planlægger at markedsføre andele i alternative investeringsfonde i Danmark, præciseres, idet § 176 ikke skal finde anvendelse for sådanne forvaltere. § 176 omhandler således alene forvaltere fra et tredjeland, der har Danmark som referenceland, og skal derfor ikke finde anvendelse for forvaltere omfattet af § 1, stk. 3, idet denne bestemmelse fastsætter, hvilke bestemmelser der skal finde anvendelse for forvaltere fra et tredjeland, der alene ønsker at markedsføre alternative investeringsfonde i Danmark, men som ikke har referenceland i Danmark eller et andet EU/EØS-land m.v.
Der henvises i øvrigt til bemærkningerne til nr. 1.
Til nr. 3 Lovens anvendelsesområde præciseres for forvaltere fra et EU-land eller et andet land, som Unionen har indgået aftale med på det finansielle område, som forvalter eller markedsfører andele i alternative investeringsfonde i Danmark uden at etablere en filial i Danmark (markedsføringspas), idet § 176 ikke skal finde anvendelse for sådanne forvaltere. § 176 omhandler således alene forvaltere fra et tredjeland, der har Danmark som referenceland, og skal derfor ikke finde anvendelse for forvaltere omfattet af § 1, stk. 5, idet denne bestemmelse fastsætter, hvilke bestemmelser der skal finde anvendelse for forvaltere fra et andet EU/EØS-land m.v.
Der henvises i øvrigt til bemærkningerne til nr. 1.
Til nr. 4 Lovforslagets § 1, stk. 6, foreslås at udgå, og i stedet indsættes det i definitionen af en kapitalforening i lovforslagets § 3, stk. 1, nr. 11, at en kapitalforening altid vil være en alternativ investeringsfond uanset antallet af investorer, jf. nærmere nedenfor i bemærkningerne til nr. 6.
Til nr. 5 Der er tale om lovtekniske korrektioner, idet direktiv nr. 2004/39/EF var angivet med en forkert titel.
Til nr. 6 Bestemmelsen i § 3, stk. 1, nr. 11, foreslås nyaffattet, hvorved det tilføjes til definitionen af en kapitalforening, at en kapitalforening kategoriseres som en alternativ investeringsfond.
En kapitalforening er således pr. definition en alternativ investeringsfond uanset antallet af investorer i kapitalforeningen.
 Endvidere tilføjes det til definitionen, at kapitalforeninger, i lighed med hvad der gælder for specialforeninger m.v. efter den gældende lov om investeringsforeninger m.v., kan investere i likvide midler, herunder valuta, foruden de finansielle instrumenter omfattet af bilag 5 i lov om finansiel virksomhed.
Til nr. 7 Henvisningen til § 18, stk. 7, er ikke korrekt og udgår derfor.
Til nr. 8 Finanstilsynet er i lovforslaget tillagt bemyndigelsen til at fastsætte nærmere regler om og betingelser for, at en forvalter må markedsføre andele i alternative investeringsfonde over for detailinvestorer i Danmark.
Tilsvarende bemyndigelser er i den øvrige finansielle lovgivning tillagt erhvervs- og vækstministeren, og bestemmelsen foreslås derfor ændret i overensstemmelse hermed.
Til nr. 9 Det fremgår af lovforslagets § 3, stk. 1, nr. 11, litra c, at det er en betingelse for at stifte en kapitalforening, at denne har udpeget en forvalter, der er meddelt tilladelse af Finanstilsynet til at forvalte alternative investeringsfonde.
En registreret forvalter kan således ikke forvalte kapitalforeninger uanset værdien af de forvaltede aktiver.
Dette er en fravigelse af bestemmelsen i § 6, stk. 1, hvorefter en forvalter af alternative investeringsfonde skal have tilladelse af Finanstilsynet, såfremt den samlede værdi af de forvaltede aktiver overstiger 100 mio. euro eller 500 mio. euro, såfremt forvalteren udelukkende forvalter alternative investeringsfonde, der ikke har gearet sine investeringer, og hvor ingen investorer i fondene har en ret til at blive indløst i en periode på minimum 5 år efter datoen for den oprindelige investering i hver af fondene.
Der er fundet hensigtsmæssigt at præcisere denne fravigelse fra hovedreglen i selve bestemmelsen, og det foreslås derfor indsat som et nyt stk. 4. Der er ikke tilsigtet nogen materiel ændring med bestemmelsen.
Til nr. 10, 16, 18-24 og 29-31 Der er tale om en sproglig præcisering.
Til nr. 11 Med ændringsforslaget får forvaltere af alternative investeringsfonde mulighed for at placere deres kapitalgrundlag, herunder ekstra kapitalgrundlag, i andele i kapitalforeninger, der opfylder betingelserne i det fremsatte forslag til ændring af § 162, stk. 1, nr. 8, i lov om finansiel virksomhed (L 177 fremsat den 1. marts 2013 om forslag til ændring af lov om finansiel virksomhed og forskellige andre love som følge af forslag til lov om investeringsforeninger m.v.).
Med ændringen ligestilles forvaltere af alternative investeringsfonde med investeringsforvaltningsselskaber på dette punkt.
Dette er hensigtsmæssigt, idet det må forventes, at der vil være flere selskaber, der vil få tilladelse til at være såvel investeringsforvaltningsselskab som forvaltere af alternative investeringsfonde.
 Den foreslåede § 162, stk. 1, nr. 8, i lov om finansiel virksomhed begrænser muligheden for at placere kapital i andele i kapitalforeninger til de kapitalforeninger, hvis vedtægter lever op til en række begrænsninger, der indføres i §§ 162 a og 162 b i lov om finansiel virksomhed med samme lovforslag (L 177).
 Baggrunden for de foreslåede begrænsninger i §§ 162 a og 162 b i lov om finansiel virksomhed er, at de omfattede kapitalforeninger fremadrettet ikke vil være under tilsyn og lovmæssig regulering af Finanstilsynet, som de eksisterende specialforeninger m.v. har været.  Begrænsningerne indføres for at sikre, at det er muligt for bl.a. forsikringsselskaber, pensionskasser, investeringsforvaltningsselskaber og med dette forslag også forvaltere af alternative investeringsfonde inden for de lovgivningsmæssige rammer at kunne placere kapital i kapitalforeningerne.
Den foreslåede bestemmelse i § 162 a i lov om finansiel virksomhed indeholder krav om, at det skal fremgå af kapitalforeningens vedtægter, at foreningen på en investors anmodning skal indløse andelen med midler fra foreningens formue, at der kun må investeres i likvide midler, herunder valuta, eller finansielle instrumenter omfattet af lov om finansiel virksomhed, at der er nærmere angivne begrænsninger på foreningens muligheder for at optage lån, og at der skal fastsættes spredningsregler.
Rammerne for spredningsreglerne er beskrevet direkte i den foreslåede bestemmelse i § 162 b i lov om finansiel virksomhed.
Med kravene til kapitalforeningernes vedtægter sikres en investorbeskyttelse, der skal svare til den investorbeskyttelse, der gælder for specialforeninger efter den gældende lov om investeringsforeninger m.v.
Kravet om, at investorens andel af formuen på investors anmodning skal indløses med midler, der hidrører fra formuen, medfører, at forvaltere af alternative investeringsfonde, der har investeret i kapitalforeningen, altid vil kunne afhænde andelene.
Hermed sikres, at forslaget ikke er i strid med kravet i artikel 9, stk. 8, i FAIF-direktivet om, at forvaltere af alternative investeringsfonde kun må placere deres kapitalgrundlag, herunder ekstra kapitalgrundlag, i likvide eller let omsættelige aktiver.
 De foreslåede krav i §§ 162 a og 162 b er nærmere beskrevet i bemærkningerne til L 177.
Til nr. 12 Der er tale om en lovteknisk korrektion, idet henvisningen rettelig skal være til stk. 8 og 9 og ikke som i den foreslåede bestemmelse stk. 9 og 10.
Til nr. 13 Finanstilsynet er i lovforslaget tillagt bemyndigelsen til at fastsætte nærmere regler om god skik for forvaltere af alternative investeringsfonde.
Tilsvarende bemyndigelser er i den øvrige finansielle lovgivning tillagt erhvervs- og vækstministeren, og bestemmelsen foreslås derfor ændret i overensstemmelse hermed.
Til nr. 14 Der er tale om en sproglig korrektion, idet der fejlagtigt er skrevet »enhver«, hvor der rettelig skal stå »hver«.
Til nr. 15 Med ændringsforslaget justeres anvendelsesområdet for bestemmelsen om pligt til at opstille måltal for andelen af det underrepræsenterede køn i det øverste ledelsesorgan og at udarbejde politikker for at øge andelen af samme i ledelsesorganerne generelt.
Pligten påhviler således efter forslaget kun forvaltere, der enten har værdipapirer optaget til handel på et reguleret marked i et EU/EØS-land m.v. eller har en balancesum på 500 mio. kr. eller derover i 2 på hinanden følgende regnskabsår.
 Med ændringsforslaget bringes bestemmelsen i overensstemmelse med den tilsvarende bestemmelse i lov om finansiel virksomhed § 79 a, som bl.a. gælder for investeringsforvaltningsselskaber.
Til nr. 17 Finanstilsynet er i lovforslaget tillagt bemyndigelsen til at fastsætte nærmere regler om, hvilke oplysninger der skal gives til detailinvestorer, og i hvilken form oplysningerne skal gives.
Tilsvarende bemyndigelse er i den øvrige finansielle lovgivning tillagt erhvervs- og vækstministeren, og bestemmelsen foreslås derfor ændret i overensstemmelse hermed.
Til nr. 25 Ændringsforslaget nyaffatter § 109, 1. pkt., idet der ikke som i den foreslåede bestemmelse bør henvises til § 97, men i stedet til § 76, stk. 2.
 Det præciseres endvidere i bestemmelsen, at den tillige gælder for forvaltere af alternative investeringsfonde med registreret hjemsted i Danmark.
 Det fremgår af ændringsforslaget, at en forvalter af alternative investeringsfonde med registreret hjemsted i Danmark eller et andet EU/EØS-land m.v., som har fået tilladelse i henhold til regler, der gennemfører FAIF-direktivet, og som ønsker at markedsføre alternative investeringsfonde fra et tredjeland eller alternative investeringsfonde fra et land inden for Den Europæiske Union eller et land, som Unionen har indgået aftale med på det finansielle område, som er feederfonde, der ikke opfylder kravene i det foreslåede § 76, stk. 2, til professionelle investorer i Danmark, af Finanstilsynet kan få tilladelse til dette, når de i det foreslåede § 109, nr. 1-4, nævnte betingelser er opfyldt.
 Alternative investeringsfonde, som ikke opfylder kravene i § 76, stk. 2, er alternative investeringsfonde fra et EU/EØS-land m.v., som er feederfonde og hvor masterfonden eller masterfondens forvalter ikke er fra et EU/EØS-land m.v.
Til nr. 26 Der er tale om lovtekniske korrektioner, idet henvisningerne til § 113, stk. 1, litra a, og § 113, stk. 5, litra a, rettelig skal være til § 113, stk. 1, nr. 1, og stk. 5, nr. 1.
Til nr. 27 Der er tale om en lovteknisk korrektion, idet henvisningen til § 11, stk. 3, nr. 6, rettelig skal være til § 11, stk. 3, nr. 7.
Til nr. 28 Der er tale om en sproglig præcisering, således at sprogbrugen i nr. 1 og 2 ensrettes med sprogbrugen i de øvrige bestemmelser i kapitel 18. Der er ikke tilsigtet nogen materiel ændring med ændringsforslaget.
Til nr. 32 Der foreslås med ændringsforslaget indsat hjemmel til, at Finanstilsynet kan fastsætte regler om revision for forvaltere af alternative investeringsfonde og deres dattervirksomheder.
Forslaget til bestemmelsen gælder for forvaltere med registreret hjemsted i Danmark, der ikke er selvforvaltende, og som har tilladelse til at forvalte alternative investeringsfonde.
Det foreslås i stk. 1, at Finanstilsynet kan fastsætte regler om revision for forvaltere af alternative investeringsfonde med registreret hjemsted i Danmark, der ikke er selvforvaltende, og som har tilladelse til at forvalte alternative investeringsfonde, og deres dattervirksomheder.
Reglerne vil bl.a. kunne omfatte krav til revisor og kunne omhandle valg og udpegelse af revisor.
I medfør af § 7 i lovforslaget skal forvaltere med tilladelse, der har registreret hjemsted i Danmark, og som ikke er selvforvaltende, være juridiske personer omfattet af selskabsloven.
Reglerne fastsat af Finanstilsynet i medfør af det foreslåede stk. 1 skal bygge på de revisionsregler, der i dag gælder for selskaber omfattet af selskabsloven.
 Det foreslåede stk. 2 giver Finanstilsynet hjemmel til at fastsætte regler om intern revision i forvaltere af alternative investeringsfonde med registreret hjemsted i Danmark, der ikke er selvforvaltende, og som har tilladelse til at forvalte alternative investeringsfonde, og deres dattervirksomheder og om systemrevisionens gennemførelse i fælles datacentraler.
Til nr. 33 Der er ikke fastsat særlige regler om regnskabsaflæggelse for kapitalforeninger i lov om forvaltere af alternative investeringsfonde m.v.
Det står derfor kapitalforeningerne frit for, om de ønsker at aflægge årsrapport.
Med henblik på at sikre gennemsigtigheden for investorerne foreslås det, at kapitalforeninger i deres vedtægter skal fastsætte, efter hvilke regnskabsregler kapitalforeningen vil aflægge årsrapport.
En kapitalforening kan f.eks. i vedtægterne fastsætte, at den vil aflægge årsrapport efter årsregnskabslovens regler for klasse A (frivillig ordning med få og generelle regler) eller Finanstilsynets regnskabsbekendtgørelse for investeringsforeninger og specialforeninger m.v. med de fornødne tilpasninger.
Den foreslåede valgfrihed vil være med til at mindske de administrative byrder for de eksisterende specialforeninger m.v., der fremover omdannes til kapitalforeninger, da de kan vælge at fortsætte med at aflægge årsrapport efter samme regler som i dag.
Til nr. 34 Der er tale om en sproglig korrektion, idet der fejlagtigt er skrevet »betegnelserne«, hvor der rettelig skal stå »betegnelsen«.
Til nr. 35 Der er tale om en lovteknisk korrektion, idet henvisningen rettelig skal være til stk. 7, nr. 18, 2. pkt., og ikke som i den foreslåede bestemmelse stk. 6, nr. 18, 2. pkt.
Til nr. 36 Der er tale om lovtekniske korrektioner, idet henvisningerne i stk. 2 og 3 rettelig skal være til § 67, stk. 4, og ikke som i de foreslåede bestemmelser til § 67, stk. 5.
Til nr. 37 Der er tale om en konsekvensrettelse, idet henvisningen til § 67, stk. 1-6, rettelig skal være til § 67, stk. 1-5.
Til nr. 38 Der er tale om lovtekniske korrektioner.
Henvisningerne til § 32, stk. 2, og § 67, stk. 7, er ikke korrekte.
Der skal i stedet henvises til henholdsvis § 32, stk. 3, og § 67, stk. 6. Desuden er der indsat mulighed for at strafbelægge regler udstedt i medfør af § 01, som indsættes med ændringsforslag nr. 32. Endelig er det ikke hensigten at strafbelægge bestemmelser udstedt i medfør af lovforslagets § 154, stk. 6, hvorfor henvisningen til denne bestemmelse udgår.
Til nr. 39 Der er tale om en sproglig præcisering, så sprogbrugen i bestemmelsen ensrettes i forhold til stk. 8 i samme bestemmelse og tilsvarende bestemmelser i den øvrige lovgivning på det finansielle område.
Til nr. 40 Der er tale om en konsekvensrettelse som følge af lovforslagets § 196, nr. 4.
Til nr. 41-43 Der er tale om en lovteknisk korrektion.
Til nr. 44 Der er tale om en præcisering, som medfører, at det i lighed med den øvrige lovgivning på det finansielle område fremgår direkte af bestemmelsen, at der skal være tale om en aftale på det finansielle område.
Der er ikke tilsigtet nogen materiel ændring med bestemmelsen.
Til nr. 45 Der er tale om en konsekvensrettelse, som følge af at lovforslaget nyaffatter § 3, hvorved der indsættes et nyt nr. 4 og det tidligere nr. 4 bliver nr. 5.
Benny Engelbrecht (S) Julie Skovsby (S) Jan Johansen (S) Mette Reissmann (S) Karin Gaardsted (S) fmd.
Trine Bramsen (S) Simon Kollerup (S) Andreas Steenberg (RV) Nadeem Farooq (RV) Lone Loklindt (RV) Uffe Elbæk (RV) Mette Boye (SF) Steen Gade (SF) Frank Aaen (EL) Henning Hyllested (EL) Kim Andersen (V) Michael Aastrup Jensen (V) Anne-Mette Winther Christiansen (V) nfmd.
Preben Bang Henriksen (V) Torsten Schack Pedersen (V) Mads Rørvig (V) Hans Christian Schmidt (V) Hans Christian Thoning (V) Hans Kristian Skibby (DF) Dennis Flydtkjær (DF) Mette Hjermind Dencker (DF) Kim Christiansen (DF) Mette Bock (LA) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 175 Bilagsnr.
