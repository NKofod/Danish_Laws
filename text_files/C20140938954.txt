Skrivelse om anvendelse af peberspray i Arresthuset i Torshavn Reglerne om anvendelse af magt i Arresthuset i Torshavn er fastsat i cirkulære nr. 51 af 15. april 1988 om magtanvendelse over for indsatte, senest ændret ved cirkulære nr. 18 af 21. januar 1999, jf. bilag 1.
 I cirkulærets § 2, stk. 1, er beskrevet en række situationer, hvor personalet kan anvende magt.
Af cirkulærets § 2, stk. 2, fremgår det, at magtanvendelse i sådanne situationer kan omfatte brug af håndkraft (greb, herunder greb om overarm for at føre eller lede den indsatte i en bestemt retning) samt brug af stav og tåregas af godkendt type. I tilslutning hertil bestemmes det hermed, at personalet i Arresthuset i Torshavn fremover tillige kan anvende magt i form af peberspray over for indsatte, når kriterierne i cirkulærets § 2, stk. 1, er opfyldt.
Som for institutionerne i Danmark gælder det, at peberspray kun må bæres, hvis der konkret foreligger en særlig risikosituation, hvor anvendelse af peberspray kan blive nødvendig.
Udlevering af peberspray kan kun ske med tilladelse fra institutionens leder eller den, der bemyndiges dertil.
 Peberspray må kun betjenes af medlemmer af personalet, som har gennemgået træning af direktoratets sikkerhedsenhed i anvendelse af peberspray og efterfølgende sanering for peberspray.
Før peberspray anvendes, skal det så vidt muligt tilkendegives over for den indsatte, at peberspray vil blive anvendt, hvis personalets påbud ikke efterkommes.
Det skal så vidt muligt sikres, at den indsatte har mulighed for at efterkomme påbuddet.
 Efter anvendelse af peberspray skal den indsatte i fornødent omfang tilbydes afhjælpning af gener forårsaget af anvendelsen af peberspray.
 Når peberspray har været anvendt, skal der så hurtigt som muligt foretages indberetning herom til Direktoratet for Kriminalforsorgen, Sikkerhedsenheden.
Peberspray rekvireres fra Statsfængslet Østjylland.
Peberspray opbevares af institutionen på betryggende måde i særlige peberspraydepoter efter regler, der fastsættes af institutionens leder.
Opbevaring skal ske tørt og ikke for varmt og under sådanne forhold, at udlevering efter denne skrivelse hurtigt kan ske.
Det påhviler institutionen at foretage registrering af serienumre ved modtagelse i institutionen, inddragelse og ombytning af peberspray.
 Brugte beholdere bortskaffes via kontrolleret affald for at undgå misbrug.
