Ændringsforslag stillet uden for tillægsbetænkning den 20. november 2015 Ændringsforslag til 3. behandling af Forslag til lov om ændring af udlændingeloven (Håndtering af flygtninge- og migrantsituationen) [af udlændinge-, integrations- og boligministeren (Inger Støjberg)]:
Til § 1 Af Johanne Schmidt-Nielsen (EL), Ulla Sandbæk (ALT), Sofie Carsten Nielsen (RV) og Jacob Mark (SF):
 2) I den under nr. 12 foreslåede § 37 k indsættes i stk. 1 efter »anvendelse«: »for udlændinge, der er 18 år eller derover,«.
[Suspensionsordningen skal ikke finde anvendelse for udlændinge under 18 år] Bemærkninger Til nr. 2 Forslagsstillerne finder det af afgørende betydning, at mindreårige, som myndighederne finder behov for at frihedsberøve, under alle omstændigheder får prøvet deres sag ved en domstol inden for de 72 timer, der efter de gældende regler under alle forhold er udlændingelovens krav.
 Forslagsstillerne har noteret sig, at ministeren i svaret på spm. 64 bemærker, at »politiet og domstolene må forudsættes at prioritere sager om sårbare grupper, herunder uledsagede mindreårige«, men finder ikke denne hensigtserklæring vidtgående nok og ønsker et absolut forbud mod, at adgangen til domstolsprøvelse inden for 72 timer kan suspenderes, når det gælder mindreårige.
