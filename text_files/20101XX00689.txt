Skriftlig fremsættelse (30. marts 2011) Socialministeren (Benedikte Kiær) Herved tillader jeg mig for Folketinget at fremsætte:
Forslag til lov om ændring af lov om social service (Konsekvensændringer på det sociale område som følge af Barnets Reform mv.) (Lovforslag nr.
L 175) Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
Med satspuljen for 2010 opnåedes der politisk enighed om Barnets Reform, som blandt andet havde til formål at skærpe fokus på børnenes vilkår i lovgivningen vedr. udsatte børn og unge.
Loven blev vedtaget 11. juni 2010, og trådte i kraft 1. januar 2011. Det er efterfølgende blevet klart, at der på enkelte områder er behov for konsekvensændringer.
Forslaget består således primært af enkelte rettelser af paragrafhenvisninger og lignende justeringer.
Herudover foretages der også enkelte ændringer med det formål at sikre, at lovgivningen er i overensstemmelse med aftalen og intentionerne bag Barnets Reform.
 Lovforslagets hovedindhold er følgende:
 En række rent redaktionelle konsekvensændringer i serviceloven, herunder tydeliggørelse af, at kommunernes mulighed for at yde økonomisk støtte til forældrene til iværksættelse af foranstaltninger overfor udsatte børn og unge ikke skulle indskrænkes med Barnets Reform, uanset en ændret formulering af lovgivningen  Sikring af kommunernes adgang til at afbryde samvær og undlade at oplyse barnets/den unges anbringelsessted specifikt over for netværket, svarende til hvad der gælder i forhold til forældre, da det var intentionen i aftalen og lovgivningen om Barnets Reform, at forældre og netværk skulle sidestilles på dette område  Sikring af kommunernes mulighed for mere lempelig regulering af barnets samvær med forældre og netværk, hvis en børnefaglig undersøgelse gennemføres uden for hjemmet, således at samvær ikke kun kan afbrydes men også reguleres mere lempeligt.
Dermed vil samværsreglerne under en undersøgelse svare til samværsreglerne under en anbringelse, som det var formålet med aftalen og loven om Barnets Reform.
 Det foreslås, at lovforslaget træder i kraft dagen efter bekendtgørelsen i Lovtidende.
 Med disse bemærkninger indstiller jeg lovforslaget til Folketingets velvillige behandling.
