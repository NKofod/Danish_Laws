 Bekendtgørelse om regnskab og revision af Ministeriet for Børn og Undervisnings puljemidler m.v.
 I medfør af tekstanmærkning nr. 144 til § 20 i finansloven for 2013 fastsættes:
Kapitel 1 Område § 1. Bekendtgørelsen omfatter regnskabsaflæggelse for og revision af puljemidler m.v., der er ydet som tilskud fra de i bilag 1 angivne konti under finanslovens § 20, med undtagelse af de i bilaget anførte underkonti.
Kapitel 2 Regnskabsaflæggelse § 2.  Tilskudsmodtager skal aflægge regnskab for det modtagne tilskud.
Regnskabsåret er kalenderåret.
Stk. 2. Regnskabsaflæggelsen skal omfatte hele det tilskudsudløsende projekt eller hele den tilskudsudløsende aktivitet.
Tilskud m.v. fra anden side til samme projekt eller aktivitet skal specificeres i regnskabet.
 Stk. 3. Inden for den i bevillingsbrevet fastsatte frist, eller hvis ingen frist er fastsat da senest den 31. marts for det foregående regnskabsår, indsender tilskudsmodtager følgende materiale elektronisk til Ministeriet for Børn og Undervisning:
 1) Regnskab for projektet eller aktiviteten underskrevet af tilskudsmodtagers ledelse og revideret i overensstemmelse med reglerne i kapitel 3.
 2) En projektrapport udarbejdet efter retningslinier i bevillingsbrevet om anvendelsen af tilskudsmidlerne, hvoraf det skal fremgå, hvordan og i hvilken grad formålet med tilskuddet er blevet opfyldt.
Stk. 4. Ved projekter eller aktiviteter, der strækker sig ud over ét regnskabsår, hvor tilskudsbeløbet er 500.000 kr. eller derover, eller hvor det er fastsat i bevillingsbrevet, skal tilskudsmodtager indsende delregnskab og delrapport til Ministeriet for Børn og Undervisning, jf. stk. 3. Delregnskab og delrapport skal indsendes senest 31. marts for det foregående regnskabsår, medmindre andet bestemmes i bevillingsbrevet.
Ved projektets eller aktivitetens afslutning indsender tilskudsmodtager endeligt regnskab og projektrapport til Ministeriet for Børn og Undervisning som fastsat i stk. 3.
 Stk. 5. Regnskabet og alle regnskabsbilag skal i overensstemmelse med bogføringsloven opbevares i 5 år fra udgangen af regnskabsåret og på begæring fremsendes til Ministeriet for Børn og Undervisning.
Kapitel 3 Revision § 3.  Statsinstitutioner, der revideres af Rigsrevisionen, skal aflægge regnskab efter § 2, og tilskudsmodtagers ledelse afgiver en erklæring, der omfatter punkterne i § 9, stk. 1.
 § 4. Kommunale institutioner, der er omfattet af en kommunal revisionsordning efter lov om kommunernes styrelse, eller institutioner under regionerne, der er omfattet af en revisionsordning efter lov om regioner m.v., skal aflægge regnskab efter § 2.
 Stk. 2. For tilskudsbeløb under 500.000 kr. afgiver tilskudsmodtagers ledelse en underskrevet erklæring, der omfatter punkterne i § 9, stk. 1.
 Stk. 3. Regnskab for tilskudsbeløb på 500.000 kr. og derover revideres særskilt af tilskudsmodtagers revisor i overensstemmelse med reglerne i §§ 712 i denne bekendtgørelse.
 § 5. Undervisningsinstitutioner, der skal indsende årsrapport til Ministeriet for Børn og Undervisning, skal aflægge regnskab for projektet eller aktiviteten efter § 2.
 Stk. 2. For tilskudsbeløb under 500.000 kr. afgiver tilskudsmodtagers ledelse en underskrevet erklæring, der omfatter punkterne i § 9, stk. 1.
 Stk. 3. Regnskab for tilskudsbeløb på 500.000 kr. og derover revideres særskilt af tilskudsmodtagers revisor i overensstemmelse med reglerne i §§ 712 i denne bekendtgørelse.
 § 6. Private eller selvejende institutioner, der ikke er omfattet af §§ 35, skal aflægge regnskab efter § 2.
Stk. 2. For tilskudsbeløb på under 100.000 kr. skal regnskabet enten gennemgås og underskrives af en regnskabskyndig person, som ikke behøver at være revisoruddannet, hvis den pågældende normalt udfører revisionslignende opgaver for tilskudsmodtager eller revideres af en statsautoriseret eller registreret revisor eller af et revisionsorgan, der udfører revision for kommuner eller regioner.
Gennemgangen eller revisionen udføres under iagttagelse af reglerne i §§ 712 i denne bekendtgørelse.
 Stk. 3. Regnskab for tilskudsbeløb på 100.000 kr. og derover revideres af en statsautoriseret eller registreret revisor eller af et revisionsorgan, der udfører revision for kommuner eller regioner, i overensstemmelse med reglerne i §§ 712 i denne bekendtgørelse.
 § 7.  Revisionen, jf. § 4, stk. 3, § 5, stk. 3 og § 6, stk. 3 samt gennemgang eller revision efter § 6, stk. 2, foretages i overensstemmelse med god offentlig revisionsskik, således som dette begreb er fastlagt i § 3 i lov om revisionen af statens regnskaber m.m. og nærmere præciseret nedenfor i stk. 2 og 3, samt i §§ 812.
Stk. 2. Ved revisionen efterprøves, om regnskabet er rigtigt, og om de dispositioner, der er omfattet af regnskabsaflæggelsen, er i overensstemmelse med forudsætningerne for de givne tilskud, love og andre forskrifter samt med indgåede aftaler og sædvanlig praksis.
Der foretages endvidere en vurdering af, om der er udvist sparsommelighed ved forvaltningen af de midler, der er omfattet af projektregnskabet.
 Stk.3. I tilfælde af revisorskift i projektperioden skal den tiltrædende revisor rette henvendelse til den fratrædende revisor, der har pligt til at oplyse grunden til fratrædelsen.
§ 8. Revisionens omfang afhænger af tilskudsmodtagers administrative struktur og forretningsgange, herunder den interne kontrol og andre forhold af betydning for regnskabsaflæggelsen.
Desuden har tilskuddets størrelse betydning for revisionens omfang.
§ 9. Ved revisionen skal revisor efterprøve, 1) om regnskabet er rigtigt, dvs. uden væsentlige fejl og mangler, 2) om tilskudsbetingelserne i bevillingsbrevet er opfyldte, 3) om tilskuddet er anvendt efter formålet, 4) om tilskudsmodtager har udvist sparsommelighed, og 5) om de oplysninger, som tilskudsmodtager har meddelt Ministeriet for Børn og Undervisning om opfyldelsen af resultatkravene, er dokumenterede.
 Stk. 2. Revisionen udføres ved stikprøvevise undersøgelser.
§ 10. Tilskudsmodtager skal give revisor de oplysninger, som må anses af betydning for bedømmelsen af regnskabet samt for revisors vurdering af forvaltningen, herunder mål og opnåede resultater.
Tilskudsmodtager skal give revisor adgang til at foretage de undersøgelser, denne finder nødvendige, og skal sørge for, at revisor får de oplysninger og den bistand, som revisor finder nødvendige for udførelsen af sit hverv.
§ 11. Bliver revisor opmærksom på lovovertrædelser eller tilsidesættelser af forskrifter af væsentlig betydning i forbindelse med midlernes forvaltning, påhviler det revisor straks skriftligt at give tilskudsmodtager meddelelse derom, samt påse, at denne inden 3 uger giver ministeriet meddelelse herom.
I modsat fald er det revisors pligt at orientere ministeriet.
Revisors skriftlige bemærkninger indsendes sammen med meddelelsen.
 Stk. 2. Det samme gælder, hvis revisor under sin revision eller på anden måde bliver opmærksom på, at aktivitetens eller projektets gennemførelse er usikker af økonomiske eller andre grunde.
§ 12. Det reviderede regnskab forsynes med en revisionspåtegning efter den for revisor gældende erklæringsbekendtgørelse, og det skal fremgå, at regnskabet er revideret i overensstemmelse med reglerne i denne bekendtgørelse.
Forbehold skal fremgå af påtegningen.
 Stk. 2. Revisor skal afgive en revisionsberetning med revisors vurdering og konklusion vedrørende den udførte revision, jf. § 9. Beretningen kan afgives i tilslutning til påtegningen eller i en revisionsprotokol.
 Stk. 3. Revisionsberetningen eller revisionsprotokollen indsendes elektronisk af tilskudsmodtager til Ministeriet for Børn og Undervisning sammen med det påtegnede regnskab.
Kapitel 4 Ikrafttrædelsesregler § 13. Bekendtgørelsen træder i kraft den 15. februar 2013 og har virkning for tilskud, der bevilges efter denne dato.
 Stk. 2. Bekendtgørelse nr. 278 af 24. april 2008 om regnskab og revision af Undervisningsministeriets puljemidler m.v. ophæves, men finder dog anvendelse for regnskab og revision af tilskud bevilget inden den 15. februar 2013.
Ministeriet for Børn og Undervisning, den 7. februar 2013 P.M.V.Lars Mortensen / Lone Basse Bilag 1 Finanslovskonti, der er omfattet af denne bekendtgørelse, samt oversigt over de underkonti, der ikke er omfattet, under hver af de nævnte finanslovskonti.
 Følgende finanslovkonti med de anførte undtagelser er omfattet af denne bekendtgørelse:
 § 20.19.01. Forsøgs- og udviklingsarbejde mv. i forbindelse med dagtilbud.
 § 20.19.02. Bedre kvalitet i dagtilbud.
 § 20.19.04. Udviklingsarbejde om kvalitet i dagtilbud (KID).
 § 20.29.01. Forsøgs- og udviklingsarbejde mv. i forbindelse med grundskolen.
 § 20.29.07. It i Folkeskolen.
 § 20.39.01. Forsøgs- og udviklingsarbejde mv. i forbindelse med erhvervsrettede ungdomsuddannelser, undtagen underkonto § 20.39.01.11. Statens selvforsikringsordning, underkonto § 20.39.01.21. Øget kvalitet i erhvervsuddannelserne, og underkonto § 20.39.01.56. Kvalitetsudviklingspulje.
 § 20.49.01. Forsøgs- og udviklingsarbejde mv. i forbindelse med gymnasiale uddannelser, undtagen underkonto § 20.49.01.11. Statens selvforsikringsordning, og underkonto § 20.49.01.20. Undervisning i udlandet.
 § 20.59.01. Forsøgs- og udviklingsarbejde mv. i forbindelse med andre ungdomsuddannelser, undtagen underkonto § 20.59.01.11. Statens selvforsikringsordning, og underkonto § 20.59.01.30. Igangsættelsestilskud til udslusning.
 § 20.71.41. Diverse tilskud, undtagen underkonto § 20.71.41.45. Tilskud til befordring i forbindelse med brobygning.
 § 20.77.03. Efteruddannelse.
 § 20.77.04. Udvikling af it-baserede danskundervisningsprogrammer.
 § 20.77.05. Sprogpraktik.
 § 20.77.06. Arbejdsmarkedsdansk.
 § 20.77.07. Alternative skoleforløb.
 § 20.79.01. Forsøgs- og udviklingsarbejde mv. i forbindelse med folkeoplysning samt voksen-, efter- og videreuddannelse, undtagen underkonto § 20.79.01.11. Statens selvforsikringsordning, underkonto § 20.79.01.25. Efteruddannelse af folkeskolelærere og skoleledere, underkonto § 20.79.01.35. Pulje til opsøgende FVU-arbejde, og underkonto § 20.79.01.75. Bedre rådgivning og vejledning.
 § 20.79.05. Puljer under EVE, undtagen underkonto § 20.79.05.35. Institutionstilskud til VEU-Centre.
 § 20.82.02. It-ydelser til uddannelsessektoren.
 § 20.84.21. Anden international virksomhed, undtagen underkonto § 20.84.21.25. Dansk-islandsk samarbejde, og underkonto § 20.84.21.40. Danske institutter i udlandet.
 § 20.89.01. Forsøgs- og udviklingsarbejde mv. i forbindelse med tværgående og internationale aktiviteter.
 § 20.89.03. Driftstilskud mv. til foreninger og organisationer.
