Resumé  


  

 A anmodede Rigshospitalet (R) om at få aktindsigt i de tilbud m.v., der af  

 forskellige private virksomheder blev afgivet til R i forbindelse med udbud  

 af  

 vedligeholdelsesarbejdet på R's udendørsarealer.
R afslog anmodningen under  

 henvisning til, at man generelt havde besluttet ikke at offentliggøre tilbud  

 fra og kontrakter med virksomhederne.
Afslaget blev indbragt for  

 Sundhedsministeriet  

 (S), som fastholdt afgørelsen under henvisning til offentlighedslovens § 13,  

 stk. 1, nr. 5 (det offentliges økonomiske interesser). Ministeriet  

 offentliggjorde  

 dog tilbudsgivernes navne.
Ombudsmanden fandt, at S' afgørelse hvilede på et utilstrækkeligt  

 grundlag, idet S ikke i forbindelse med afgørelsen havde henvist til  

 omstændigheder  

 eller forhold, der godtgjorde, at offentliggørelsen af de ønskede oplysninger  

 om priser m.v. rummede en nærliggende fare for, at R's økonomiske interesser  

 ville lide skade af betydning.
Der var således ikke på det foreliggende  

 grundlag hjemmel i offentlighedslovens § 13, stk. 1, nr. 5, til at  

 tilbageholde  

 oplysningerne.
 Ombudsmanden henstillede til ministeriet at tage sagen op til  

 fornyet overvejelse. (J. nr. 1990-1038-43).
 Aktindsigt i entreprisetilbud til Rigshospitalet vedrørende  

 terrænvedligeholdelse.
 En brancheforening klagede  

 til mig over Sundhedsministeriets afslag på at meddele foreningen aktindsigt  

 i  

 de tilbud m.v., der af forskellige private virksomheder blev afgivet til  

 Rigshospitalet i forbindelse med udbud af vedligeholdelsesarbejdet på  

 hospitalets udendørsarealer.
Det fremgik af sagen, at  

 Rigshospitalet i juni 1989 udbød vedligeholdelsen af hospitalets  

 udendørsarealer  

 i entreprise til en udvalgt kreds af entreprenører.
Entreprisen - der var  

 delt i 2 hovedområder - omfattede dels renholdelse og glatførebekæmpelse og  

 dels vedligeholdelse af grønne områder.
 Rigshospitalet traf i oktober  

 1989 beslutning om, hvilken entreprenør der skulle have arbejdet.
Samme måned rettede  

 foreningen henvendelse til Rigshospitalet og anmodede om oplysninger om de  

 afgivne  

 tilbud på entreprisen.
Dette afslog Rigshospitalet i november 1989, idet det  

 blev oplyst, at "(man) i forvejen (havde) besluttet ikke at oplyse  

 priserne i de afgivne tilbud".
 Herefter rettede  

 Håndværksrådet på brancheforeningens vegne henvendelse til Rigshospitalet,  

 idet rådet bl.a. anførte:
 "...
 Rigshospitalets beslutning om  

 at hemmeligholde de afgivne tilbud kan undre, bl.a. fordi det på  

 anlægsområdet  

 er normalt, at der er fuld offentlighed om de bydende, deres priser,  

 forbehold  

 m.v.
 Offentlighed omkring  

 tilbudsgivning fremmer konkurrencen blandt de bydende og giver samtidig  

 tilbudsgiverne mulighed for at bemærke, hvilke kriterier der lægges til grund  

 ved udvælgelsen af tilbud, hvilket ikke mindst har betydning, når udbyderen  

 er  

 en offentlig institution.
 På baggrund af ovenstående  

 skal Håndværksrådet anmode Rigshospitalet om snarest belejligt at give  

 oplysning om, hvilke firmaer, enkeltpersoner m.v. der ... afgav tilbud på  

 vedligeholdelse af Rigshospitalets udendørsarealer, hvad indholdet af  

 tilbuddene er, samt hvilken tilbudsgiver der blev udvalgt blandt de bydende.
..." Rigshospitalet nægtede  

 fortsat den ønskede aktindsigt og begrundede sin afgørelse således:
 "...
Rigshospitalet er i gang med  

 at etablere samarbejde med erhvervslivet på en lang række områder, og lægger  

 stor vægt på en diskretionspligt i relation til samarbejdspartnerne.  

 Rigshospitalet har derfor generelt besluttet ikke at offentliggøre kontrakter  

 med og tilbud fra virksomhederne.
Dette standpunkt ønsker Rigshospitalet også  

 at fastholde i forbindelse med udbuddet af terrænvedligeholdelse.
..." Håndværksrådet påklagede  

 afgørelsen til Sundhedsministeriet.
Det anførtes i klagen bl.a.:
 "...
 Væsentlige hensyn til det  

 offentliges økonomiske interesser ses ikke at forekomme i nærværende sag,  

 hvor  

 Rigshospitalet allerede har udvalgt en tilbudsgiver, hvorfor offentliggørelse  

 af prisoplysninger m.v. ikke kan skade kontraktforhandlinger el.lign.
 Herudover kan anføres, at det  

 er sædvanligt på bygge- og anlægsområdet, at der hersker fuld åbenhed om,  

 hvilke firmaer der afgiver tilbud på et bestemt arbejde, og hvad tilbuddet  

 nærmere indeholder af priser, forbehold m.v.
 Endelig forekommer det  

 uheldigt, at Rigshospitalets privatiseringsbestræbelser, som Håndværksrådet i  

 øvrigt finder positive, indebærer hemmeligholdelse af afgivne tilbud med  

 heraf  

 følgende risiko for utryghed hos de tilbudsgivere, der ikke vælges til  

 udførelse af det pågældende arbejde.
..." Sundhedsministeriet traf i  

 maj 1990 afgørelse i sagen.
I afgørelsen hed det:
 "...
 Rigshospitalet har afslået  

 anmodningen om aktindsigt under henvisning til offentlighedslovens § 13, stk.  

 1, nr. 5. Rigshospitalets begrundelse er, at en offentliggørelse af de  

 ønskede  

 oplysninger vil skade Rigshospitalets renommé som seriøs og troværdig  

 aftalepartner og afskære hospitalet fra at opnå særligt fordelagtige  

 kontraktvilkår.
 I skrivelsen af 10. januar  

 1990 påpeger Håndværksrådet, at ifølge offentlighedslovens § 13, stk. 1, nr.  

 5, kan alene væsentlige hensyn begrunde undtagelse fra retten til aktindsigt.  

 Sådanne væsentlige hensyn til det offentliges økonomiske interesser  

 forekommer  

 efter Håndværksrådets opfattelse ikke i denne sag.
 Offentlighedslovens § 13,  

 stk. 1, nr. 5, svarer til den tidligere offentlighedslovs § 2, stk. 2, nr. 3.  

 I  

 bemærkningerne hertil hedder det bl.a.:
"Man har ikke ment at  

 burde begrænse bestemmelsen til alene at omfatte forretningsvirksomhed.
Der  

 må  

 således være en vis begrænsning af offentlighedsprincippet, f.eks. med hensyn  

 til at afgive tilbud ...".
 Det er imidlertid  

 Håndværksrådets opfattelse, at bestemmelsen ikke kan påberåbes, når en  

 tilbudsgiver er blevet udvalgt, og forhandlingerne i den pågældende sag er  

 afsluttet.
I forbindelse med en sag om  

 aktindsigt, der var blevet indbragt for Folketingets ombudsmand, har  

 Justitsministeriet uddybet undtagelsesbestemmelsens rækkevidde.
I  

 Justitsministeriets udtalelse hedder det bl.a.:
 "I overensstemmelse med  

 de synspunkter, der i øvrigt må anlægges på fortolkningen af denne  

 bestemmelse,  

 kan det ikke antages, at bestemmelsen kun giver adgang til at tilgodese det  

 offentliges umiddelbare økonomiske interesser i forbindelse med den eller de  

 forhandlinger, de aktuelle dokumenter vedrører; også det offentliges  

 økonomiske  

 interesser i forbindelse med senere forhandlinger må anses for omfattet af  

 bestemmelsen" (cit. efter komm. off.lov, s. 176).
 Ombudsmanden har i en  

 udtalelse af 28. januar 1976 tiltrådt disse synspunkter.
 Herudover har Håndværksrådet  

 henvist til, at det er sædvane på bygge- og anlægsområdet at have åbenhed  

 omkring forhold ved offentligt udbud af arbejder.
 På baggrund af ovenstående  

 skal Sundhedsministeriet udtale, at undtagelsesbestemmelsen i  

 offentlighedslovens § 13, stk. 1, nr. 5, efter ministeriets opfattelse finder  

 anvendelse i det omhandlede tilfælde, for så vidt angår de afgivne tilbuds  

 indhold, priser m.v.
Derimod finder  

 Sundhedsministeriet ikke, at offentliggørelse af tilbudsgivernes navne vil  

 stride mod væsentlige hensyn til Rigshospitalets økonomi.
En fortegnelse over  

 tilbudsgivere ved Rigshospitalets udbud af terrænvedligeholdelse vedlægges.
..." Herefter klagede  

 brancheforeningen til mig.
Det var foreningens opfattelse, at  

 undtagelsesbestemmelsen  

 i offentlighedslovens § 13, stk. 1, nr. 5, ikke i dette tilfælde kunne  

 anvendes, for så vidt angår de afgivne tilbuds indhold, priser m.v.
I udtalelsen til mig i  

 anledning af klagen henholdt Sundhedsministeriet sig til sin afgørelse og den  

 herved givne begrundelse.
Ministeriet henviste herudover til en tidligere  

 (utrykt)  

 ombudsmandsudtalelse vedrørende aktindsigt i en kontrakt indgået mellem  

 Rigshospitalet og et EDB-firma.
 I en skrivelse til  

 brancheforeningen udtalte jeg følgende:
"Efter § 4, stk. 1, i  

 lov nr. 572 af 19. december 1985 om offentlighed i forvaltningen kan enhver  

 forlange at blive gjort bekendt med dokumenter i sager, der er indgået til  

 eller oprettet af en forvaltningsmyndighed.
Undtagelser fra adgangen til  

 aktindsigt følger af lovens kapitel 3.
 Efter § 13, stk. 1, nr. 5,  

 kan retten til aktindsigt begrænses i det omfang, det er nødvendigt til  

 beskyttelse af væsentlige hensyn til det offentliges økonomiske interesser,  

 herunder udførelsen af det offentliges forretningsvirksomhed.
 Gør det nævnte beskyttelseshensyn  

 sig kun gældende for en del af de afgivne tilbud, fremgår det af § 13, stk.  

 2,  

 at den pågældende skal gøres bekendt med dokumenternes øvrige indhold.
Adgangen til at gøre  

 undtagelse forudsætter, at retten til aktindsigt efter et konkret skøn findes  

 at burde vige for "væsentlige hensyn" til de  

 beskyttelsesinteresser,  

 der er angivet.
Anvendelsen af udtrykket væsentlige hensyn tilsigter at  

 tilkendegive, at en begæring om aktindsigt kun kan afslås, hvor der efter en  

 sådan konkret vurdering er nærliggende fare for, at de nævnte - det  

 offentliges  

 økonomiske - interesser vil lide skade af betydning.
Der henvises til  

 betænkning om offentlighedslovens revision nr. 857, 1978, s. 263, samt  

 Folketingstidende 1985/86, tillæg A, sp. 229.
 Det fremgår af sagens akter,  

 at baggrunden for at Rigshospitalet nægtede brancheforeningen aktindsigt var,  

 at hospitalet var i gang med at etablere samarbejde med erhvervslivet på en  

 lang række områder og i den forbindelse lagde stor vægt på diskretionshensyn.  

 Det var derfor besluttet generelt ikke at offentliggøre kontrakter med og  

 tilbud fra virksomheder.
 Rigshospitalets begrundelse  

 er af helt generel karakter og indeholder ingen oplysning om, hvilke  

 økonomiske skadevirkninger man mener vil indtræde, hvis der gives aktindsigt.
 Sundhedsministeriet har som  

 sin begrundelse for at fastholde afslaget på aktindsigt (bortset fra  

 oplysning om tilbudsgivernes navne) anført, at offentliggørelse af  

 oplysninger  

 om tilbudsstørrelser og forbehold m.v. vil skade Rigshospitalets renommé som  

 seriøs og troværdig aftalepartner og afskære hospitalet fra at opnå særligt  

 fordelagtige kontraktvilkår.
Det fremgår af mine  

 bemærkninger ovenfor om fortolkningen af § 13, stk. 1, nr. 5, at anvendelse  

 af denne undtagelsesbestemmelse forudsætter, at der sker en vis  

 konkretisering  

 af den økonomiske tabsrisiko for det offentlige.
En generel henvisning til  

 ønskeligheden af at kunne optræde som seriøs aftalepartner opfylder efter min  

 opfattelse ikke denne forudsætning - når der ses bort fra aktindsigt i  

 forbindelse med verserende kontraktforhandlinger.
 Jeg forstår da også  

 Sundhedsministeriets begrundelse således, at der mere konkret henvises til  

 tab, der vil opstå, hvis Rigshospitalet som følge af offentlighed om indgåede  

 aftaler afskæres fra i fremtiden at opnå særligt fordelagtige kontraktvilkår.
Begrundelsen hviler på to  

 påstande, som der ikke er redegjort nærmere for i sagen.
For det første at  

 Rigshospitalet faktisk kan opnå særligt fordelagtige kontraktvilkår på det  

 omhandlede område.
For det andet at aktindsigt og offentlighed vil afholde  

 fremtidige kontraktpartnere fra at tilbyde Rigshospitalet særligt favorable  

 vilkår.
Ombudsmanden har i tidligere  

 sager accepteret begrundelser for at anvende undtagelsesbestemmelsen i § 13,  

 stk. 1, nr. 5 (eller den tilsvarende bestemmelse i den tidligere  

 offentlighedslovs § 2, stk. 2, nr. 3) der er næsten enslydende med  

 Sundhedsministeriets begrundelse i denne sag.
Jeg henviser bl.a. til den sag,  

 som er omtalt i den kommenterede offentlighedslov ved Asbjørn Jensen m.fl.,  

 s.  

 174. I disse tidligere sager var der imidlertid redegjort nærmere for den  

 økonomiske tabsrisiko, herunder påstandene 1 og 2, og/eller der var tale om  

 kontraktsforhold af særegen karakter.
I denne sag fremstår henvisningen  

 til Rigshospitalets stilling ved fremtidige kontraktindgåelser med et så  

 abstrakt  

 indhold, at den samme begrundelse vil kunne anvendes til at afskære  

 aktindsigt i stort set alle, og i alle dele af indgåede kontrakter mellem  

 Rigshospitalet  

 og private firmaer.
Den givne begrundelse er således efter sit indhold  

 utilstrækkelig, idet den ikke henviser til omstændigheder eller forhold, der  

 godtgør, at offentliggørelse af de ønskede oplysninger om priser m.v. rummer  

 en sådan nærliggende fare for, at Rigshospitalets økonomiske interesser vil  

 lide skade af betydning, at der i offentlighedslovens § 13, stk. 1, nr. 5, er  

 hjemmel til at tilbageholde oplysningerne.
Hertil kommer, at  

 Håndværksrådet i denne sag har gjort gældende, at der på det omhandlede  

 erhvervsområde  

 - vedligeholdelse og renholdelse af anlæg m.v. - normalt hersker fuld  

 offentlighed  

 om afgivne tilbud.
Hvis det er rigtigt, er der ingen grund til at tro, at  

 offentliggørelse vil have skadelige virkninger for Rigshospitalet.
Hverken  

 Rigshospitalet eller Sundhedsministeriet har taget stilling til dette  

 anbringende.
