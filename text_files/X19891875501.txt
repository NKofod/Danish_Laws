Selskabet F og ejendomsmægler E indgik en overdragelses- og  

 franchiseaftale.
I forbindelse med hvilken, de aftalte et vederlag for  

 goodwill på 1.750.000 kr.
LR fandt ikke, at det mellem ejendomsmægleren og F  

 aftalte vederlag for så vidt angik goodwill, i skattemæssig henseende kunne  

 betragtes som vederlag for goodwill, men vederlag for påtagelse af en  

 konkurrence-klausul, der var forbundet med overdragelses- og  

 franchiseaftalen, og eventuel vederlag for opgivelse af retten ifølge  

 lejekontrakt.
LR lagde vægt på, at ejendomsmægleren reelt fortsatte  

 ejendomsmæglervirksomheden for egen regning og risiko blot under andet navn  

 og logo.
 Ligningsrådet blev anmodet om forhåndsbesked om følgende:
Kan Ligningsrådet bekræfte, at det, i forbindelse med indgåelsen af  

 overdragelses- og franchiseaftale mellem selskab F og ejendomsmægler E,  

 aftalte vederlag for goodwill på 1.750.000 kr. er skattefrit? Sagens omstændigheder er følgende:
I juli 1989 solgte E firmaet til selskabet F.
Samtidig aftales en  

 franchisekontrakt med E, hvorefter ejendomsmægleren indtræder i en  

 franchisekæde under et nærmere angivet navn, N-kæden.
 Overdragelsesaftalen og franchiseaftalen udgør en samlet aftale, hvor F  

 har betinget overdragelsen af ejendomsmæglerens samtidige accept af  

 franchiseaftalen.
 Overdrageren har ved indtræden i franchisekæden betinget sig en  

 vederlæggelse for den i overdragerens virksomhed oparbejdede goodwill.
Overdragelsen omfatter foruden maskiner, inventar og papirvarer med  

 videre, virskomhedens navn samt retten til det lejemål, som E hidtil har  

 drevet virksomheden fra.
Virksomhedens kreditorer og debitorer på  

 overdragelsesdagen er erhververen uvedkommende.
 Overdragelsessummen er aftalt til 2.000.000 kr., der fordeler sig således:
 Købesummen forfalder til kontant betaling den 25. september 1989 og  

 overdragelsestidspunktet er aftalt til den 1. oktober 1989.
Overdragelsesaftalen indeholder følgende konkurrenceklausul: Overdrageren  

 er uberettiget til i indtil 5 år efter den overdragelsesdag, der er fastsat i  

 nærværende aftale, direkte eller indirekte at drive selvstændig virksomhed  

 eller tage ansættelse i eller på anden måde bistå eller være økonomisk  

 interesseret i nogen virksomhed, der på Sjælland tilbyder serviceydelser, der  

 på noget tidspunkt har været ydet af Overdrageren i  

 ejendomsmæglervirksomhedens regi, eller som bliver ydet af Overdrageren som  

 franchisetager i henhold til den samtidigt hermed indgåede franchiseaftale.  

 Ophører denne franchiseaftale gælder ovenstående klausul også med hensyn til  

 de serviceydelser, som Overdrageren har ydet som Franchisetager.
Overdrageren  

 erklærer sig indforstået med den betydelige indskrænkning i Overdragerens  

 erhvervsmuligheder og erklærer sig vederlagt herfor gennem  

 goodwillbetalingen.
 Overtrædelse af konkurrenceklausulen udløser en konventionalbod.
 Ved franchiseaftalen forpligter franchisetageren E sig til i N-kæden at  

 drive virksomhed med formidling af fast ejendom og hermed beslægtede ydelser  

 under et af franchisegiver udarbejdet koncept.
Det fremgår endvidere af aftalen, at franchisetager er selvstændig erhvervsdrivende, der driver virksomhed  

 for egen regning og risiko, at franchisetager afholder samtlige udgifter til den løbende drift af  

 virksomheden, at franchisegiver ikke hæfter for franchisetagers forpligtelser, og at  

 franchisetager er forpligtet til overfor omverdenen herunder medarbejdere,  

 offentlige myndigheder, kreditorer og kunder at gøre det klart, at  

 franchisetager såvel økonomisk som juridisk er selvstændig og ikke kan  

 forpligte franchisegiver, at franchisetager er forpligtet til at betjene sig af et af franchisegiver  

 anvist pengeinstitut og forsikringsselskab samt handle pantebreve gennem en  

 af franchisegiver anvist formidler, at franchisetager er forpligtet til at leje de af franchisegiver anviste  

 kontorlokaler samt lease kontorinventar, herunder edb m.v. af franchisegiver, at franchisetager erlægger en nærmere fastsat royalty, beregnet som en vis  

 procentdel af den årlige bruttoomsætning, og at franchisetager ikke uden skriftlig aftale med franchisegiver kan  

 overdrage eller på anden måde overføre sine rettigheder i henhold til  

 aftalen.
Rettighederne falder ikke i arv.
 Overdragelses- og franchiseaftalen er af franchisetageren betinget af, at  

 det mellem F og franchisetageren aftalte vederlag for goodwill på 1.750.000  

 kr. ikke beskattes, hvilket ifølge allonge til franchiseaftalen ønskes  

 bekræftet ved en bindende forhåndsbesked:
 Ligningsrådet svarede:
I skattemæssig henseende er det efter rådets opfattelse afgørende, at  

 ejendomsmægler E fortsætter ejendomsmæglervirksomheden for egen regning og  

 risiko, blot under andet navn og logo.
Franchisegiver forpligtes hverken  

 direkte eller indirekte overfor kunder og andre med tilknytning til  

 virksomheden.
 Når det således af franchiseaftalen fremgår, at ejendomsmægler E  

 overdrager virksomheden til F til en nærmere fastsat sum, herunder særskilt  

 vederlag for goodwill , finder der efter rådets opfattelse i realiteten ingen  

 overdragelse af virksomheden, og hermed goodwill, sted, idet F ikke får  

 rådighed over virksomhedens aktuelle eller potentielle kundeportefølje.
 Det kan i den forbindelse særligt anføres, at ejendomsmæglere ifølge  

 bekendtgørelse om ejendomsmægleres og ejendomshandleres virksomhed § 3, stk.  

 1, kun må have et forretningssted, og ifølge § 3, stk. 2, må  

 ejendomsmæglervirksomhed ikke drives af aktieselskaber, anpartsselskaber,  

 andre selskaber med begrænset ansvar, fonde eller foreninger, hvorfor F er  

 afskåret fra at drive ejendomsmæglervirksomhed.
 Det er således efter det oplyste rådets opfattelse, at det mellem  

 ejendomsmægleren og F aftalte vederlag for så vidt angår goodwill i  

 skattemæssig henseende ikke kan betragtes som vederlag for goodwill, men  

 vederlag for påtagelse af den konkurrenceklausul, der er forbundet med  

 overdragelses- og franchiseaftalen, og eventuelt vederlag for opgivelse af  

 retten ifølge lejekontrakt, hvorfor vederlaget beskattes som særlig indkomst,  

 jf. lov om særlig indkomst § 2, stk. 1, nr. 14 og eventuelt nr. 5.
 (* 1) Afgørelsen er offentliggjort i SKAT 1989/11 side 879.
