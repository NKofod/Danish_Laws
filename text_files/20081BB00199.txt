Fremsat den 5. maj 2009 af Karina Lorentzen Dehnhardt (SF), Ole Sohn (SF), Karen Hækkerup (S) og Henrik Sass Larsen (S) Forslag til folketingsbeslutning om minimumsstraf for ulovlig våbenbesiddelse Folketinget pålægger regeringen at fremsætte et lovforslag, som indeholder en særlig regel for ulovlig besiddelse af skydevåben, og som tager sigte på situationer, hvor besiddelsen af skydevåbenet må antages at være led i eller udsprunget af gensidige opgør mellem grupper af personer, hvor der på begge sider bruges voldelige midler.
 Lovforslaget skal medføre, at den udmålte straf for førstegangstilfælde af ulovlig besiddelse af skydevåben vil medføre minimum 1 års ubetinget fængsel, hvis forholdet har relation til et bandeopgør.
 Folketinget pålægger endvidere regeringen at fremsætte et lovforslag, der skal sikre en langt bedre præventiv indsats over for bandekriminalitet.
Bemærkninger til forslaget På grund af den særlige situation i hovedstaden med daglige skyderier er Socialdemokraterne og Socialistisk Folkeparti parate til at skærpe straffen for ulovlig besiddelse af et skydevåben.
Straffen for ulovlig våbenbesiddelse skal give mindst 1 års ubetinget fængsel, såfremt forholdet har relation til et bandeopgør.
Hovedformålet er at få den våbenbærende person væk fra gaderne, da denne er til fare for andre.
Straffen skal være lang nok til, at vedkommende ikke står på gaden igen med et nyt skydevåben kort tid efter, og at der kan opnås en passende påvirkning af den dømte i kriminalforsorgens regi.
 Forslaget tager udgangspunkt i regeringens bandepakke, der ligeledes sigter på situationer, hvor besiddelsen af skydevåbenet må antages at være led i eller udsprunget af gensidige opgør mellem grupper af personer, hvor der på begge sider bruges voldelige midler.
Ved siden af strafskærpelsen ønsker Socialdemokraterne og Socialistisk Folkeparti, at der fremsættes forslag, der skal sikre en langt bedre kriminalpræventiv indsats.
At hæve straffe kan have gode effekter, men repræsenterer ikke en langtidsholdbar løsning, der giver et mindre kriminelt samfund.
Derfor er der brug for mere ambitiøse tiltag for at sikre forebyggelse af kriminalitet.
 Socialdemokraterne og Socialistisk Folkeparti erkender, at ønsket om en minimumsstraf på 1 år er et særligt tiltag, der er udsprunget af den nuværende situation i København, og finder derfor, at der skal indføres en revisionsklausul efter 2 år med henblik på at vurdere lovens effekt.
Skriftlig fremsættelse Karina Lorentzen Dehnhardt (SF):
 Forslag til folketingsbeslutning om minimumsstraf for ulovlig våbenbesiddelse.
(Beslutningsforslag nr.
B 199).
