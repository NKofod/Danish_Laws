Tillægsbetænkning afgivet af Beskæftigelsesudvalget den 21. marts 2012 Tillægsbetænkning over Forslag til lov om ændring af lov om sygedagpenge (Ændring af frister for anmeldelse af sygefravær og anmodning om sygedagpenge m.v. for bedre at udnytte den digitale indberetningsløsning (SDPI-løsningen) [af beskæftigelsesministeren (Mette Frederiksen)] 1. Ændringsforslag Enhedslistens medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 8. februar 2012 og var til 1. behandling den 23. februar 2012. Lovforslaget blev efter 1. behandling henvist til behandling i Beskæftigelsesudvalget.
Udvalget afgav betænkning den 14. marts 2012. Lovforslaget var til 2. behandling den 20. marts 2012, hvorefter det blev henvist til fornyet behandling i Beskæftigelsesudvalget.
Møder Udvalget har, efter at lovforslaget blev henvist til fornyet udvalgsbehandling, behandlet lovforslaget i 1 møde.
Dispensation fra § 8 a, stk. 2, i Folketingets Forretningsorden Udvalget anmoder om, at Folketinget dispenserer fra reglen i forretningsordenen om, at 3. behandling af lovforslaget ikke må finde sted, før 2 dage efter at offentliggørelsen af tillægsbetænkningen har fundet sted.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
 Et mindretal i udvalget (EL) indstiller lovforslaget til vedtagelse med det stillede ændringsforslag.
Enhedslistens medlemmer af udvalget ser lovforslaget som en konsekvens af, at der nu er indført digital sagsgang i forbindelse med anmeldelse af sygefravær og anmodning om sygedagpenge.
På den baggrund forekommer det meste af indholdet i lovforslaget at være rimeligt og fornuftigt.
 Men EL er kritisk over for de anmeldelses- og anmodningsfrister, som de syge bliver pålagt.
I dag har et a-kasse-medlem en uge til at anmode om sygedagpenge fra kommunen.
Efter lovforslaget skal medlemmet nu anmelde sygefravær til a-kassen på første sygedag og får først sygedagpenge fra anmeldelsesdagen, hvis anmeldelsen sker senere.
 EL kan ikke se nogen begrundelse for denne skærpelse, når a-kassen stadig har en uge til at anmelde sygefraværet til kommunen.
 EL deler KTOs og FTFs opfattelse af, at det er urimeligt, at der indføres en tidsfrist på 3 uger, hvor lønmodtagere, der har anmeldt sygefraværet rettidigt, men som ikke har modtaget et SDPI-underretningsbrev, skal anmode kommunen om sygedagpenge.
Det er uacceptabelt, at den syge kan miste sine sygedagpenge på grund af en teknisk fejl i SDPI-løsningen, eller fordi arbejdsgiveren eller a-kassen har begået fejl og ikke har opfyldt forpligtelsen til at sende anmeldelse af sygefravær eller anmodning om sygedagpenge.
Her bør i stedet gælde den almindelige 6-måneders-frist for krav på sygedagpenge.
 Såfremt ELs ændringsforslag bliver forkastet, kan EL ikke støtte lovforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
4. Ændringsforslag med bemærkninger Ændringsforslag Til § 1 Af et mindretal (EL):
 1) I den under nr. 5 foreslåede affattelse af § 38, stk. 3, ændres i 1. og 2. pkt. »3 uger« til: »6 måneder«.
[Anmodningsfrist på 6 måneder i stedet for 3 uger] Bemærkninger Til nr. 1 Lovforslaget rummer med den korte anmodningsfrist på 3 uger en mulighed for, at den syge kan miste sine dagpenge på grund af en teknisk fejl i SDPI-løsningen, eller fordi arbejdsgiveren eller a-kassen har begået fejl.
Derfor foreslås den almindelige 6-måneders-frist for krav på sygedagpenge i stedet.
 En oversigt over Folketingets sammensætning er optrykt i betænkningen.
Ane Halsboe-Larsen (S) Bjarne Laustsen (S) Henrik Sass Larsen (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Pernille Rosenkrantz-Theil (S) Nadeem Farooq (RV) Andreas Steenberg (RV) Finn Sørensen (EL) Eigil Andersen (SF) Özlem Sara Cekic (SF) Annette Vilhelmsen (SF) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
