Nr BTL 183 Betænkning over Forslag til lov om jernbanesikkerhed m.v.   

 Nr L 183 1995-96, 1. samling Afgivet af Trafikudvalget Afgivet: 19960411 Udvalget har behandlet lovforslaget i nogle møder og har herunder stillet  

 spørgsmål til trafikministeren, som denne har besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
Trafikministeren har over for udvalget tilkendegivet, at der ved  

 fastsættelsen af regler om sikkerhed på jernbaneområdet, jf. lovforslagets §  

 1, vil blive taget hensyn til opnåelsen af et højt sikkerhedsniveau på  

 jernbaneområdet.
Endvidere vil der blive taget hensyn til den tekniske  

 harmonisering af jernbanerne i EU med det formål at opnå teknisk bedre  

 muligheder for jernbanetransport mellem medlemsstaterne (interoperabilitet).  

 Trafikministeren vil inden udstedelsen af regler om jernbanesikkerhed efter §  

 1 gennemføre høring hos berørte parter, herunder  

 jernbaneinfrastrukturforvaltere og jernbanevirksomheder, om de påtænkte  

 regler.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse uændret.
 Et mindretal (Enhedslistens medlem af udvalget) indstiller  

 lovforslaget til vedtagelse med det stillede ændringsforslag.
 ÆndringsforslagAf et mindretal (EL):
 Til § 1 1) Stk. 2 affattes således:
 »Stk. 2. Trafikministeren kan implementere vedtagne EU-regler  

 i henhold til følgende procedurer:
 a) Udkast til administrativt fastsatte gennemførelsesbestemmelser for  

 direktiver, der efter deres natur ikke krævede et forhandlingmandat fra  

 Folketingets Europaudvalg forud for vedtagelsen i EU's Ministerråd,  

 rundsendes til Folketingets partier til høring.
b) Direktiver, der krævede forhandlingsmandat fra Folketingets  

 Europaudvalg forud for vedtagelsen i EU's Ministerråd, rundsendes til  

 Folketingets partier til høring.
Herefter skal der, såfremt mindst et af  

 Folketingets partier anmoder herom, fremsættes forslag til lov om  

 implementering af det pågældende direktiv, uanset at der er hjemmel til at  

 foretage gennemførelsen administrativt.« Bemærkninger Til nr. 1 Enhedslisten ønsker at bremse den generelle tendens til den  

 stigende administrative implementering af EU-retsakter.
Mindretallet kan her  

 referere til Politiken, som den 16. januar 1996 skrev at ». . . når nye  

 EU-direktiver omsættes til danske regler, sker det oftest uden at spørge  

 Folketinget.
Op mod 85 procent af direktiverne bliver aldrig til love, men  

 til bekendtgørelser gennemført administrativt af ministre og embedsmænd.
Det  

 viser analyser af de direktiver, der i 1994-95 blev udmøntet i danske love og  

 regler. 127 direktiver blev kun omsat i 27 love, men i hele 141  

 bekendtgørelser og andre administrative regler, fastslår et svar fra  

 Udenrigsministeriet til Folketingets Europaudvalg.« Helge Mortensen (S) nfmd.
Poul Andersen (S) Børge Bakholt (S) Søren  

 Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  

 Jette Gottlieb (EL) Arne Melchior (CD) fmd.
Svend Heiselberg (V) Jens  

 Løgstrup Madsen (V) Helge Sander (V) Erik Jacobsen (V) Kaj Ikast (KF) Brian  

 Mikkelsen (KF) Stefan G.
Rasmussen (KF) Ole Donner (DF) Fremskridtspartiet havde ikke medlemmer i udvalget.
