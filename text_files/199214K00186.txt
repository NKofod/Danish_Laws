Nr BTL 186 Betænkning over Forslag til lov om ændring af lov om mærkning og  

 oplysningspligt vedrørende forbrug af energi   

 Nr L 186 1992-93, 1. samling Afgivet af Det Energipolitiske Udvalg Afgivet: 19930331 Udvalget har behandlet lovforslaget i nogle møder og har herunder stillet spørgsmål til energiministeren, som denne har besvaret skriftligt.
 Endvidere har udvalget modtaget en skriftlig henvendelse fra Danske  

 Elværkers Forening.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret .
 Flertallet finder, at angivelse af husholdningsapparaters energi- og  

 ressourceforbrug er første trin på vejen til at mindske energiforbruget og  

 forbedre miljøet.
 Flertallet lægger i den forbindelse vægt på, at dette følges op med  

 udarbejdelse af normer for forbruget.
 Det er tilfredsstillende, at energiministeren vil fremsætte nationale  

 forslag til normer for husholdningsapparaters elforbrug i overensstemmelse  

 med Energi 2000. Ligeledes er det tilfredsstillende, at den danske regering i  

 EF vil fremme vedtagelse af forslag til fælles normer for  

 køle-/fryseapparater, som de første i en række af elforbrugende apparater.
 Målet er, at de europæiske forbrugere kan føle sig sikre på, at de  

 husholdningsapparater, de køber fremover, er billige i drift og har et lavt  

 elforbrug til gavn for miljøet.
 Et mindretal inden for flertallet (Venstres medlemmer af udvalget) ønsker  

 endvidere at gøre opmærksom på de meromkostninger, som lovforslaget  

 indebærer, jf. herved ministerens svar på spørgsmål 1.
Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet anfører,  

 at Folketingets Markedsudvalg forud for EF-Rådsmødet den 21. maj 1992 modtog  

 et bilag fra Udenrigsministeriet, dateret den 12. maj 1992 og journaliseret i  

 Markedsudvalget under alm.del - bilag 638. Bilaget vedrører Rådsdirektiv om  

 oplysning om angivelse af husholdningsapparaters energi- og ressourceforbrug  

 gennem mærkning og standardiseret oplysningsblad (KOM (91) 285, endelig  

 udgave). Af bilaget fremgår følgende om direktivet: »Der gennemføres  

 generel, obligatorisk energimærkning af husholdningsapparater som samlet set  

 har et væsentligt energiforbrug, og hvor der er en stor spredning i  

 apparaternes energiforbrug . . .« For mindretallet er formuleringen ». . . som samlet set har et  

 væsentligt energiforbrug . . .« den væsentligste passus.
Det er nemlig  

 her, denne lov går langt videre, end det er forudsat i EF-direktivet.
Denne  

 lov har ingen som helst nedre grænse for, hvilke produkter der skal være  

 omfattet af mærkningsreglerne.
Det betyder, at Folketinget (det danske  

 politiske flertal) nok en gang generer danske producenter og forbrugere med  

 strengere regler, end hvad andre EF-lande er forpligtet til, hvilket er en  

 dumhed.
 Lovforslaget vil med garanti blive modtaget med begejstring i  

 reklamebranchen, idet udbydere af elektriske apparater nu vil være nødt til  

 at anvende langt større annoncer for at kunne præsentere deres produkter.
Lovforslaget vil betyde ekstra omkostninger for danske detailhandlere,  

 grossister og producenter.
I denne tid med eksplosiv vækst i arbejdsløsheden  

 er der ikke brug for yderligere forringelse af konkurrenceevnen og yderligere  

 udhulning af virksomhedernes overlevelsesevne.
 Mindretallet skal derfor håbe, at denne lov hurtigt måtte blive ophævet  

 igen, inden den gør alt for meget skade.
