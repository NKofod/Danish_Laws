 I § 30, stk. 1, i lov nr. 121 af 25. marts 1970 om restaurations- og  

 hotelvirksomhed m.v. er det fastsat, at der i restaurations- og  

 hotelvirksomheder, der ikke har alkoholbevilling, ikke må 1) serveres stærke  

 drikke, 2) af gæster, værter eller betjening nydes stærke drikke i  

 serveringslokalerne eller 3) stilles lokaler til rådighed til nydelse af  

 stærke drikke.
Handelsministeriet har tidligere på forespørgsel udtalt, at dette forbud  

 efter handelsministeriets formening ikke er til hinder for, at der i medfør  

 af bestemmelserne i restaurations- og hotellovens § 22 gives  

 lejlighedstilladelse til servering med stærke drikke i forsamlingshuse eller  

 i lokaler, til hvis benyttelse der tidligere krævedes tilladelse i henhold  

 til beværterlovens § 1, stk. 7, men som nu omfattes af reglerne i  

 restaurations- og hotellovens § 1, stk. 1, nr. 3, og drives i henhold til  

 næringsbrev uden alkoholbevilling.
Heller ikke har man fundet, at der skulle  

 være noget til hinder for, at der i de omhandlede lokaler afholdes  

 familiefester og andre sammenkomster, der ikke har offentlig karakter, selv  

 om der nydes medbragte stærke drikke.
 Begrundelsen for handelsministeriets standpunkt er, at virksomhed som den  

 beskrevne i disse relationer ikke kan anses som »restaurations- og  

 hotelvirksomhed«.
 Der er nu overfor handelsministeriet rejst spørgsmål om, hvorvidt denne  

 forståelse af ovennævnte forbud også vil kunne finde anvendelse med hensyn  

 til idrætshaller og tilsvarende institutioner, der må anses for at træde i  

 stedet for de hidtidige forsamlingshuse.
 I denne anledning skal man meddele, at handelsministeriet må være  

 tilbøjeligt til at antage, at der intet er til hinder for, at disse  

 virksomheder, når der i det daglige ikke er adgang for offentligheden til  

 servering, udlejer lokaler til selskaber m.v., der selv sørger for  

 serveringen herunder af stærke drikke, eller at der meddeles  

 lejlighedstilladelse til servering med stærke drikke i disse lokaler.
 Handelsministeriet, den 21. september  

 1971.
 P.M.V.
 Knud Agbo.
 /Jens Selmer.
