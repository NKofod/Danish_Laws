Fremsat den 6. februar 2013 af ministeren for forskning, innovation og videregående uddannelser (Morten Østergaard) Forslag til Lov om ændring af SU-loven, lov om specialpædagogisk støtte ved videregående uddannelser og lov om befordringsrabat til studerende ved videregående uddannelser (Forenkling af udlandsstipendieordningen, udlandsstudielån, ophævelse af bestemmelser om støtte til særlige kompetenceudvidende forløb m.v.) § 1 I SU-loven, jf. lovbekendtgørelse nr. 661 af 29. juni 2009, som ændret bl.a. ved lov nr. 1524 af 27. december 2009, § 1 i lov nr. 78 af 27. januar 2010, lov nr. 581 af 1. juni 2010, lov nr. 561 af 06. juni 2011 og senest ved § 21 i lov nr. 326 af 11. april 2012, foretages følgende ændringer:
 1. § 1 a ophæves.
 2. I § 8, stk. 1, nr. 1, ændres »2.489 kr.« til: »2.800 kr. (2013-niveau)«.
 3. I § 8, stk. 1, nr. 2, og § 10 b, stk. 1, ændres »5.007 kr.« til: »5753 kr. (2013-niveau)«.
 4. I § 8, stk. 2, nr. 1, og § 25, stk. 1, 1. pkt., ændres »1.108 kr.« til: »1.274 kr. (2013-niveau)«.
 5. I § 8, stk. 2, nr. 2, og § 25, stk. 1, 2. pkt., ændres »3.211 kr.« til: »3.690 kr. (2013-niveau)«.
 6. I § 9 ændres »2.562 kr.« til: »2.943 kr. (2013-niveau)«.
 7. I § 10 ændres »6.607 kr.« til: »7.592 kr. (2013-niveau)«.
 8. I § 10 a, stk. 1, ændres »7.120 kr.« til: »8.180 kr. (2013-niveau)«.
 9. I § 10 b, stk. 2, ændres »2.000 kr.« til: »2.298 kr. (2013-niveau)«.
 10. I § 10 b, stk. 3, ændres »1.282 kr.« til: »1.473 kr. (2013-niveau)«.
 11. I § 11, stk. 1, ændres »1.954 kr.« til: »2.245 kr. (2013-niveau)«.
 12. I § 24, stk. 1, nr. 1, ændres »6.370 kr.« til: »7.318 kr. (2013-niveau)«.
 13. I § 24, stk. 1, nr. 2, ændres »7.870 kr.« til: »9.043 kr. (2013-niveau)«.
 14. I § 24, stk. 2, ændres »Fribeløbet er 15.908 kr. pr. måned (mellemste fribeløb)« til: »Mellemste fribeløb udgør 18.278 kr. (2013-niveau)«.
 15. I § 24, stk. 3, ændres »Fribeløbet er 30.619 kr. pr. måned (højeste fribeløb)« til: »Højeste fribeløb udgør 35.180 kr. (2013-niveau)«.
 16. I § 24, stk. 4, ændres »1.917 kr.« til: »2.203 kr. (2013-niveau)«.
 17. I § 24, stk. 10, ændres »5.227 kr.« til: »6.006 kr. (2013-niveau)«.
 18. I § 25, stk. 2, 1. pkt., ændres »273.644 kr.« til: »314.403 kr. (2013-niveau)«.
 19. I § 25, stk. 2, 3. pkt., ændres »583.966 kr.« til: »670.949 kr. (2013-niveau)«.
 20. I § 25, stk. 2, 4. pkt., ændres »478.171 kr.« til: »549.395 kr. (2013-niveau)«.
 21. I § 25, stk. 4, ændres »29.046 kr.« til: »33.372 kr. (2013-niveau)«.
 22. § 46, stk. 1, nr. 3, ophæves.
 23. Overskriften til afsnit I a affattes således:
»Udlandsstipendium og udlandsstudielån« 24. I § 46 a, stk. 1, indsættes efter »uddannelsesstøtte«: », jf. afsnit I,«.
 25. § 46 a, stk. 2 og 3, affattes således:
»Stk. 2. Uddannelsessøgende, der har ret til uddannelsesstøtte til studieophold i udlandet, jf. stk. 1, nr. 1, til uddannelser, der er udbudt efter lov om videregående kunstneriske uddannelsesinstitutioner og lov om maritime uddannelser, har ret til udlandsstipendium, hvis ministeren for forskning, innovation og videregående uddannelser har godkendt uddannelsen i udlandet.
Ministeren for forskning, innovation og videregående uddannelsers godkendelse af uddannelser, der er udbudt efter lov om videregående kunstneriske uddannelsesinstitutioner og som hører under Kulturministeriet, sker efter aftale med kulturministeren.
Stk. 3. Ministeren for forskning, innovation og videregående uddannelser kan efter forhandling med kulturministeren fastsætte nærmere regler om, hvilke hele videregående uddannelser på kandidatniveau i udlandet, jf. stk. 1, nr. 2, der kan gives udlandsstipendium til.
Ministeren for forskning, innovation og videregående uddannelser kan endvidere fastsætte regler om, at der kun gives udlandsstipendium til en hel videregående uddannelser på kandidatniveau i udlandet i en bestemt tidsperiode.« 26. I § 46 c, stk. 3, 1. pkt., indsættes efter »statstilskuddet eller bevillingen«: »og kan herunder fastsætte regler om omregning af fremmed valuta til danske kroner«.
 27. I § 46 d, stk. 4, indsættes efter »statstilskuddet eller bevillingen«: »og kan herunder fastsætte regler om omregning af fremmed valuta til danske kroner«.
 28. § 46 e - § 46 h ophæves og i stedet indsættes:
»§ 46 e.
Uddannelsessøgende, der har ret til udlandsstipendium, jf. § 46 c, stk. 1, og § 46 d, stk. 1, kan sammen med udlandsstipendiet efter ansøgning optage et udlandsstudielån som tilskud til betaling af studieafgiften til en uddannelsesinstitution i udlandet.
Stk. 2. Udlandsstudielånet udgør forskellen mellem den faktiske studieafgift, jf. regler fastsat i medfør af §§ 46 c og 46 d, og det beløb, der svarer til 1) statstilskuddet eller bevillingen, som den danske uddannelsesinstitution modtager for den uddannelsessøgende, der er optaget på uddannelsen, jf. § 46 c, stk. 2, eller 2) statstilskuddet eller bevillingen til danske uddannelsesinstitutioner for tilsvarende uddannelser, jf. § 46 d, stk. 2.
 Stk. 3. Det samlede udlandsstudielån kan højst udgøre 100.000 kr. (2013-niveau). Beløbet reguleres årligt efter § 12.
 Stk. 4. Den uddannelsessøgende skal angive med hvilket beløb, udlandsstudielånet skal optages.
 Stk. 5. Udlandsstudielånet forrentes og tilbagebetales efter §§ 33, 35 og 36 og regler fastsat i medfør heraf.
 Stk. 6. Ministeren for forskning, innovation og videregående uddannelser kan fastsætte nærmere regler for tildeling og udbetaling af udlandsstudielån.
§ 46 f.
Udlandsstipendium og udlandsstudielån tildeles foreløbigt, når den uddannelsessøgende opfylder betingelserne herfor.
 Stk. 2. Den endelige tildeling af udlandsstipendium og udlandsstudielån er betinget af, at studieafgiften er betalt til uddannelsesinstitutionen i udlandet.
 Stk. 3. For uddannelser på kandidatniveau og studieophold, der har længere varighed end 1 år, er den endelige tildeling af udlandsstipendium og udlandsstudielån for det andet år af uddannelsesperioden tillige betinget af, at den uddannelsessøgende dokumenterer sin studiemæssige fremdrift i udlandet.
 Stk. 4. Foreløbigt tildelt udlandsstipendium og udlandsstudielån, der ikke kan tildeles endeligt, kræves tilbagebetalt efter § 31 og regler fastsat i medfør heraf.
 Stk. 5. Ministeren for forskning, innovation og videregående uddannelser kan fastsætte nærmere regler om betingelserne for den endelige tildeling af udlandsstipendium og udlandsstudielån.
 § 46 g.  Udlandsstipendium og udlandsstudielån udbetales til den uddannelsessøgendes Nemkonto.
 Stk. 2. Ministeren for forskning, innovation og videregående uddannelser kan fastsætte nærmere regler om udbetaling af udlandsstipendium og udlandsstudielån, herunder om udbetalingsterminer.
§ 46 h.
Styrelsen kan hos uddannelsesinstitutioner, offentlige myndigheder og institutioner samt private institutioner indhente oplysninger om den uddannelsessøgende, der er nødvendige for tildeling og tilbagebetaling af udlandsstipendium og udlandsstudielån.
 Stk. 2. Styrelsen kan til uddannelsesinstitutionerne og til andre offentlige myndigheder videregive oplysninger om de uddannelsessøgende, der er nødvendige for vejledning og afgørelse om udlandsstipendium og udlandsstudielån.
 Stk. 3. Den uddannelsessøgende skal oplyse navn, adresse og personnummer ved ansøgning om udlandsstipendium og ved henvendelse i øvrigt i en sag til styrelsen og Statens Administration.
Stk. 4. Ministeren for forskning, innovation og videregående uddannelser kan fastsætte regler om 1) adgang til at indhente oplysninger efter stk. 1 og 2 og kan herunder fastsætte, hvilke oplysninger der skal gives i elektronisk form, 2) indhold og udformning af ansøgninger, 3) ansøgningsfrister, og 4) krav til den uddannelsessøgendes dokumentation for optagelse, forhåndsgodkendelse af merit, studieafgiften og den studiemæssige fremdrift i udlandet.
§ 46 i.
Afgørelser truffet af styrelsen efter afsnit I a kan ikke påklages til anden administrativ myndighed, jf. dog § 46 c, stk. 3, 2. pkt.
 Stk. 2. Følgende afgørelser eller dele af afgørelser truffet af styrelsen kan dog indbringes for Ankenævnet for Uddannelsesstøtten efter § 46, stk. 2 og 3:
 1) Retten til uddannelsesstøtte efter afsnit I til studieophold i udlandet som led i en dansk videregående uddannelser eller til en hel videregående uddannelse på kandidatniveau i udlandet, jf. § 46 a, stk. 1.
 2) Antallet af klip eller slutlånsrater, der er til rådighed ved uddannelsens start, jf. § 46 d, stk. 3.
 3) Den uddannelsessøgendes studiefremdrift, jf. § 46 f, stk. 3.
4) Tilbagebetaling af udlandsstipendium og udlandsstudielån, der ikke kan tildeles endeligt, jf. § 46 f, stk. 4.« 29. Afsnit II a ophæves.
§ 2 I lov om specialpædagogisk støtte ved videregående uddannelser, jf. lovbekendtgørelse nr. 210 af 1. marts 2007, som ændret ved § 2 i lov nr. 78 af 27. januar 2010, § 12 i lov nr. 1373 af 28. december 2011 og § 3 i lov nr. 514 af 4. juni 2012, foretages følgende ændringer:
 1. I § 3, stk. 2, nr. 3, udgår »og 5«.
 2. I § 4, stk. 1, nr. 3, indsættes efter »i gang med,: »og«.
3. I § 4, stk. 1, nr. 4, ændres »uddannelsesstøtte til, og« til: »uddannelsesstøtte til.« 4. § 4, stk. 1, nr. 5, ophæves.
 5. I § 12, stk. 1, udgår »og 5«.
§ 3 I lov om befordringsrabat til studerende ved videregående uddannelser, jf. lovbekendtgørelse nr. 353 af 14. marts 2007, som ændret ved lov nr. 551 af 6. juni 2007, § 3 i lov nr. 208 af 31. marts 2008, § 3 i lov nr. 78 af 27. januar 2010 og § 1 i lov nr. 1567 af 21. december 2010, foretages følgende ændring:
 1. § 1 a ophæves.
§ 4 Stk. 1. Loven træder i kraft den 1. juli 2013.
 Stk. 2. Lovens § 1, nr. 28, finder alene anvendelse for studieophold og hele uddannelser på kandidatniveau i udlandet, som den uddannelsessøgende påbegynder efter lovens ikrafttræden.
 Stk. 3. Ministeren for forskning, innovation og videregående uddannelser kan fastsætte regler om, hvornår uddannelsessøgende, der har ret til udlandsstudielån efter § 46 e som affattet ved denne lovs § 1, nr. 28, tidligst vil kunne søge om tildeling og udbetaling af udlandsstudielånet.
Bemærkninger til lovforslaget Almindelige bemærkninger Indholdsfortegnelse 1. Indledning Det foreslås at ændre ministeren for forskning, innovation og videregående uddannelsers bemyndigelse til at fastsætte regler om retten til udlandsstipendium, så der kan ske en harmonisering af betingelserne for godkendelse af hele kandidatuddannelser i udlandet til statens uddannelsesstøtte (SU) og til udlandsstipendium.
Det vil forenkle sagsbehandlingen og medvirke til at nedbringe sagsbehandlingstiden.
Udlandsstipendieordningen foreslås tillige suppleret med en ny lånemulighed i form af et udlandsstudielån, der højst udgør forskellen mellem udlandsstipendiets størrelse og den faktiske studieafgift på studieopholdet eller uddannelsen i udlandet.
Udlandsstudielånet forrentes og tilbagebetales på samme vilkår som det almindelige SU-lån.
 Der foreslås endvidere enkelte justeringer af SU-lovens bestemmelser om udlandsstipendium blandt andet som følge af regeringsskiftet i efteråret 2011 og de efterfølgende ressortændringer af 3. og 5. oktober 2011, hvor SU-området og ansvaret for majoriteten af de videregående uddannelser overgik til ministeren for forskning, innovation og videregående uddannelser.
Endelig benyttes lejligheden til formelt at ophæve bestemmelser i lov om statens uddannelsesstøtte (SU-loven), jf. lovbekendtgørelse nr. 661 af 29. juni 2009, lov om specialpædagogisk støtte ved videregående uddannelser, jf. lov nr. 210 af 1. marts 2007, og lov om befordringsrabat til studerende ved videregående uddannelser, jf. 353 af 14. marts, som vedrører forløb udbudt efter lov nr. 77 af 27. januar 2010 om særlige kompetenceudvidende forløb for nyuddannede.
Bestemmelserne har kun haft gyldighed i periode fra den 1. februar 2010 til og med den 31. januar 2012.
2. Forenkling af udlandsstipendieordningen og indførelse af udlandsstudielån 2.1. Baggrund 2.1.1. Udlandsstipendieordningen Udlandsstipendieordningen blev etableret med virkning fra den 1. juli 2008 som opfølgning på aftalen af 20. juni 2006 mellem den daværende regering (Venstre og Det Konservative Folkeparti) og Socialdemokraterne, Dansk Folkeparti og Det Radikale Venstre om fremtidens velstand, velfærd og investeringer i fremtiden (velfærdsaftalen) og aftalen af 2. november 2006 om udmøntning af globaliseringspuljen "opfølgning på velfærdsaftalen. Formålet med udlandsstipendieordningen er, at flere uddannelsessøgende får mulighed for at tilegne sig kompetencer på en udenlandsk uddannelse, og ordningen består af et stipendium som tilskud til dækning af betaling for undervisning på uddannelsesinstitutioner i udlandet.
Udlandsstipendium kan højst gives i 2 år og kan bruges enten til studieophold som led i en dansk videregåede uddannelse eller til en hel uddannelse på kandidatniveau i udlandet af op til 2 års varighed eller fordeles mellem disse.
2.1.2. Statusrapport af oktober 2009 I oktober 2009 offentliggjorde den daværende undervisningsminister en statusopgørelse over udlandsstipendieordningen, der beskrev erfaringerne fra de første 15 måneder med udlandsstipendieordningen, herunder hvordan de uddannelsessøgende og uddannelsesinstitutionerne oplevede ordningen i praksis, jf. bemærkningerne til lovforslag nr. 208 af 12. april 2007, der indførte udlandsstipendieordningen.
 På baggrund af statusopgørelsen blev der blandt andet ved lov nr. 581 af 1. juni 2010 og bekendtgørelse nr. 771 af 24. juni 2010 foretaget følgende justeringer af udlandsstipendieordningen:
  Det blev muligt at tidsbegrænse godkendelsen af de såkaldte ville-kunne-have-uddannelser, jf. nærmere under afsnit 2.2.1, til højst 2 år.
  Udlandsstipendieordningen var oprindeligt tilrettelagt sådan, at der kunne gives udlandsstipendium til hele kandidatuddannelser i udlandet med en normering på op til 2 år (120 ECTS-point). For at skabe større fleksibilitet i ordningen blev dette ændret, så der kan gives udlandsstipendium i op til 2 år til en kandidatuddannelse i udlandet, også selv om uddannelsen har en varighed på mere end 2 år.
 Der blev skabt mulighed for, at uddannelsessøgende kan finansiere studieafgifter i udlandet i forbindelse med deltagelse i Erasmus Mundus-uddannelser gennem udlandsstipendieordningen.
Det gælder også, selv om de uddannelsessøgende herved opnåede udlandsstipendium i mere end 2 år.
 Reglerne om omregningen af udenlandske studieafgifter til danske kroner blev ændret, så omregningen skete på baggrund af vekselkurserne som fastsat pr. 1. april og 1. oktober mod tidligere kun vekselkurserne som fastsat pr. 1. april.
Dette blev dog på baggrund af en afgørelse fra Folketingets Ombudsmand senere ændret til hver den 1. i udbetalingsmåneden eller den første bankdag herefter, jf. bemærkningerne til § 1, nr. 26 og 27.
  Ansøgningsproceduren blev ændret, så de uddannelsessøgende skal indsende dokumentation for studiemæssig fremdrift og afslutning direkte til Styrelsen for Videregående Uddannelse og Uddannelsesstøtte (tidligere Styrelsen for Statens Uddannelsesstøtte).
 Hertil kom en række mindre justeringer i bekendtgørelse nr. 455 af 8. juni 2009 om statens uddannelsesstøtte (SU-bekendtgørelsen), f.eks. i forhold til fristreglen for ansøgning om udlandsstipendium.
2.1.3. Evalueringsrapport af januar 2012 Som led i lovovervågningen af udlandsstipendieordningen har Ministeriet for Forskning, Innovation og Videregående Uddannelser i samarbejde med Kulturministeriet udarbejdet en evalueringsrapport, der blev offentliggjort den 25. januar 2012, jf. alm. del bilag 111, Udvalget for Forskning, Innovation og Videregående Uddannelser 2011-12. Rapporten konkluderer, at ordningen er en succes, idet flere uddannelsessøgende tager på studieophold i udlandet, og flere læser en hel kandidatuddannelse i udlandet efter indførelsen af udlandsstipendieordningen.
Evalueringen belyste dog også forskellige problemstillinger, som de uddannelsessøgende, uddannelsesstederne og de involverede ministerier havde gjort opmærksom på, herunder at sagsbehandlingstiden for ansøgning om udlandsstipendium til især hele uddannelser i udlandet på kandidatniveau var utilfredsstillende.
I forbindelse med evalueringen af udlandsstipendieordningen blev de uddannelsessøgende blandt andet spurgt om, hvor mange procent af deres studieafgift de fik dækket af udlandsstipendiet.
Evalueringen viste, at 38 pct. af de uddannelsessøgende på studieophold fik dækket mellem 76 og 100 pct. af studieafgiften, mens det samme var tilfældet for 43 pct. af de uddannelsessøgende på hele kandidatuddannelser.
Graden af egenfinansiering varierer mellem fagområder, og især uddannelsessøgende på samfundsvidenskabelige uddannelser (både studieophold og hele kandidatuddannelser) og tekniske fag (hele kandidatuddannelser) betaler en stor andel af studieafgiften selv.
Langt de fleste uddannelsessøgende har dog enten ingen egenfinansiering eller en egenfinansiering på under 25.000 kr. pr. semester. 77 pct. af de uddannelsessøgende på studieophold eller hele kandidatuddannelser skal således af med under 25.000 kr. i egenfinansiering pr. 30 ECTS-point  det vil sige under 100.000 kr. for en 2-årig uddannelse i udlandet.
De uddannelsessøgende oplyste i evalueringen, at de har skaffet finansiering til den del af studieafgifter, der ikke dækkes af udlandsstipendiet, via statens uddannelsesstøtte (stipendier, lån eller slutlån) og via egen opsparing og legater.
Mere end 40 pct. har fået bidrag fra familie/forældre, og ca. 30 pct. har måttet optage lån i Danmark.
De uddannelsessøgendes egenfinansiering dækker i denne sammenhæng både den del af undervisningsafgiften, som udlandsstipendiet eventuelt ikke har dækket, og andre ekstra udgifter, som de uddannelsessøgende kan have i forbindelse med et udlandsophold (bolig, rejse, forsikring mv.).
2.1.4. Handlingsplan for nedbringelse af sagsbehandlingstiderne på uddannelsesstøtteområdet Efter regeringsskiftet i efteråret 2011 blev der værksat et servicetjek af SU-systemet.
Det viste, at forskellige sagsområder på området, blandt andet SU og udlandsstipendium til uddannelsessøgende, der vil læse i udlandet, arbejdede med uacceptabelt lange sagsbehandlingstider.
Den 7. marts 2012 offentliggjorde ministeren for forskning, innovation og videregående uddannelser derfor en 2-årig handlingsplan med en række initiativer til at nedbringe sagsbehandlingstiderne.
På udlandsstipendieområdet omfatter initiativerne en optimering af sagsbehandlingen, opbygning af databasen "Fast Track" for allerede godkendte kandidatuddannelser, servicedeklaration, bedre vejledning, bedre it-understøttelse og regelforenkling.
 Handlingsplanen indeholder følgende forslag til regelforenkling:
  Ved ændring af SU-bekendtgørelsen kan sagsbehandlingstiden vedrørende studieaktivitetskontrol halveres, og reglerne om udbetalingsterminer for udlandsstipendium ændres, så det mindsker udlæg for de uddannelsessøgende for betaling af studieafgiften.
  Fremsættelse af forslag om ændring af SU-loven (dette forslag), der blandt andet sigter på at afskaffe den dobbelte godkendelse af kandidatuddannelser til både SU og udlandsstipendium, der findes i dag.
Handlingsplanen har allerede ført til kortere sagsbehandlingstider på udlandsområdet. 31 pct. af kandidatansøgningerne behandledes således i sommeren 2012 via Fast Track.
For disse ansøgninger var den gennemsnitlige sagsbehandlingstid på ca. 1 uge.
Sagsbehandlingstiden for andre ansøgninger var tilsvarende nede på under 2 måneder.
I forbindelse med studiestart, har der efterfølgende vist sig en mindre stigning af sagsbehandlingstiden, som dog forventes hurtigt afviklet.
 Endvidere er reglerne om udbetalingsterminer for udlandsstipendium med virkning for studieophold og hele kandidatuddannelser, der starter 1. juli 2012 eller derefter, ændret, jf. bekendtgørelse nr. 734 af 27. juni 2012. Dette er med til at mindske perioden med udlæg for de uddannelsessøgende for betaling af studieafgiften, jf. bemærkningerne til § 1, nr. 26 og 27.
 Det er forventningen, at afskaffelse af den dobbelte godkendelse af kandidatuddannelser til både SU og udlandsstipendium, der findes i dag, yderligere vil medføre administrative forenklinger og vil medvirke til nedbringelse af sagsbehandlingstider.
Som en del af betingelserne for, at en uddannelse i udlandet giver ret til SU, følger det af SU-bekendtgørelsens § 59, stk. 3, at uddannelsen skal give en erhvervskompetence, der umiddelbart kan finde almindelig anvendelse i Danmark, jf. afsnit 2.2. Dette tolkes således, at uddannelsen uden supplering umiddelbart skal give adgang til det danske arbejdsmarked og at uddannelsen har et erhvervssigte, der ikke må være for snævert, f.eks. sigte på erhverv med få specialister på landsplan.
Idet der kan være gode beskæftigelsesmuligheder inden for nicheerhverv, vil kravet om, at erhvervssigte ikke må være snævert, blive afskaffet.
2.2. Forenkling af udlandsstipendieordningen 2.2.1. Gældende ret Det følger af SU-lovens § 46 a, stk. 1, at uddannelsessøgende kan få udlandsstipendium som tilskud til betaling af studieafgift til en uddannelsesinstitution i udlandet, hvis de har ret til SU til studieophold i udlandet som en del af en dansk videregående uddannelser eller til en hel videregående uddannelse på kandidatniveau i udlandet.
 For så vidt angår SU og udlandsstipendium til studieophold som led i en dansk videregående uddannelse, følger det af SU-lovens § 46 a, stk. 3, at ministeren for forskning, innovation og videregående uddannelser efter forhandling med kulturministeren og økonomi- og erhvervsministeren kan fastsætte regler om hvilke uddannelser i udlandet, der kan gives udlandsstipendium til.
For så vidt angår udlandsstipendium til en hel videregående uddannelse på kandidatniveau i udlandet, følger det af SU-lovens § 46 a, stk. 2, at ministeren for forskning, innovation og videregående uddannelser efter forhandling med kulturministeren kan fastsætte regler om, hvilke uddannelser i udlandet, der kan gives uddannelsesstøtte til.
Det er i bemærkningerne til lovforslag nr.
L 208 af 12. april 2007 udførligt beskrevet, hvordan denne bemyndigelsesbestemmelse skulle anvendes.
På denne baggrund er det i SU-bekendtgørelsens § 83, stk. 1, fastsat, at Styrelsen for Videregående Uddannelser og Uddannelsesstøtte udarbejder en liste over hele uddannelser på kandidatniveau på udenlandske uddannelsesinstitutioner, der kan gives udlandsstipendium til.
Det fremgår endvidere af SU-bekendtgørelsens § 84, at der til uddannelser, der i Danmark udbydes efter kulturministerens godkendelse, kun gives udlandsstipendium, hvis uddannelsen er særskilt godkendt hertil.
Listen  også kendt som positivlisten  offentliggøres på styrelsens hjemmeside på adressen www.su.dk.
 Positivlisten, der indeholder mere end 3000 uddannelser/institutioner, består reelt af 5 forskellige lister:
  Toplisten, der består af omkring 100 institutioner opstillet på grundlag af QS World University Rankings.
  Samarbejdsaftalelisten, som omfatter uddannelser, som er dækket af universiteternes udvekslingsaftaler.
  Listen over de kunstneriske og kulturelle uddannelser, som på grund af arbejdsmarkedsforholdene og de ofte meget små miljøer i Danmark kun omfatter ganske få uddannelser.
  Listen over kandidatuddannelser, der er særligt relevante for professionsbachelorer.
  Den såkaldte ville kunne have-liste, der er opstillet på baggrund af de uddannelsessøgendes eget valg, som efterfølgende er godkendt af et universitet.
Ville-kunne-have-listen er udformet på baggrund af udtalelser fra institutionerne om, at institutionen ville kunne have godkendte en samarbejdsaftale om udveksling af uddannelsessøgende angående den konkrete uddannelse udlandet, selv om de aktuelt ikke har det.
Enhver ny uddannelse, der skal optages på listen, kræver således en høring af den danske uddannelsesinstitution, før der kan træffes afgørelse om udlandsstipendium.
Det faktum, at en uddannelse optræder på en af de fem positivlister, betyder dog ikke, at uddannelsen dermed også er godkendt til udlandsstipendium, idet det er betingelse for at få udlandsstipendium til en hel kandidatuddannelse, at uddannelsen tillige er godkendt til SU.
Der kræves således en dobbelt godkendelse af uddannelsen i form af en godkendelse af uddannelsen til SU samt en godkendelse af kandidatuddannelsen til udlandsstipendium.
Det følger af kapitel 17 i SU-bekendtgørelsen, at det er en betingelse for godkendelse af uddannelser i udlandet som SU-berettigende, at uddannelserne  er offentligt anerkendt i studielandet,  er tilrettelagt som heltidsundervisning,  ikke er tilrettelagt som fjernundervisning,  er af en sådan art, at den ville kunne godkendes i Danmark,  giver en erhvervskompetence, der umiddelbart kan finde almindelig anvendelse i Danmark,  har en sammenhængende varighed, der mindst svarer til et undervisningsår, og  er ulønnet.
2.2.2. Den foreslåede ordning For så vidt angår reglerne om SU og udlandsstipendium til en hel uddannelse på kandidatniveau foreslås det at ændre bemyndigelsesbestemmelsen i SU-lovens § 46 a, stk. 2, så den dels stemmer overens med ændringerne som følge af ressortomlægningen, dels giver ministeren for forskning, innovation og videregående uddannelser mulighed for at fastsætte regler, der afskaffer toplisten, samarbejdsaftalelisten, ville kunne have-listen og listen over kandidatuddannelser, der er særligt relevante for professionsbachelorer.
Kvaliteten af de udenlandske uddannelser sikres fremover ved godkendelsen af uddannelsen til SU.
Hermed slås kvalitetskravet til godkendelse til SU sammen med kvalitetskravet til godkendelse til udlandsstipendium.
Det betyder, at den dobbelte godkendelse afskaffes, og at kravene til godkendelse af uddannelser til SU og til udlandsstipendium for så vidt angår kandidatuddannelser bliver ens.
Ministeriet for Forskning, Innovation og Videregående Uddannelser forventer en løbende dialog med Danske Universiteter om, hvorvidt forslaget medfører væsentlige ændringer i kvaliteten af de hele uddannelser på kandidatniveau, der fremover godkendes til SU og udlandsstipendium.
Det foreslås dog, at de videregående uddannelser, som i dag står på listen over de kunstneriske og kulturelle uddannelser, fortsat skal kunne godkendes særskilt.
Dette skyldes, at der for disse uddannelser gør sig særlige hensyn gældende i forhold til dimensionering af uddannelserne.
Det gælder både de uddannelser, der hører under Kulturministeriet, og de uddannelser, der med ressortændringen blev overført til Ministeriet for Forskning, Innovation og Videregående Uddannelser.
Opretholdelsen af listen over kunstneriske og kulturelle uddannelser tjener først og fremmest et samfundsøkonomisk formål.
Listen skal bruges på nogle områder, hvor der er dimensionering af den danske uddannelse, og hvor antallet af ansøgere langt overstiger de fremtidige beskæftigelsesmuligheder.
Hvis der var fri adgang til i stedet at tage uddannelserne i udlandet, ville man i praksis omgå den af Folketinget fastsatte dimensionering.
For så vidt angår SU og udlandsstipendium til studieophold som led i en dansk videregående uddannelse foreslås det, at SU-lovens § 46, a, stk. 3, der omhandler ministerens bemyndigelse til at fastsætte regler om, hvilke uddannelser i udlandet, der kan gives udlandsstipendium til som led i en videregående uddannelse, ændres, så den bringes i overensstemmelse med de ressortændringer, der følger af regeringsskiftet pr. 5. oktober 2011, hvor videregående uddannelser under såvel Kulturministeriet som Økonomi- og Erhvervsministeren overgik til Ministeriet for Forskning, Innovation og Videregående Uddannelser.
Det er ikke hensigten i den forbindelse at foretage materielle ændringer i regler fastsat i medfør af den ændrede bestemmelse.
 Endelig foreslås det at præcisere hjemlen i SU-lovens § 46 c, stk. 3, og § 46 d, stk. 4, til at fastsætte nærmere regler om opgørelsen af den faktiske studieafgift, statstilskuddet eller bevillingen, så det fremgår klart, at ministeren for forskning, innovation og videregående uddannelser kan fastsætte regler om omregning af fremmed valuta til danske kr.
 Der henvises til lovforslagets § 1, nr. 24-27.
2.3. Udlandsstudielån 2.3.1. Gældende ret Der er efter gældende regler ikke mulighed for at få lån til dækning af den del af deltagerbetalingen, som ikke dækkes af udlandsstipendiet.
Det almindelige SU-lån, der gives sammen med stipendium efter SU-lovens afsnit I til delvis dækning af leveomkostningerne, udgør i 2013 2.943 kr. om måneden.
Uddannelsessøgende, der har opbrugt de stipendier (klip), der kan tildeles til uddannelsen, kan søge om slutlån til de sidste 12 måneder af uddannelsen.
Med satsen for 2013 udgør det månedlige slutlån 7.592 kr.
2.3.2. Den foreslåede ordning Det foreslås at indføre en mulighed for, at de uddannelsessøgende, der har ret til udlandsstipendium, kan optage et lån til hel eller delvis dækning af den del af den faktiske studieafgift, der ikke dækkes af udlandsstipendiet.
For at begrænse de uddannelsessøgendes samlede gældsbyrde foreslås det, at udlandsstudielånet højst kan optages med samlet 100.000 kr. (2013-niveau).
 Et stort antal uddannelsessøgende vil således gennem en kombination af stipendium og lån kunne få dækket den fulde studieafgift enten til et studieophold som led i en dansk videregående uddannelse eller til en hel uddannelse i udlandet på kandidatniveau.
Etablering af mulighed for udlandsstudielån vil formentlig få flere uddannelsessøgende til at læse i udlandet og få flere uddannelsessøgende til at vælge udenlandske top-universiteter.
En låneordning vil således i høj grad understøtte de uddannelsessøgende, som søger ind på dyre uddannelser, primært i de engelsksprogede lande såsom Storbritannien og USA.
Låneordningen vil også i høj grad rette sig mod uddannelsessøgende på samfundsvidenskabelige uddannelser, som udløser et relativt lavt taxameter, men hvor studieafgifterne i udlandet ofte er relativt høje.
Det foreslås, at udlandsstudielånet forrentes og tilbagebetales på samme vilkår som SU-lån og slutlån efter SU-lovens afsnit I.
Udlandsstudielånet vil således forrentes med virkning fra den første i måneden efter udbetalingstidspunktet.
I uddannelsesperioden forrentes gælden med 4,0 pct. årlig.
Efter uddannelsesperioden forrentes gælden med en årlig rente svarende til den til enhver tid fastsatte officielle diskonto med et procenttillæg eller et procentfradrag, der fastsættes på finansloven for det pågældende år.
Procenttillægget må ikke overstige 1. Med den gældende diskonto på 0,00 pct. og et procenttillæg, der er fastsat til 1, vil gælden således pt. forrentes med 1,0 pct.
Tilbagebetaling af lånet skal normalt begynde et år efter udløbet af det kalenderår, hvor uddannelsesperioden er ophørt.
 Der henvises til lovforslagets § 1, nr. 2-21, 23 og 28.
3. Ophævelse af bestemmeler om støtte til særlige kompetenceudvidende forløb for nyuddannede 3.1. Baggrund Som led i aftalen af 12. november 2009 om finansloven for 2010 blev den daværende regering (Venstre og Det Konservative Folkeparti) og Dansk Folkeparti enige om at gennemføre en ekstraordinær indsats for kommende dimittender fra kandidatuddannelser m.v. i form af etablering af særlige kompetenceudvidende forløb for nyuddannede i forlængelse af den igangværende uddannelse.
Initiativet, der etableredes ved lov nr. 77 af 27. januar 2010 om særlige kompetenceudvidende forløb for nyuddannede, trådte i kraft den 1. februar 2010 og løb i ét år.
Forløbene, der havde en varighed af højst 6 måneder, var ikke SU-berettigende, men det forudsattes i aftalen, at nyuddannede, der deltog i de særlige kompetenceudvidende forløb, kunne modtage støtte til forsørgelse i form af en ydelse, der i størrelse og vilkår svarede til SU.
Med en ændring af blandt andet SU-loven etableredes den særlige støtte med lov nr. 78 af 27. januar 2010.
3.2. Gældende ret I perioden fra den 1. februar 2010 til den 31. januar 2012 kunne deltagere i de særlige kompetenceudvidende forløb, der blev udbudt efter lov om særlige kompetenceudvidende forløb for nyuddannede, modtage uddannelsesstøtte i form af både stipendium og lån med beløb, der svarede til henholdsvis SU-stipendium med satsen for hjemme- eller udeboende og satsen for SU-studielån.
Deltagerne i de kompetenceudvidende forløb havde endvidere mulighed for at søge om stipendietillæg og supplerende lån til forsørgere og handicappede på samme vilkår og med beløb, der svarede til satsen for de stipendietillæg og supplerende lån, der gives til samme grupper sammen med SU-stipendium.
Endelig havde deltagerne i det særlige kompetenceudvidende forløb mulighed for at få specialpædagogisk støtte efter lov om specialpædagogisk støtte ved videregående uddannelser og befordringsrabat efter lov om befordringsrabat til studerende ved videregående uddannelser.
 Det følger af § 4 i lov nr. 78 af 27. januar 2010, at loven havde gyldighed til og med den 31. januar 2011 og fandt anvendelse for kompetenceudvidende forløb, som den nyuddannede påbegyndte i perioden fra den 1. februar 2010 til og med den 31. januar 2011. Nyuddannede, der var optaget på et særligt kompetenceudvidende forløb senest den 31. januar 2011 og fortsatte på forløbet efter den 31. januar 2011, ville således efter lovens gyldighedsperiode kunne få støtte til færdiggørelse af til forløbet.
3.3. Den foreslåede ordning De særlige kompetenceudvidende forløb for nyuddannede udbydes ikke længere og alle deltagere, der påbegyndte forløbene før den 31. januar 2012, har afsluttet disse.
Det foreslås derfor formelt at ophæve de ændringer af SU-loven, lov om specialpædagogisk støtte ved videregående uddannelser og lov om befordringsrabat til studerende ved videregående uddannelser, der følger af lov nr. 78 af 27. januar 2010.
 Der henvises til lovforslagets § 1, nr. 1, 22 og 29, § 2 og § 3.
4. Økonomiske og administrative konsekvenser for stat, regioner og kommuner Antages det, at ca. halvdelen af de studerende, som ikke får dækket hele deres studieafgift, vil benytte sig af låneordningen, vil ca. 700 studerende årligt låne i alt ca. 15 mio. kr.
Hertil kommer at en mulighed for at låne til den del af studieafgiften, der ikke dækkes af udlands-stipendiet, formentlig vil føre til en stigning i antallet af ansøgninger.
Eventuelle større udgifter til udlandsstipendier forudsættes at indebære tilsvarende mindreudgifter til uddannelsesinstitutionernes taxametre.
 Merudlånet har ingen direkte statsfinansielle konsekvenser, idet statens udlån over tid modsvares ved tilbagebetaling med renter, men manglende tilbagebetaling af lån kan medføre, at staten lider et tab.
 Det skønnes, at Styrelsen for Videregående Uddannelser og Uddannelsesstøtte vil have behov for 1,5 årsværk årligt til vejledning af studerende og uddannelsesstederne om lånemulighederne, tildeling og udbetaling af konkrete lån og håndtering af den stigende mængde ansøgninger, svarende til 1,1 mio. kr. om året fra og med 2013.
 Hertil kommer omkostninger i Uddannelsesministeriets It, som hører under Ministeret for forskning, Innovation og Videregående Uddannelser, på 0,2 mio. kr. årligt til afskrivninger og finansielle omkostninger i forbindelse med udvikling af it-understøttelse for udbetaling og inddrivelse af lån m.v. samt 0,2 mio. kr. årligt til drift og vedligeholdelse af systemet, i alt 0,4 mio. kr. om året fra og med 2013.
I alt skønnes udgifterne at andrage 1,5 mio. kr. om året.
Udgifterne afholdes indenfor ministeriets gældende ramme.
Ordningen vil tillige betyde merudgifter til administration for uddannelsesinstitutionerne i forhold til studieophold.
Det skønnes, at uddannelsesinstitutionernes administration af ordningen vil kræve ca. 1,5 årsværk, svarende til 1,1 mio. kr. om året fra og med 2013. Udgiften forudsættes afholdt indenfor uddannelsesinstitutionernes samlede tilskud.
5. Økonomiske og administrative konsekvenser for erhvervslivet Forslaget har ingen økonomiske eller administrative konsekvenser for erhvervslivet.
6. Administrative konsekvenser for borgerne Forenklingen af udlandsstipendieordningen forventes i kombination med de øvrige tiltag til nedbringelse af sagsbehandlingstiden, der er beskrevet i afsnit 2.1.4, at indebære væsentlig kortere ekspeditionstider ved tildelingen af SU og udlandsstipendier til uddannelse i udlandet.
7. Miljømæssige konsekvenser Forslaget har ingen miljømæssige konsekvenser.
8. Forholdet til EU-retten Forslaget indeholder ikke EU-retlige aspekter.
9. Hørte myndigheder og organisationer Udkast til lovforslag har været sendt i høring hos følgene myndigheder og organisationer m.m.: Akademikernes Centralorganisation, Ankenævnet for Uddannelsesstøtten, Danmarks Evalueringsinstitut, Danmarks Konservative Studerende, Danmarks Liberale Studerende, Dansk Arbejdsgiverforening, Dansk Erhverv, Dansk Industri, Danske Erhvervsskoler, Danske Handicaporganisationer, Danske Regioner, Danske Studerendes Fællesråd, Danske Universiteter, Datatilsynet, Det Centrale Handicapråd, Erhvervsakademiernes Rektorkollegium, Finansrådet, Frit Forum  Socialdemokratiske Studerende, Funktionærernes og Tjenestemændenes Fællesråd (FTF), Ingeniørforeningen i Danmark, Kommunernes Landsforening, Konkurrence- og forbrugerstyrelsen, Kulturministeriets Rektorer (KUR), Landsorganisationen i Danmark (LO), Lærerstuderendes landskreds, MVU-netværket, Nævnet om Støtteberettigende Uddannelser i Udlandet, Professionshøjskolernes Rektorkollegium, Pædagogstuderendes studieorganisation, Rektorkollegiet for de kunstneriske og kulturelle uddannelser, Rektorkollegiet for de maritime uddannelser, Rigsrevisionen, Rådet for Erhvervsakademiuddannelser og Professionsbacheloruddannelser, Rådet for Internationalisering af Uddannelser, Statens Administration, Styrelsen for Universiteter og Internationalisering og SU-rådet.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1, Den foreslåede ophævelse af SU-lovens § 1 a er en konsekvens af § 1, nr. 29, der ophæver SU-lovens afsnit II a.
 Der henvises til de almindelige bemærkninger afsnit 3.
 Til nr. 2-21.
Forslaget er en konsekvens af den under § 1, nr. 28, foreslåede § 46 e, stk. 2, der fastsætter højeste beløb, med hvilket udlandsstudielån kan optages.
Beløbsgrænsen er fastsat med satsen for 2013. For at undgå misforståelser med hensyn til lovens støttesatser og beløbsgrænser, foreslås det, at de eksisterende støttesatser og beløbsgrænser, der er angivet i 2008-niveau, jf. lov nr. 374 af 26. maj 2008, føres frem til 2013-niveau.
Som noget nyt foreslås det endvidere, at det ud for hver støttesats eller beløbsgrænse angives, at der er tale om 2013-niveau.
Herved undgås det, at der fremover opstår tvivl om, hvilken sats SU-lovens støttesatser og beløbsgrænser er angivet i.
 Med virkning fra den 1. januar 2014 reguleres satserne og beløbene på sædvanlig vis efter den gældende bestemmelse i SU-lovens § 12.
 Der henvises til de almindelige bemærkninger afsnit 2.
Til nr. 22 Den foreslåede ophævelse af SU-lovens § 46, stk. 1, nr. 3, er en konsekvens af § 1, nr. 29, der ophæver SU-lovens afsnit II a.
 Der henvises til de almindelige bemærkninger afsnit 3.
Til nr. 23 Ændringen af overskriften til SU-lovens afsnit I a er en konsekvensændring som følge af lovforslagets § 1, nr. 28, der nyaffatter SU-lovens § 46 e og indfører muligheden for at optage et udlandsstudielån ved siden af udlandsstipendiet.
 Der henvises til de almindelige bemærkninger afsnit 2.
Til nr. 24 Der er tale om en præcisering af den gældende bestemmelse, hvorefter udlandsstipendium, der tildeles efter SU-lovens afsnit I, kun gives til uddannelsessøgende, der har ret til statens uddannelsesstøtte, jf.
SU-lovens afsnit I.
Det er således en betingelse for at få ret til udlandsstipendium, at den uddannelsessøgende samtidig har ret til SU.
 Der henvises til de almindelige bemærkninger afsnit 2.
Til nr. 25 Nyaffattelsen af § 46 a, stk. 2, afspejler de ressortændringer, der skete om følge af regeringsskiftet i efteråret 2011, hvor ansvaret for majoriteten af alle videregående uddannelser inklusive de maritime videregående uddannelser, overgik til ministeren for forskning, innovation og videregående uddannelser.
På Kulturministeriets område overgik dog kun uddannelser ved Det Kgl.
Danske Kunstakademis Skoler for Arkitektur, Design og Konservering, Arkitektskolen i Aarhus, Designskolen i Kolding og Det Informationsvidenskabelige Akademi til Ministeriet for Forskning, Innovation og Videregående Uddannelser.
Bestemmelsen giver hjemmel til at fastsætte regler om, at udlandsstipendium til studieophold kan begrænses til uddannelser, der efter forhandling med kulturministerener er godkendt af ministeren for forskning, innovation og videregående uddannelser.
Med den foreslående affattelse af SU-lovens § 46 a, stk. 3, muliggøres det, at ministeren for forskning, innovation og videregående uddannelser kan fastsætte nye regler om retten til udlandsstipendium til en hel videregående uddannelse på kandidatniveau i udlandet.
Det er hensigten at fastsætte regler, hvorefter betingelserne for godkendelse af hele kandidatuddannelser i udlandet til SU og til udlandsstipendium følger godkendelsen af uddannelsen til SU, jf.
SU-bekendtgørelsens kapitel 17. Det er dog hensigten efter forhandling med Kulturministern at fastsætte regler om, at hele kunstneriske og kulturelle uddannelser på kandidatniveau i udlandet, lige som i dag skal godkendes særskilt for at give ret til udlandsstipendium.
Det kan gælde både de uddannelser, der hører under Kulturministeriet, og de uddannelser, der med ressortændringen blev overført til Ministeriet for Forskning, Innovation og Videregående Uddannelser.
Med nyaffattelsen indarbejdes også de ressortændringer, der er beskrevet ovenfor under bemærkningerne til den foreslåede affattelse af SU-lovens § 46 a, stk. 2.
 Der henvises til de almindelige bemærkninger afsnit 2.
Til nr. 26 og 27 SU-lovens § 46 c, stk. 3, og § 46 d, stk. 4, giver ministeren for forskning, innovation og videregående uddannelser hjemmel til at fastsætte nærmere regler om opgørelsen af den faktiske studieafgift, statstilskuddet eller bevillingen.
På denne baggrund fremgik det frem til den 1. juli 2010 af SU-bekendtgørelsens § 94, at Styrelsen for Videregående Uddannelser og Uddannelsesstøtte ved omregning af studieafgifter, der er angivet i udenlandsk valuta, benyttede den kurs, der var gældende den 1. april i udbetalingsåret.
Fra 1. juli 2010 frem til 30. juni 2012 indførtes halvårlige opdateringer, dvs. med den kurs, der gælder henholdsvis den seneste 1. april eller 1. oktober i udbetalingsåret.
Med kun en eller to faste udgangspunkter for omregningen af den faktiske studieafgift til udlandsstipendium i danske kroner har Folketingets Ombudsmand i forbindelse med behandlingen af en klage anført, at der er risiko for, at udsving i valutakurserne kan skabe en væsentlig difference mellem den studieafgift, der skal erlægges, og udlandsstipendiets størrelse.
Med bekendtgørelse nr. 734 af 27. juni 2012, blev SU-bekendtgørelsens § 94 derfor ændret, så studieafgifter, der er opgivet i fremmed valuta, omregnes til danske kroner på baggrund af valutakurserne som fastsat af Nationalbanken den 1. i udbetalingsmåneden eller den første bankdag herefter.
 I forbindelse med ombudsmandssagen har der imidlertid været rejst tvivl om, hvorvidt bestemmelserne i SU-lovens § 46 c, stk. 3, og § 46 d, stk. 4, giver tilstrækkelig hjemmel til SU-bekendtgørelsens § 94. Med den under § 1, nr. 26 og 27 foreslåede ændring af SU-lovens § 46 c, stk. 3, og § 46 d, stk. 4, foreslås det derfor at præcisere hjemlen, så det fremgår klart, at ministeren for forskning, innovation og videregående uddannelser kan fastsætte regler om omregning af fremmed valuta til danske kr.
 Der henvises til de almindelige bemærkninger afsnit 2.
Til nr. 28 Udlandsstipendiet til et studieophold i udlandet som led i en dansk videregående uddannelse udgør højst et beløb, som svarer til statstilskuddet eller bevillingen til den danske uddannelse, jf.
SU-bekendtgørelsen § 90. stk. 2. Udlandsstipendium til en hel uddannelse på kandidatniveau i udlandet, udgør højst det beløb, der svarer til statstilskuddet eller bevillingen til en tilsvarende uddannelse i Danmark.
Udlandsstipendiet vil således ikke i alle tilfælde kunne dække den faktiske studieafgift på uddannelsen i udlandet.
 Med nyaffattelsen af SU-lovens § 46 e, foreslås det indføre en mulighed for, at de uddannelsessøgende, der har ret til udlandsstipendium, kan optage et lån til hel eller delvis dækning af den del af den faktiske studieafgift, der ikke dækkes af udlandsstipendiet, jf. den foreslåede affattelse af SU-lovens § 46 e, stk. 1 og 2.
 Lånet foreslås højst at kunne optages med samlet 100.000 kr. (2013-niveau), jf. den foreslåede affattelse af SU-lovens § 46 e, stk. 3.
Efter den foreslåede affattelse af SU-lovens § 46 e, stk. 4, skal den uddannelsessøgende angive med hvilket beløb, udlandsstudielånet skal udbetales.
Den uddannelsessøgende behøver således ikke at søge om tildeling af det højst mulige udlandsstudielån.
Det foreslås med affattelsen af § 46 e, stk. 5, at udlandsstudielånet forrentes og tilbagebetales på samme vilkår som SU-lån og slutlån efter SU-lovens afsnit I.
Udlandsstudielånet vil således forrentes med virkning fra den første i måneden efter udbetalingstidspunktet.
I uddannelsesperioden forrentes gælden med 4,0 pct. årlig.
Efter uddannelsesperioden forrentes gælden med en årlig rente svarende til den til enhver tid fastsatte officielle diskonto med et procenttillæg eller et procentfradrag, der fastsættes på finansloven for det pågældende år.
Procenttillægget må ikke overstige 1. Tilbagebetaling af lånet skal normalt begynde et år efter udløbet af det kalenderår, hvor uddannelsesperioden er ophørt.
Tilbagebetaling af studielån efter SU-loven administreres  på bagrund af en aftale  af Statens Administration.
Med den foreslåede affattelse af SU-lovens § 46 e, stk. 6, bemyndiges ministeren for forskning, innovation og videregående uddannelser til at fastsatte nærmere regler for tildeling og udbetaling af udlandsstudielånet.
Det er hensigten blandt andet at fastsætte regler, hvorefter tildelt udlandsstudielån først kan udbetales, når låntager har anmodet herom gennem styrelsens elektroniske selvbetjeningssystem, minSU.
 Som konsekvens af nyaffattelsen af SU-lovens § 46 e, foreslås de gældende §§ 46 e - § 46 h i SU-loven af ordenshensyn nyaffattet som SU-lovens § 46 f - § 46 i.
 Nyaffattelsen af SU-loven § 46 f svarer - ud over tilføjelsen af udlandsstudielån - til den gældende § 46 e i SU-loven.
For at undgå misbrug af ordningen foreslås det i SU-lovens § 46 f, stk. 1, at udlandsstipendium og udlandsstudielån tildeles foreløbigt, når den studerende opfylder betingelserne herfor, jf.
SU-lovens § 46 a og - for så vidt angår udlandsstipendium til en hel uddannelse på kandidatniveau i udlandet - SU-lovens § 46 d, stk. 3.
 Med den foreslåede affattelse af SU-lovens § 46 f, stk. 2, foreslås det, at tildeling af udlandsstipendiet først sker, når den studerende ved kvittering eller lignende har dokumenteret, at studieafgiften til studieopholdet eller uddannelsen på kandidatniveau er betalt til den udenlandske uddannelsesinstitution.
Med den foreslåede affattelse af SU-lovens § 46 f, stk. 3, foreslås det som en yderligere betingelse, der kun gælder for uddannelser på kandidatniveau og studieophold, der har længere varighed end ét år, at den endelige tildeling af udlandsstipendium og udlandsstudielån for det andet år af uddannelsesperioden gøres betinget af den studerendes studiemæssige fremdrift i udlandet.
Udlandsstipendium og udlandsstudielån, der er udbetalt for andet år af studieopholdet eller uddannelsen på kandidatniveau, betragtes således som en foreløbig udbetaling, indtil første år af studieopholdet eller uddannelsen på kandidatniveau er gennemført.
Med den foreslåede affattelse SU-lovens § 46 f, stk. 4, foreslås det, at udlandsstipendium og udlandsstudielån, der ikke kan tildeles endeligt, kræves tilbagebetalt på samme vilkår som anden uddannelsesstøtte, der ikke kan tildeles endeligt, jf.
SU-lovens § 31, og regler fastsat i medfør heraf.
Det betyder blandt andet, at udlandsstipendiet og udlandsstudielånet skal betales tilbage senest den 1. i den måned, der følger to måneder efter, at tilbagebetalingskravet er rejst.
Statens Administration kan dog bestemme en afdragsordning over en periode på højst tre år.
Det til enhver tid skyldige beløb, herunder misligholdt gæld, forrentes med en årlig rente, der svarer til den, der følger af lov om renter ved forsinket betaling.
Renten tilskrives månedligt.
Med den foreslåede affattelse af SU-lovens § 46 f, stk. 5, forslås det at bemyndige ministeren for forskning, innovation og videregående uddannelser til at fastsætte regler om betingelserne for den endelige tildeling af udlandsstipendium og udlandsstudielån.
Det er hensigten blandt andet at fastsætte regler om frister for den studerendes indsendelse af dokumentation for betaling af studieafgiften og om krav til den studerendes studiefremdrift, jf.
SU-bekendtgørelsen § 89.
 Nyaffattelsen af SU-loven § 46 g svarer - ud over tilføjelsen af udlandsstudielån - til den gældende § 46 f i SU-loven.
 Med den foreslåede affattelse SU-lovens § 46 g, stk. 1, foreslås det, at udlandsstipendium og udlandsstudielån udbetales til den studerendes Nemkonto.
Med den foreslåede affattelse af SU-lovens § 46 g, stk. 1, kan ministeren for forskning, innovation og videregående uddannelse fastsætte nærmere regler om udbetalingen af udlandsstipendium og udlandsstudielån, herunder om udbetalingsterminer.
Det er hensigten blandt andet at fastsætte regler om, at udlandsstipendium normalt højst kan udbetales for ét år ad gangen, jf.
SU-bekendtgørelsen § 91, stk. 1.
 Nyaffattelsen af SU-loven § 46 h svarer - ud over tilføjelsen af udlandsstudielån - til den gældende § 46 g i SU-loven.
Med den foreslåede affattelse af SU-lovens § 46 h, stk. 1, foreslås det, at styrelsen kan indhente oplysninger fra andre offentlige myndigheder og institutioner samt private institutioner til brug for afgørelse om ret til udlandsstipendium og udlandsstudielån.
Det drejer sig blandt andet om oplysninger om forhåndsgodkendelse af merit.
Med den foreslåede affattelse af SU-lovens § 46 h, stk. 2, foreslås det, at uddannelsesinstitutionerne bistår efter SU-lovens § 43 og regler fastsat i medfør heraf styrelsen ved tildeling af SU.
Denne bistand består blandt andet i en pligt til at vejlede de studerende om SU.
Da udlandsstipendium fungerer i samspil med SU og derfor også er omfattet af uddannelsesinstitutionernes vejledningsforpligtelse, foreslås det, at styrelsen også kan videregive oplysninger om studerende til uddannelsesinstitutioner og andre offentlige myndigheder, hvis oplysningerne er nødvendige for at sikre en korrekt vejledning om udlandsstipendium.
Der vil blandt andet blive tale om at videregive oplysninger om perioden for tildeling af udlandsstipendium.
Den foreslåede affattelse af SU-lovens § 46 h, stk. 4, der svarer til SU-lovens § 41, er nødvendig, dels fordi tildeling af udlandsstipendium og udlandsstudielån knytter sig til retten til SU, dels fordi udlandsstipendium og udlandsstudielån, der ikke kan tildeles endeligt, tilbagebetales, administreres og forrentes på samme måde som anden uddannelsesstøtte, der ikke kan tildeles endeligt, jf. lovens § 31 og regler fastsat i medfør heraf.
Det er således et krav, at modtagere af udlandsstipendium og udlandsstudielån kan identificeres på samme måde som SU-modtagere.
 Med den foreslåede affattelse af SU-lovens § 46 h, stk. 5, bemyndiges ministeren for forskning, innovation og videregående uddannelser til at kunne fastsætte regler om adgang til at indhente oplysninger efter stk. 1 og 2 og herunder at fastsætte, hvilke oplysninger der skal gives i elektronisk form, indhold og udformning af ansøgninger, ansøgningsfrister og krav til den studerendes dokumentation for optagelse, studieafgift og studiefremdrift.
I forbindelse med nyaffattelsen af SU-lovens § 46 h som § 46 i benyttes lejligheden til at præcisere den gældende retsstilling, hvorefter der blandt andet ikke kan klages til Ankenævnet for Uddannelsesstøtten over den del af afgørelsen om udlandsstipendium, der omhandler godkendelsen af uddannelsen i udlandet til udlandsstipendium.
Bestemmelsen afskærer således den administrative klageadgang for afgørelser om udlandsstipendier, som Styrelsen for Videregående Uddannelser og Uddannelsesstøtte har truffet.
Dette svarer til, hvad der gælder for afgørelser om SU til uddannelse i udlandet efter SU-bekendtgørelsens kapitel 17. Der gives dog mulighed for at klage til Ankenævnet for Uddannelsesstøtte over følgende af styrelsens afgørelser:
 Afgørelse om hvorvidt den uddannelsessøgende har ret til SU til studieophold i udlandet efter SU-bekendtgørelsens § 65 eller til en uddannelse på kandidatniveau efter lovens § 4, stk. 1, og regler fastsat i medfør heraf, jf.
SU-lovens § 46 a, stk. 1.
  Afgørelser om, hvorvidt kravene til den uddannelsessøgendes studiemæssige fremdrift er opfyldt, jf. den under § 1, nr. 28, foreslåede affattelse af § 46 f, stk. 3.
  Afgørelser om, hvorvidt den uddannelsessøgende opfylder betingelsen om at skulle have et vist antal stipendieklip eller slutlånsrater til rådighed for at få ret til udlandsstipendium til en hel uddannelse på kandidatniveau, jf. den under § 1, nr. 28, foreslåede affattelse af § 46 d, stk. 3.
  Afgørelser om forrentning og tilbagebetaling af udlandsstipendium, der ikke kan tildeles endeligt som følge af manglende dokumentation for betaling af studieafgiften eller på grund af manglende studiefremdrift, jf. den under § 1, nr. 28, foreslåede affattelse af § 46 f, stk. 4.
 Der henvises til de almindelige bemærkninger afsnit 2.
Til nr. 29 Med forslaget ophæves SU-lovens bestemmelser afsnit II a om støtte til særlige kompetencegivende forløb, der er udbudt efter lov nr. 77 af 27. januar 2010 om særlige kompetencegivende forløb for nyuddannede.
Disse forløb blev udelukkende udbudt i perioden fra den 1. januar 2011 til og med den 31. januar 2012, og bestemmelserne i SU-loven havde kun gyldighed til og med den 31. januar 2012. Af ordenshensyn foreslås det derfor, at bestemmelserne ophæves.
 Der henvises til de almindelige bemærkninger afsnit 3.
Til § 2 Til nr. 1 Ændringen i § 2, nr. 1, er konsekvenser af ophævelsen § 4, stk. 1, nr. 5, i lov om specialpædagogisk støtte ved videregående uddannelser.
 Der henvises i øvrigt til bemærkningerne til § 1, nr. 1, samt afsnit 3 i de almindelige bemærkninger.
Til nr. 2 Ændringen i § 2, nr. 2, er konsekvenser af ophævelsen af § 4, stk. 1, nr. 5, i lov om specialpædagogisk støtte ved videregående uddannelser.
 Der henvises i øvrigt til bemærkningerne til § 1, nr. 1, samt afsnit 3 i de almindelige bemærkninger.
Til nr. 3 Ændringen i § 2, nr. 3, er konsekvenser af ophævelsen § 4, stk. 1, nr. 5, i lov om specialpædagogisk støtte ved videregående uddannelser.
 Der henvises i øvrigt til bemærkningerne til § 1, nr. 1, samt afsnit 3 i de almindelige bemærkninger.
Til nr. 4 Med forslaget ophæves de ændringer i lov om specialpædagogisk støtte ved videregående uddannelser, der blev fortaget ved lov nr. 78 af 27. januar 2010. Loven indsatte § 4, stk. 1, nr. 5, og gjorde det muligt at give specialpædagogisk støtte til uddannelsessøgende, der deltog i særligt kompetenceudvidende forløb, der blev udbudt efter lov om særlige kompetenceudvidende forløb.
Disse forløb blev udelukkende udbudt i perioden fra den 1. januar 2011 til og med den 31. januar 2012, og ændringerne i lov om specialpædagogisk støtte havde kun gyldighed til og med den 31. januar 2012. Af ordenshensyn foreslås det derfor i § 2, nr. 4, at § 4, stk. 1, nr. 5, i lov om specialpædagogisk støtte ved videregående uddannelser ophæves.
 Der henvises i øvrigt til bemærkningerne til § 1, nr. 1, samt afsnit 3 i de almindelige bemærkninger.
Til nr. 5 Ændringen i § 2, nr. 5, er konsekvenser af ophævelsen af § 4, stk. 1, nr. 5, i lov om specialpædagogisk støtte ved videregående uddannelser.
 Der henvises i øvrigt til bemærkningerne til § 1, nr. 1, samt afsnit 3 i de almindelige bemærkninger.
Til § 3 Til nr. 1 Med forslaget ophæves de ændringer i lov befordringsrabat til studerende ved videregående uddannelser, der blev fortaget ved lov nr. 78 af 27. januar 2010. Loven indsatte § 1 a og gjorde det muligt at give befordringsrabat til uddannelsessøgende, der deltog i særligt kompetenceudvidende forløb, der blev udbudt efter lov om særlige kompetenceudvidende forløb.
Disse forløb blev udelukkende udbudt i perioden fra den 1. januar 2011 til og med den 31. januar 2012, og ændringerne i lov befordringsrabat til studerende ved videregående uddannelser havde kun gyldighed til og med den 31. januar 2012. Af ordenshensyn foreslås det derfor i § 3, nr. 1, at § 1 a i lov befordringsrabat til studerende ved videregående uddannelser ophæves.
 Der henvises i øvrigt til bemærkningerne til § 1, nr. 1, samt afsnit 3 i de almindelige bemærkninger.
Til § 4 Det foreslås at loven træder i kraft den 1. juli 2013. Lovforslagets bestemmelser om udlandsstudielån, jf. lovens § 1, nr. 28, der nyaffatter SU-lovens § 46-e-h, foreslås at finde anvendelse for studieophold og hele uddannelser på kandidatniveau i udlandet, som den uddannelsessøgende påbegynder den 1. juli 2013 eller senere.
Det foreslås endvidere, at ministeren for forskning, innovation og videregående uddanneler kan fastsætte regler om, hvornår uddannelsessøgende, der fra den 1. juli 2013 vil få ret til udlandsstudielån efter den under § 1, nr. 28, foreslåede affattelse af § 46 e, tidligst vil kunne indgive ansøgning om tildeling og udbetaling af udlandsstudielånet.
Baggrunden herfor er hensynet til den nødvendige it-udvikling i forhold til ansøgning om og udbetaling af udlandsstudielånet, der ikke kan garanteres klar til lovens ikrafttræden den 1. juli 2013. Herved gives tid til it-udvikling uden at de uddannelsessøgendes ret til udlandsstudielån allerede fra den 1. juli 2013 påvirkes.
Det forventes umiddelbart, at systemet er klart til ansøgning om og udbetaling af udlandsstudielån til efteråret 2013.
 Lovforslagets støttesatser og beløbsgrænser, der er angivet i 2013-niveau, jf. lovens § 1, nr. 2-21, og den nye maksimale sats for udlandsstudielån, jf. den under § 1, nr. 28, foreslåede affattelse af § 46 e, skal reguleres første gang den 1. januar 2014 efter den gældende bestemmelse i SU-lovens § 12, stk. 3.
