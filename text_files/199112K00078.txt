Nr LSF 78 Forslag til Lov om kommuners og amtskommuners deltagelse i  

 erhvervsudviklingsaktiviteter Fremsat af industriministeren (Anne Birgitte Lundholt) den 30. oktober 1991 Vedtaget ved tredjebehandling den 14. maj 1992 Lov nr. 383 af 20/05/1992 § 1. Lovens formål er at fremme kommunernes og amtskommunernes medvirken i den lokale erhvervsudvikling, at styrke de offentlige myndigheders samarbejde om erhvervsudvikling og at udvikle samarbejdet mellem offentlige myndigheder og de private erhverv om erhvervsudvikling.
§ 2. Kommuner og amtskommuner kan alene eller i samarbejde med  

 andre iværksætte kollektive erhvervsudviklingsaktiviteter i form af  

 information, rådgivning, erhvervsudviklingsprojekter og anden erhvervsmæssig  

 service, som stilles til rådighed for alle erhvervsvirksomheder eller grupper  

 af virksomheder i kommunen eller amtskommunen.
Kommuner og amtskommuner kan  

 herunder medvirke til at udvikle den lokale og regionale erhvervsmæssige  

 infrastruktur gennem koordinerende indsatser og ved etablering af  

 servicetilbud og serviceinstitutioner, der har til formål at fremme  

 produktudvikling samt at fremme etablering og udvikling af virksomheder.
 Stk. 2. Kommuner og amtskommuner kan yde tilskud til de i stk. 1  

 omhandlede erhvervsudviklingsaktiviteter, herunder medfinansiere programmer  

 under Det Europæiske Fællesskab, jf. dog stk. 4.
 Stk. 3. De i stk. 1 omhandlede foranstaltninger kan foregå i  

 selskabsform.
 Stk. 4. Gennem de i stk. 1 og 2 omhandlede  

 erhvervsudviklingsaktiviteter må der ikke ydes direkte finansiel støtte til  

 enkelte erhvervsvirksomheder.
§ 3. Kommuner og amtskommuner kan med henblik på eksport afhænde  

 viden, som er oparbejdet i kommunen eller amtskommunen i forbindelse med  

 løsning af kommunale eller amtskommunale opgaver.
Kommuner og amtskommuner  

 kan desuden forarbejde og videreudvikle denne viden med henblik på salg til  

 eksport.
 Stk. 2. Kommuners og amtskommuners eksport af viden kan finde sted  

 ved:
 1) Eksport på underleverandørvilkår gennem danske virksomheder.
 2) Udlån af medarbejdere til danske eller udenlandske virksomheder eller  

 myndigheder.
 3) Direkte eksport til offentlige eller private købere i udlandet.
 Stk. 3. Salg af den i stk. 1 nævnte viden må ikke påføre private  

 virksomheder urimelig konkurrence og må ikke give enkelte virksomheder en  

 urimelig fortrinsstilling.
Stk. 4. Det er en betingelse for kommuners og amtskommuners salg  

 af viden til eksport, at aktiviteten over en vis periode som et minimum  

 hviler i sig selv.
Industriministeren bemyndiges til at fastsætte nærmere  

 regler herom samt om priskalkulation i forbindelse med salg af den i stk. 1  

 nævnte viden.
 § 4. Kommuner og amtskommuner kan samarbejde med andre offentlige  

 og private parter om etablering og gennemførelse af regionale  

 erhvervsudviklingsprogrammer, der har til formål at udvikle infrastruktur og  

 at fremme erhvervsudvikling i et større geografisk område.
Stk. 2. Erhvervsudviklingsrådet kan inden for rammerne af lov om  

 erhvervsfremme medvirke ved etablering og gennemførelse af de i stk. 1 nævnte  

 programmer.
Erhvervsudviklingsrådet kan herunder tage initiativer, der har  

 til formål at fremme koordination af statslige erhvervsfremmende  

 foranstaltninger af betydning for de regionale erhvervsudviklingsprogrammer.
 § 5. Loven gælder ikke for Færøerne og Grønland.
 § 6. Loven tages op til revision i folketingsåret 1996-97.
 § 7. Industriministeren fastsætter tidspunktet for lovens  

 ikrafttræden.
Oprindeligt fremsat forslag § 1. Lovens formål er at fremme kommunernes og amtskommunernes medvirken i den lokale erhvervsudvikling, at styrke de offentlige myndigheders samarbejde om erhvervsudvikling og at udvikle samarbejdet mellem offentlige myndigheder og de private erhverv om erhvervsudvikling.
§ 2. Kommuner og amtskommuner kan alene eller i samarbejde med  

 andre iværksætte kollektive erhvervsudviklingsaktiviteter i form af  

 information, rådgivning, erhvervsudviklingsprojekter og anden erhvervsmæssig  

 service, som stilles til rådighed for alle erhvervsvirksomheder eller grupper  

 af virksomheder i kommunen eller amtskommunen.
Kommuner og amtskommuner kan  

 herunder medvirke til at udvikle den lokale og regionale erhvervsmæssige  

 infrastruktur gennem koordinerende indsatser og ved etablering af  

 servicetilbud og serviceinstitutioner, der har til formål at fremme  

 produktudvikling samt at fremme etablering og udvikling af virksomheder.
 Stk. 2. Kommuner og amtskommuner kan yde tilskud til de i stk. 1  

 omhandlede erhvervsudviklingsaktiviteter, herunder medfinansiere programmer  

 under Det Europæiske Fællesskab, som sigter mod regional udvikling, jf. dog  

 stk. 4.
 Stk. 3. De i stk. 1 omhandlede foranstaltninger kan foregå i  

 selskabsform.
 Stk. 4. Gennem de i stk. 1 og 2 omhandlede  

 erhvervsudviklingsaktiviteter må der ikke ydes direkte finansiel støtte til  

 enkelte erhvervsvirksomheder.
§ 3. Kommuner og amtskommuner kan med henblik på eksport afhænde  

 viden, som er oparbejdet i kommunen eller amtskommunen i forbindelse med  

 løsning af kommunale eller amtskommunale opgaver.
Kommuner og amtskommuner  

 kan desuden forarbejde og videreudvikle denne viden med henblik på salg til  

 eksport.
 Stk. 2. Kommuners og amtskommuners eksport af viden kan finde sted  

 ved:
 1) Eksport på underleverandørvilkår gennem danske virksomheder.
 2) Udlån af medarbejdere til danske eller udenlandske virksomheder eller  

 myndigheder.
 3) Direkte eksport til offentlige eller private købere i udlandet.
 Stk. 3. Salg af den i stk. 1 nævnte viden må ikke påføre private  

 virksomheder urimelig konkurrence og må ikke give enkelte virksomheder en  

 urimelig fortrinsstilling.
Stk. 4. Det er en betingelse for kommuners og amtskommuners salg  

 af viden til eksport, at aktiviteten over en vis periode som et minimum  

 hviler i sig selv.
Industriministeren bemyndiges til at fastsætte nærmere  

 regler herom samt om priskalkulation i forbindelse med salg af den i stk. 1  

 nævnte viden.
 Stk. 5. Kommuner og amtskommuner må ikke økonomisk eller  

 ledelsesmæssigt deltage i selskabsdannelser af privatretlig karakter, som  

 afsætter den i stk. 1 omhandlede viden.
 § 4. Kommuner og amtskommuner kan samarbejde med andre offentlige  

 og private parter om etablering og gennemførelse af regionale  

 erhvervsudviklingsprogrammer, der har til formål at udvikle infrastruktur og  

 at fremme erhvervsudvikling i et større geografisk område.
Stk. 2. Erhvervsudviklingsrådet kan inden for rammerne af lov om  

 erhvervsfremme medvirke ved etablering og gennemførelse af de i stk. 1 nævnte  

 programmer.
Erhvervsudviklingsrådet kan herunder tage initiativer, der har  

 til formål at fremme koordination af statslige erhvervsfremmende  

 foranstaltninger af betydning for de regionale erhvervsudviklingsprogrammer.
 § 5. Loven gælder ikke for Færøerne og Grønland.
 § 6. Loven tages op til revision i folketingssamlingen 1996/97.
 § 7. Industriministeren fastsætter tidspunktet for lovens  

 ikrafttræden.
Bemærkninger til lovforslaget Almindelige bemærkninger Folketinget vedtog den 18. april 1991 under en forespørgselsdebat om  

 rammerne for kommuners og amters deltagelse i erhvervsvirksomhed en  

 dagsorden, hvorefter Folketinget opfordrer Regeringen til inden 1. november  

 1991 at fremsætte forslag til udvidede rammer for erhvervspolitisk samarbejde  

 mellem private virksomheder, stat, kommuner og amter vedrørende - erhvervsudviklingsprojekter - systemeksport - regionale erhvervsprogrammer og - finansiering af EF-programmer, dog således, at der ikke sker konkurrenceforvridning i forhold til det  

 private erhverv.
Hovedvægten af det offentliges indsats for at fremme erhvervsudviklingen  

 ligger på staten.
Et vigtigt led i denne indsats er loven om erhvervsfremme,  

 der trådte i kraft 1. januar 1991, og som fastlægger rammerne for den  

 statslige erhvervsfremmeindsats.
Med denne lov er der sket en modernisering  

 af denne indsats.
Under den statslige erhvervsfremme hører også en indsats for at fremme den  

 regionale erhvervsudvikling.
Det kan efter erhvervsfremmeloven ske gennem  

 regionale og lokale erhvervsfremmende foranstaltninger samt midlertidige  

 initiativer til fremme af den erhvervsmæssige udvikling i egne af landet,  

 hvor dette er særligt påkrævet.
Tilrettelæggelsen af denne indsats sker i  

 Industriministeriet gennem Erhvervsudviklingsrådet inden for de  

 bevillingsmæssige rammer, der er fastsat på finansloven.
Den lokale erhvervsudvikling påvirkes imidlertid også på en række områder  

 af kommunerne.
Indsatsen i såvel primærkommuner som amtskommuner består først  

 og fremmest i at skabe gode rammebetingelser for erhvervsvirksomhed inden for  

 de enkelte kommunegrænser.
Det drejer sig især om en hensigtsmæssig  

 indretning af den lokale infrastruktur gennem investeringer i havneanlæg,  

 vejnet, transportmidler, vand- og elforsyning, rensningsanlæg samt opkøb af  

 jordarealer med særlig henblik på byggemodning af erhvervsgrunde.
Hertil  

 kommer som et vigtigt element en hurtig og effektiv sagsbehandling i forhold  

 til erhvervslivet samt gode arbejdsmarkeds- og uddannelsesforhold, sociale  

 ordninger samt tilfredsstillende faciliteter for kultur og fritid.
Endelig  

 har kommunerne en vigtig rolle at spille ved at skabe den rigtige ramme for  

 rådgivning og vejledning af virksomhederne i kommunen gennem erhvervsråd,  

 erhvervschefer og tilsvarende service og rådgivning.
 Det betydelige lokalkendskab og den ekspertise i forhold til de lokale  

 erhvervsvirksomheders problemer, der i sagens natur ligger i den kommunale  

 forvaltning, bør i særlig grad fremhæves som et vigtigt element i kommunernes  

 muligheder for at fremme den lokale erhvervsudvikling.
Da landbruget var Danmarks hovederhverv, var det faciliteter, der især var  

 knyttet til dette erhverv, som var genstand for kommunernes indsats.
Der var  

 f.eks. tale om markedspladser, eksportstalde, slagtehuse, grønttorve,  

 auktionshaller og udstillingshaller m.v., alt sammen vigtige elementer i den  

 erhvervsrettede infrastruktur.
Det var opgaver, hvis indhold og  

 organisationsformer tilpassede sig udviklingen i samfundet og i de brancher,  

 som havde behovene.
Senere kom andre opgaver til, f.eks. fragtcentral, messehaller,  

 havnefaciliteter, ophalerbedding på havnen m.v.
I mange tilfælde  

 foranstaltninger, som umiddelbart kun var til brug for et fåtal, men med det  

 videre perspektiv at stimulere lokalsamfundets erhvervsgrundlag.
De nævnte  

 erhvervsrettede infrastrukturinvesteringer er fortsat vigtige led i  

 kommunernes erhvervspolitik.
I de højt udviklede industrilande spiller den samfundsmæssige  

 infrastruktur en afgørende rolle for virksomhedernes, lokalområdernes og  

 nationernes konkurrenceevne.
Kravene til infrastrukturen er især store i et  

 land som Danmark, hvis industristruktur er karakteriseret ved meget få store  

 virksomheder og mange små og mellemstore virksomheder.
Danmark er endvidere karakteristisk ved den betydelige grad af  

 forvaltningsmæssig decentralisering.
Denne styreform indebærer, at ikke kun  

 staten er ansvarlig for den erhvervsrettede infrastruktur.
Kommuner og  

 amtskommuner løser vigtige opgaver i denne sammenhæng.
Der er således allerede i dag betydelige muligheder også for kommunal og  

 amtskommunal indsats med henblik på at fremme den lokale erhvervsudvikling.
I  

 overvejelserne om en udvidelse af rammerne for denne indsats må imidlertid  

 også indgå den risiko for konkurrenceforvridning, der kan ligge i et  

 kommunalt erhvervspolitisk engagement.
Kommunalfuldmagten, der består af et  

 sæt uskrevne retsregler, fastslår derfor blandt andet, at en kommune ikke må  

 drive almindelig handels- og produktionsvirksomhed, og kommunen må ikke give  

 økonomisk støtte til enkeltvirksomheder.
En anden risiko ligger i en  

 ukoordineret knopskydning af f.eks. centre for rådgivning og vejledning for  

 virksomhederne, som dels ikke modsvarer de lokale erhvervsvirksomheders  

 behov, dels er udtryk for en uhensigtsmæssig anvendelse af de samlede  

 ressourcer, der sættes ind på en sådan rådgivning og vejledning, inkl. de  

 statslige ressourcer.
 Inden for de grænser, der er sat af reglerne om, at det ikke er lovligt  

 for kommuner og amtskommuner - uden udtrykkelig hjemmel hertil - at yde  

 økonomisk støtte til enkeltvirksomheder eller at iværksætte produktion af  

 varer og tjenesteydelser med henblik på afsætning på det frie marked, har det  

 altid stået kommunerne frit at indgå i de retshandler, der har været krævet  

 til en forsvarlig førelse af kommunens forretninger.
Det har for visse retshandlers vedkommende været bestemt, at de for at  

 være gyldige skulle have tilsynsmyndighedernes godkendelse.
Disse  

 begrænsninger er for størstepartens vedkommende enten ophævet eller erstattet  

 af generelle forskrifter.
 Den selvstændige retsevne har også omfattet deltagelse i foreninger og  

 selskaber med andre kommuner eller med private aftalepartnere.
 En udvidelse af rammerne for kommuners og amtskommuners deltagelse i  

 erhvervsudviklingsaktiviteter må ske gennem lovgivning, hvor der på de fire  

 konkrete områder, der er nævnt i Folketingets dagsorden, sker en præcisering  

 af området for kommunernes indsats.
Generelt er der ikke anledning til at ændre kommuners og amtskommuners  

 ulovbestemte adgang til at iværksætte erhvervsudviklingsaktiviteter i henhold  

 til de såkaldte kommunalfuldmagtsregler.
De uskrevne kommunalfuldmagtsregler  

 gælder derfor fortsat i det omfang, de ikke berøres af lovforslaget, eller  

 hvor der ikke gælder anden lovgivning, jf. bl.a. lov om kommunal støtte til  

 forskerparker.
Allerede eksisterende erhvervsfremmeaktiviteter i kommunerne,  

 der er lovlige, begrænses ikke gennem dette lovforslag, der tværtimod som  

 nævnt i dagsordenen sigter på at udvide rammerne for kommunernes og  

 amtskommunernes erhvervsudviklingsaktiviteter.
Bemærkninger til de enkelte bestemmelser Til § 1 Kommuner og amtskommuner har fra deres grundlæggelse gennemført indsatser  

 af betydning for den lokale erhvervsudvikling.
Der er således en tradition  

 herfor, som i praksis videreføres og udvikles i takt med samfundsudviklingen.
 De nye store erhvervsøkonomiske udfordringer, som Danmark og dansk  

 erhvervsliv møder i disse år, stiller nye krav til dansk erhvervspolitik.  

 Blandt kravene er, at opnå den bedst mulige ressourceudnyttelse i  

 erhvervspolitikken.
 For at opnå dette er det hensigtsmæssigt at udvide og forbedre de  

 offentlige myndigheders samarbejde om erhvervsfremme og at udvikle  

 samarbejdet mellem de offentlige myndigheder og de private erhverv om  

 erhvervsudvikling.
I § 1 understreges lovens formål, som er gennem de i loven omhandlede  

 foranstaltninger at fremme kommunernes og amtskommunernes medvirken i den  

 lokale erhvervsudvikling, at styrke de offentlige myndigheders samarbejde om  

 erhvervsudvikling og at udvikle samarbejdet mellem offentlige myndigheder og  

 de private erhverv om erhvervsudvikling, jf. den under Almindelige  

 bemærkninger nævnte dagsorden.
Med loven fremhæves således kommunernes og  

 amtskommunernes rolle i det i dagsordenen nævnte erhvervspolitiske samarbejde  

 mellem virksomheder, stat, kommuner og amter.
Kommunernes erhvervsfremme består i væsentligt omfang i at påtage sig  

 opgaver til udvikling af den lokale erhvervsinfrastruktur, enten ved at sikre  

 faciliteter og fysisk udstyr, ved at iværksætte arbejder eller ved at påtage  

 sig økonomiske garantier der har muliggjort deres gennemførelse.
Kommunernes  

 adgang til at stimulere det lokale erhvervsliv har som nævnt historisk  

 tradtion.
Den samfundsmæssige udvikling og udviklingen i vilkårene for  

 virksomhederne må naturligt føre til, at opgaverne udvikles og at  

 løsningsformerne gøres tidssvarende.
 På denne baggrund må det foreliggende lovforslag ses som et supplement til  

 lov om erhvervsfremme, der sigter på yderligere effektivisering af dansk  

 erhvervspolitik.
Til § 2 Det foreslås i § 2, at der gives kommuner og amtskommuner adgang til  

 sammen med andre at yde generelt virkende støtte til erhvervslivet gennem  

 foranstaltninger i form af information, rådgivning,  

 erhvervsudviklingsprojekter og anden erhvervsmæssig service.
Kommuners og  

 amtskommuners erhvervsfremme skal som hidtil have karakter af kollektive  

 foranstaltninger, der stilles til rådighed for alle virksomheder eller  

 grupper af virksomheder i området.
Det er især  

 konkurrenceforvridningsrisikoen, som herigennem søges undgået.
Dette hensyn  

 varetages yderligere i stk. 4, hvoraf fremgår, at kommuner og amtskommuner  

 ikke må yde direkte finansiel støtte til enkelte erhvervsvirksomheder.
Hvis  

 en kommune f.eks. opretter eller yder tilskud til et teknologicenter, må der  

 ikke fra dette center ydes direkte finansiel støtte til de  

 erhvervsvirksomheder, der betjenes af centret.
 Som eksempler på aktiviteter vedrørende information, rådgivning og anden  

 erhvervsmæssig service kan nævnes:
- Generel rådgivning og information, - konsulentbistand, - teknologisk service, - eksport-/teknologichef til leje, - markedsundersøgelser, - generel markedsføring af området, - rådgivning for iværksættere, - etablering af branchevækstgrupper, - rådgivning vedr. produkt- og konceptudvikling samt teknisk afprøvning af  

 produkter, - erhvervsudviklingscentre, - netværk og formidling af samarbejde mellem virksomheder, - formidling af kontakt mellem virksomheder og forsknings- og videncentre, - rådgivning vedrørende leverandørforhold, - erhvervsregistre, - rådgivning vedrørende finansiering og økonomi.
Det må her understreges, at disse eksempler ikke er udtømmende.
Forholdene  

 er forskellige i de forskellige egne af landet, og virksomhedernes behov  

 varierer derfor.
Udviklingen medfører til stadighed nye behov, og andre typer  

 af aktiviteter vil derfor kunne forekomme.
Det afgørende er imidlertid, at  

 aktiviteterne opfylder hovedsigtet med § 2, stk. 1, dvs. at der er tale om  

 kollektive foranstaltninger.
I særlige tilfælde, hvor der ikke i området findes tilsvarende private  

 iværksætterhuse, og hvor der ikke er mulighed for gennem private initiativer  

 at tilvejebringe lokaler til lokale iværksættere, vil en kommune eller  

 amtskommune kunne opføre, indrette og drive iværksætterhuse.
En forudsætning  

 herfor er, at iværksætterhuset skal kunne udlejes til flere iværksættere og  

 etableres med mulighed for fælles faciliteter og rådgivning, at lejen  

 fastsættes på markedsvilkår, og at udlejningen står åbent for alle.
De kommunale og amtskommunale erhvervsfremmeaktiviteter skal være  

 indrettet således, at de vil kunne benyttes af alle virksomheder i kommunen,  

 som har en potentiel interesse heri.
Det betyder imidlertid ikke, at en  

 kommune eller en amtskommune, som etablerer og driver f.eks. et  

 »Teknologisk Servicecenter«, skal indrette dette som et center, der  

 er i stand til at betjene alle tænkelige brancher og erhverv med enhver  

 tænkelig rådgivning og service på alle virksomhedsområder.
Med formuleringen  

 i stk. 1 om »grupper« af virksomheder menes således, at kommuner og  

 amtskommuner kan stille foranstaltninger til rådighed, der rettes mod særlige  

 grupper af virksomheder, såsom lokale vækstsektorer, vigtige lokale  

 enkeltbrancher eller eksporterhverv.
Det afgørende er, at foranstaltningen  

 stilles til rådighed for alle erhvervsvirksomheder inden for de pågældende  

 brancher, sektorer eller erhverv, at ingen virksomhed eller virksomheder, der  

 kan henføres til en sådan gruppe, på forhånd er afskåret fra at kunne drage  

 nytte af den pågældende foranstaltning, og at tilbuddet ikke eksklusivt  

 retter sig mod en enkelt virksomhed.
Kommuner og amtskommuner kan herunder  

 medvirke til at udvikle den lokale og regionale erhvervsmæssige infrastruktur  

 gennem koordinerende indsatser og ved etablering af servicetilbud og  

 serviceinstitutioner, der har til formål at fremme produktudvikling samt  

 etablering og udvikling af virksomheder.
 Det foreslås endvidere, at kommuner og amtskommuner også skal kunne yde  

 tilskud til sådanne foranstaltninger.
Det er afgørende, at de tilbud om information, rådgivning og anden  

 erhvervsmæssig service, som gennem denne bestemmelse stilles til rådighed af  

 kommuner og amtskommuner, ligesom tilbud fra anden side dækker  

 virksomhedernes nødvendige behov.
Det er herunder vigtigt, at de kommunale og  

 amtskommunale myndigheder kan medvirke til at etablere information,  

 rådgivning og service på et tidligt tidspunkt, også før der er kommerciel  

 efterspørgsel efter tjenesteydelsen.
Ligeså vigtigt er det imidlertid, jf.
Almindelige bemærkninger, at der  

 ikke sker en ukoordineret knopskydning af sådanne tilbud, og at iværksættelse  

 af de nævnte aktiviteter derfor sker under hensyn til allerede eksisterende  

 tilbud om information, rådgivning og anden service.
 Med formuleringen i stk. 1, om at kommuner og amtskommuner alene eller i  

 samarbejde med andre kan stille erhvervsudviklingsaktiviteter til rådighed,  

 åbnes mulighed for, at sådanne foranstaltninger kan iværksættes f.eks. sammen  

 med private interessenter.
 Foruden ovennævnte aktiviteter vedrørende information, rådgivning og anden  

 erhvervsmæssig service indebærer § 2, stk. 1, at kommuner og amtskommuner kan  

 medvirke sammen med andre offentlige og private parter i  

 erhvervsudviklingsprojekter, der har betydning for erhvervsudviklingen  

 generelt i området eller i grupper af virksomheder (strategiske  

 erhvervsudviklingsprojekter).
Ved et sådant erhvervsudviklingsprojekt, må der lægges vægt på projektets  

 generelle betydning og det almene gode for lokalsamfundet, der opnås ved  

 projektets realisering i form af forøget økonomisk aktivitet.
Det offentliges  

 formål med at deltage i projektet vil derfor have et kollektivt sigte.
 Sådanne erhvervsudviklingsprojekter må ikke have til formål at støtte  

 skrantende virksomheder f.eks. i en rekonstruktion uanset deres betydning for  

 lokalsamfundet, jf. § 2, stk. 4.
Kommunal og amtskommunal deltagelse i disse erhvervsudviklingsprojekter  

 kan have til formål at skabe generelt bedre drifts- og udviklingsbetingelser  

 for en flerhed af eksisterende virksomheder eller at skabe gunstige  

 betingelser for etablering af nye virksomheder.
Den kommunale deltagelse skal  

 således kunne begrundes i en generel udviklingsinteresse.
 Sådanne erhvervsudviklingsprojekter består i faciliteter eller indsatser  

 til styrkelse af den erhvervsmæssige infrastruktur som f.eks.
- projekter med henblik på planlægning og udvikling af en lokalitet til  

 erhvervsfremmende formål, f.eks. en havnefront eller en nedlagt fabriksgrund, - særlige attraktioner af turistmæssig og kulturel karakter, - fælles kommunikationssystemer, f.eks. vedrørende søgning af teknologisk  

 og markedsmæssig information på internationale databaser, og - udstillings- og konferencefaciliteter, dog ikke med ordinær hoteldrit og  

 lign.
 Erhvervsudvikligsprojekter skal således opfylde følgende kriterier:
 - De skal være kollektive, dvs. rette sig mod alle eller en gruppe af  

 virksomheder.
 - Ligesom projekter vedrørende information, rådgivning og anden  

 erhvervsmæssig service skal de indeholde elementer af erhvervsmæssig  

 infrastruktur af materiel eller immateriel karakter.
 - Der må ikke være tale om støtte til skrantende virksomheder eller på  

 anden måde direkte finansiel støtte til enkelte erhvervsvirksomheder.
 - Der må ikke være tale om »kuvøseselskaber«, jf. nedenfor.
 De i § 2 nævnte foranstaltninger kan foregå i selskabsform, herunder fonde  

 og selvejende institutioner.
 § 2 hjemler imidlertid ikke adgang til, at kommuner og amtskommuner kan  

 deltage i selskaber, der oprettes med henblik på at være »kuvøse«  

 for nye erhvervsvirksomheder, som oprettes med henblik på at varetage andre  

 formål end de i § 2, stk. 1 nævnte.
I tilfælde, hvor en kommune eller amtskommune ikke selv lovligt vil kunne  

 yde tilskud til en erhvervsudviklingsaktivitet efter § 2, stk. 2, vil der som  

 hidtil kunne søges om statslig støtte til det pågældende projekt gennem lov  

 om erhvervsfremme og efter de for denne lov gældende regler.
Den statslige  

 støtte ydes i sådanne tilfælde ikke til kommunen eller amtskommunen, men til  

 det pågældende projekt, og kommunen eller amtskommunen kan alene være  

 formidler af en ansøgning.
Herigennem opnås en bedre koordinering af den  

 regionale erhvervsfremmeindsats.
I overensstemmelse med de generelle  

 principper i lov om erhvervsfremme er der ikke i sådanne tilfælde tale om en  

 ret til tilskud, men alene en adgang til at ansøge herom.
 Tilskud til erhvervsudviklingsaktiviteter efter § 2, stk. 2, kan efter  

 forslaget også ydes i form af medfinansiering af programmer under Det  

 Europæiske Fællesskab, som sigter mod regionaludvikling.
Gennem EF's Regionalfond støttes den regionale udvikling i medlemslandene,  

 bl.a. ved omstilling i regioner, der er hårdt ramt af industriel tilbagegang  

 (de såkaldte mål 2-områder) og fremme af udviklingen af landdistrikter (det  

 såkaldte mål 5b). Som led i gennemførelsen EF's regionalpolitik har  

 Kommissionen hidtil godkendt, at regionerne omkring Aalborg og Nakskov er  

 støtteberettigede i henhold til mål 2, og at en række danske ø-samfund er  

 støtteberettigede efter mål 5b.
Hertil kommer, at der i medfør af  

 fællesskabsprogrammet STRIDE, hvis formål er at øge den regionale kapacitet  

 vedrørende forskning, teknologi og innovation, er mulighed for, at der kan  

 ydes yderligere midler også til danske mål 2-områder.
Endelig forventes, at  

 der i henhold til fællesskabsprogrammet INTERREG ydes støtte til den  

 dansk-tyske grænseregion til grænseoverskridende samarbejdsprojekter.
 En forudsætning for at udløse disse EF-midler er, at der sker en national  

 offentlig medfinansiering af mindst samme størrelse.
 De støtteberettigede projekter under EF's regionalfondsprogrammer kan  

 inddeles i tre hovedkategorier:
 a) Infrastrukturprojekter, der bidrager til at øge den erhvervsmæssige  

 udvikling, og som typisk gennemføres og medfinansieres af kommunerne og  

 amtskommunerne.
 b) Private virksomheders anlægsinvesteringer, som medfinansieres af staten  

 og virksomhederne.
 c) Videnprojekter, som medfinansieres af kommunerne og amtskommunerne, når  

 projekterne har et klart generelt erhvervsudviklingsmæssigt sigte, og af  

 virksomhederne og staten, når projekterne har et mere direkte  

 virksomhedsrettet sigte.
 Efter gældende lovgivning eksisterer der normalt adgang for kommuner og  

 amtskommuner til at finansiere de under punkt a) nævnte  

 infrastrukturprojekter.
Med bestemmelsen i § 2, stk. 2, foreslås det, at kommuner og amtskommuner  

 får mulighed for at bidrage til den nationale medfinansiering af såvel de  

 ovenfor under punkt a) som under punkt c) omhandlede projekter under EF's  

 regionalfondsprogrammer.
Kommuner og amtskommuner må efter forslaget  

 medfinansiere alle projekter inden for disse kategorier, forudsat at der ikke  

 ydes direkte finansiel støtte til private enkeltvirksomheder.
Ligeledes må  

 der fortsat ikke ydes støtte fra kommuner og amtskommuner til private  

 enkeltvirksomheders anlægsinvesteringer, jf. punkt b) ovenfor.
Tilsvarende vil kommuner og amtskommuner kunne medfinansiere andre  

 programmer under Det Europæiske Fællesskab, som sigter mod regionaludvikling,  

 herunder projekter der gennemføres under socialfonds - eller  

 landbrugsfondsprogrammer.
Også her er det en betingelse, at der ikke gives  

 tilskud til private enkeltvirksomheder, og at der er tale om kollektive  

 foranstaltninger, der er til rådighed for alle virksomheder eller grupper af  

 virksomheder i lokalområdet.
Til § 3 Kommunerne kan i dag sælge viden med henblik på eksport, når det sker i  

 henhold til indenrigsministerens skrivelse af 22. september 1988 til samtlige  

 kommunalbestyrelser, amtsråd og tilsynsråd om kommuners og amtskommuners  

 deltagelse i eksportforretninger.
I skrivelsen, der er et bilag til  

 Industriministeriets cirkulære af 22. september 1988 om offentlige styrelsers  

 deltagelse i eksportforretninger, understreges bl.a., at cirkulæret ikke  

 indebærer nogen ændring af de rammer, som efter almindelige kommunalretlige  

 regler gælder for kommunal deltagelse i handels- og produktionsvirksomhed.  

 Cirkulæret med bilag er gengivet som bilag til lovforslaget.
Efter de nugældende regler antages kommunerne og amtskommunerne at kunne  

 sælge viden, der er oparbejdet i den kommunale og amtskommunale virksomhed,  

 såfremt salget sker for at undgå værdispild.
Salg af den nævnte viden kan ske  

 såvel til hjemmemarkedet som med henblik på eksport.
Det er endvidere en  

 betingelse, at kommunerne og amtskommunerne ikke i forbindelse med salget  

 påtager sig en uacceptabel risiko, og at den pågældende viden afhændes til  

 markedspris.
Der kan som udgangspunkt ikke foretages nogen bearbejdning af  

 den viden, der ønskes solgt.
Dersom det ikke er muligt at afhænde den  

 omhandlede viden, uden at der sker en vis tilpasning til køberens særlige  

 behov, vil der dog i et vist begrænset omfang kunne ske en sådan  

 bearbejdning.
Det er en betingelse, at bearbejdningen ikke har et sådant  

 omfang, at den antager karakter af en ny selvstændig produktion.  

 Bearbejdningen må således ikke være så omfattende, at der er tale om en  

 selvstændig rådgivningsopgave.
Ved bedømmelsen af, om de nævnte betingelser  

 er opfyldt, vil der blive taget betydelige hensyn for at undgå, at det  

 private erhvervsliv påføres konkurrence af kommunerne og amtskommunerne.
Den  

 gældende snævre adgang til afhændelse af kommunal viden antages også at kunne  

 finde sted i selskabsdannelser at privatretlig karakter, herunder  

 fælleskommunale selskaber.
Der kan i øvrigt henvises til den ovennævnte  

 skrivelse fra indenrigsministeren samt til Betænkning nr. 1153 om kommunerne  

 og erhvervspolitikken, december 1988, afsnit 4.2.2 samt 4.2.3.
Den gældende afgrænsning af videnbegrebet er meget snæver, og det foreslås  

 derfor at udvide begrebet, således at kommuner i modsætning til i dag får  

 mulighed for at foretage en højere grad af forarbejdning og videreudvikling  

 af den i kommunen oparbejdede viden til nye produkter med henblik på eksport.  

 Kommunen får herved mulighed for at foretage tilpasning af eksisterende viden  

 til nye produkter med henblik på at afhænde viden, jf. stk. 1. Dette kan  

 ifølge stk. 2 ske ved 1) eksport på underleverandørvilkår gennem danske  

 virksomheder, 2) udlån af medarbejdere til danske eller udenlandske  

 virksomheder eller myndigheder og 3) direkte eksport til offentlige eller  

 private købere i udlandet, jf.
Industriministeriets cirkulære af 22.  

 september 1988 om offentlige styrelsers deltagelse i eksportforretninger.  

 Kommuner og amtskommuner kan herunder sælge den omhandlede viden til danske  

 og udenlandske aftagere på konsulentvilkår.
Der åbnes derimod ikke mulighed  

 for ledelsesmæssig eller finansiel deltagelse i selskaber, der afsætter den  

 pågældende viden til udlandet, jf. stk. 5.
Ved salg af viden kan en kommune pådrage sig et ansvar i tilfælde af, at  

 aftageren lider skade eller tab ved anvendelsen af den købte viden.
Kommunen  

 skal, hvis denne risiko antages at få et betragteligt omfang, afdække denne  

 risiko gennem f.eks. ansvarsforsikring eller på anden måde.
Som anført i § 3, stk. 3, må kommuners og amtskommuners salg af viden til  

 eksport ikke påføre private virksomheder urimelig konkurrence.
Urimelig  

 konkurrence vil kunne undgås ved benyttelse af Finansministeriets regler om  

 indtægtsdækket virksomhed.
De regler, som industriministeren kan fastsætte,  

 jf. § 3, stk. 4, for at tage højde for dette problem, tager derfor  

 udgangspunkt i Finansministeriets regler om indtægtsdækket virksomhed.  

 Industriministeren fastsætter disse regler efter drøftelse med de kommunale  

 organisationer.
Som anført i slutningen af Almindelige bemærkninger gælder de uskrevne  

 kommunalfuldmagtsregler fortsat i det omfang, de ikke berøres af  

 lovforslaget.
Den hidtil gældende adgang for kommunal afhændelse af viden,  

 herunder i selskabsform og i fælleskommunale selskaber, indskænkes ikke af  

 lovforslaget.
Til § 4 Et øget kommunalt og amtskommunalt engagement på det erhvervspolitiske  

 område, kan indebære en risiko for, at der sker en ukoordineret vækst af  

 servicetilbud, som dels ikke modsvarer de enkelte erhvervsvirksomheders  

 behov, og som dels er udtryk for en uhensigtsmæssig anvendelse af de samlede  

 ressourcer, der sættes ind på en sådan rådgivning inklusive de statslige  

 ressourcer.
Der er derfor et behov for en koordinering af den regionale  

 erhvervsfremmende indsats.
En sådan koordinering vil tillige kunne gøre  

 indsatsen mere effektiv og målrettet.
 Det er i den nye sammenhæng vigtigt, at de lokale og regionale indsatser  

 kan koordineres med de statslige strategier, og med de statslige decentrale  

 erhvervsfremmeinstitutioners virksomhed og at disse koordinerede indsatser  

 kan udnytte de muligheder, som springer ud fra vort medlemskab af EF.
 Regionale erhvervsudviklingsprogrammer kan være rammen omkring regionale  

 erhvervsudviklingsaktiviteter, og sådanne programmer vil være et meget  

 smidigt og velegnet instrument, dels for en koordineret regional indsats  

 kommuner og amtskommuner imellem, dels for koordinering af regionale  

 statslige og kommunale initiativer.
I den under Almindelige bemærkninger omtalte rapport om regional  

 erhvervspolitik i Danmark afgivet i december 1990 af arbejdsgruppen  

 vedrørende regionalpolitik foreslås, at programformen på baggrund af  

 erfaringerne fra EF's regionalfondsprogrammer søges anvendt i videre  

 udstrækning af amter og kommuner.
I høringssvarene til rapporten er  

 erhvervsorganisationerne og de kommunale organisationer positive over for  

 dette forslag.
Det vil derfor være hensigtsmæssigt, at regionale  

 erhvervsudviklingsaktiviteter i videst mulig udstrækning finder sted inden  

 for rammerne af et regionalt erhvervsudviklingsprogram, og at kommuner og  

 amtskommuner kan samarbejde med andre offentlige og private parter om  

 etablering og gennemførelse af regionale erhvervsudviklingsprogrammer, der  

 har til formål at udvikle infrastruktur og at fremme erhvervsudvikling i et  

 større geografisk område.
Regionale erhvervsudviklingsprogrammer skal  

 endvidere kunne bidrage til at fremme koordinationen af statslige  

 erhvervsrettede initiativer af betydning for den regionale erhvervsudvikling,  

 jf. den nævnte rapport.
 Baggrunden for udarbejdelse af sådanne programmer bør være analyser, der  

 beskriver områdets erhvervsmæssige udviklingsniveau, generelle eller  

 specifikke vækstpotentialer, infrastruktur, uddannelsesinstitutioner,  

 konkurrencemæssige fordele og svagheder o.l.
Et regionalt erhvervsudviklingsprogram bør som hovedregel omfatte flere  

 kommuner.
Regionale erhvervsudviklingsprogrammer kan i visse tilfælde dække  

 et amt, men behøver ikke dække et amt.
Der kan være tale om dele af et amt  

 eller om kommuner på tværs af amtsgrænserne.
Det regionale erhvervsudviklingsprogram bør - for at opnå støtte fra  

 Erhvervsudviklingsrådet - foruden relevante analyser indeholde en indikativ  

 handlingsplan med angivelse af budget og tidsforbrug.
Endvidere skal der være  

 en kobling til andre initiativer i området eller dele af området f.eks.  

 programmer, der medfinansieres af EF.
 Det er vigtigt, at programmerne udarbejdes på en sådan måde, at den  

 forudsatte koordinering af lokale og statslige initiativer kan finde sted.  

 Derfor bør programmerne indeholde de væsentligste enkeltprojekter, som i  

 programperioden forudsættes gennemført.
Erhvervsudviklingsrådet kan inden for rammerne af lov om erhvervsfremme  

 medvirke ved etablering og gennemførelse af regionale  

 erhvervsudviklingsprogrammer.
Der er i loven hjemmel til, at  

 Erhvervsudviklingsrådet kan yde tilskud til visse udgifter i forbindelse med  

 gennemførelse af et program.
Enkeltprojekterne under programmet vil kunne  

 opnå tilskud efter loven på samme måde som andre projekter efter  

 Bevillingsudvalgets afgørelse.
Det vil være hensigtsmæssigt, at kommuner og  

 amtskommuner, der søger om Erhvervsudviklingsrådets medfinansiering af  

 erhvervsudviklingsaktiviteter, lader disse tilrettelægge inden for rammerne  

 af et koordineret regionalt erhvervsudviklingsprogram.
Etablering af regionale erhvervsudviklingsprogrammer må blandt andet  

 vurderes som ønskeligt ud fra et rationaliserings- og  

 effektiviseringssynspunkt.
Det er derfor væsentligt, at kommuner og  

 amtskommuner oplever færrest mulige barrierer for at udvikle og realisere  

 sådanne programmer.
 Det er af tilsvarende interesse, at de regionale  

 erhvervsudviklingsprogrammer får den højest mulige kvalitet, således at der  

 skabes størst mulig sikkerhed for, at programmerne medfører de forventede  

 resultater.
Disse hensyn taler for, at der skal ofres en betydelig indsats i  

 programmernes udviklingsfase.
De omkostninger, der er forbundet hermed, kan  

 det være vanskeligt at få dækket fuldt ud ved lokale, private og offentlige  

 bidrag.
Især vil omkostninger til undersøgelser, mødevirksomhed, udarbejdelse  

 af programforslag og organisationsudvikling kunne frygtes at blive  

 utilstrækkeligt dækket, såfremt der alene regnes med lokale bidrag.
 Især i de første år, hvor programarbejdsformen skal indarbejdes i den  

 lokale og regionale erhvervspolitiske praksis, er det vigtigt, at der stilles  

 statslige midler til rådighed for udvikling af de regionale programmer.
 Erhvervsudviklingsrådet kan desuden tage initiativer, der har til formål  

 at fremme koordination af statslige erhvervsfremmende foranstaltninger af  

 betydning for de regionale erhvervsudviklingsprogrammer.
 Programmerne forudsættes styret lokalt, i visse tilfælde evt. med en  

 statslig repræsentant som bindeled til Erhvervsudviklingsrådet.
Til § 6 Det er fundet hensigtsmæssigt, at loven tages op til revision efter en  

 periode på 5 år i lyset af de i perioden indvundne erfaringer.
Til § 7 Med henblik på udstedelse af de i § 3, stk. 4 nævnte regler er det fundet  

 hensigtsmæssigt, at industriministeren fastsætter tidspunktet for lovens  

 ikrafttræden.
Bilag 1 Industriministeriets cirkulære af 22. september 1988 Cirkulære om offentlige styrelsers deltagelse i eksportforretninger (Systemeksport) Industrimin. j.nr. 87-4941-2 § 1. Med henblik på at fremme den samlede danske eksport kan  

 offentlige styrelser, herunder indtægtsdækkede virksomheder, deltage i  

 eksportforretninger.
 Stk. 2. I skrivelse af 22. september til kommuner og amtskommuner  

 har Indenrigsministeriet henstillet, at cirkulærets regler i videst muligt  

 omfang finder anvendelse inden for den kommunale sektor.
 Stk. 3. Indenrigsministeriets skrivelse er optrykt som bilag til  

 nærværende cirkulære.
 § 2. Deltagelse i eksportforretninger kan kun finde sted med  

 henblik på eksport af viden, systemer eller tjenesteydelser, som ligger inden  

 for eller i umiddelbar forlængelse af styrelsens ordinære og primære opgaver.
 Stk. 2. Deltagelsen forudsætter, at styrelsens primære opgaver  

 fortsat varetages på forsvarlig vis.
 § 3. En styrelses eksport kan finde sted ved:
 1) Eksport på underleverandørvilkår gennem danske virksomheder.
 2) Udlån af medarbejdere til danske eller udenlandske virksomheder eller  

 myndigheder.
 3) Direkte eksport til offentlige eller private købere i udlandet,  

 forudsat at eventuelle private eksportører ikke påføres ubillig konkurrence  

 derved.
 Stk. 2. Medarbejdere, der udlånes, bevarer deres løn- og  

 pensionsmæssige stilling i udlånsperioden.
§ 4. Eksport fra det offentlige må ikke påføre danske virksomheder  

 ubillig konkurrence og må ikke give enkelte danske virksomheder en urimelig  

 fortrinsstilling.
Industri- og Handelsstyrelsen behandler eventuelle klager  

 fra danske virksomheder vedrørende offentlige styrelsers overholdelse af  

 bestemmelserne i §§ 2, 3 og 5. Principielle spørgsmål vedrørende de i §§ 2, 3  

 og 5 fastlagte vilkår for systemeksport forelægges Samarbejdskomiteen for  

 Systemeksport til udtalelse.
 Stk. 2. Industri- og Handelsstyrelsens afgørelser i klagesager kan  

 kræves indbragt for vedkommende minister efter indhentet udtalelse fra  

 Samarbejdskomiteen.
Stk. 3. Samarbejdskomiteen består af repræsentanter for  

 Industriministeriet, Finansministeriet, Udenrigsministeriet, Industrirådet og  

 Arkitekt-Ingeniørrådet.
Industriministeren udpeger Komiteens formand blandt  

 medlemmerne.
Komiteens sekretariatsforretninger varetages af Industri- og  

 Handelsstyrelsen.
§ 5. Priskalkulationer i forbindelse med deltagelse i  

 systemeksport skal være i overensstemmelse med anvisningerne i  

 Finansministeriets regler vedrørende indtægtsdækket virksomhed.
De fastsatte  

 priser skal give dækning for samtlige direkte såvel som indirekte  

 omkostninger.
 Stk. 2. Offentlige styrelser, der gennem deres virksomhed opnår  

 viden om konkrete forhold i private virksomheder, må i almindelighed ikke  

 videregive denne viden til andre eller anvende den kommercielt uden de  

 pågældende virksomheders samtykke.
§ 6. De styrelser, der har hjemmel til at udføre indtægtsdækket  

 virksomhed, optager indtægter og udgifter samt personaleforbrug på budgettet  

 og regnskabet for denne virksomhed, jf.
Finansministeriets regler vedrørende  

 indtægtsdækket virksomhed.
De styrelser, der ikke har hjemmel til at udføre  

 indtægtsdækket virksomhed på tidspunktet for eksportkontraktens indgåelse,  

 optager indtægter og udgifter samt personaleforbrug på styrelsens almindelige  

 budget og regnskab med hjemmel i tekstanmærkning til finansloven under  

 Industriministeriet.
Der kan disponeres over disse eksportindtægter på samme  

 måde som over indtægter indtjent under indtægtsdækket virksomhed.
 Stk. 2. Styrelserne skal føre særskilt internt regnskab og budget  

 over eksportvirksomheden og aktiviteter til forberedelse heraf.
§ 7. Styrelserne må, før de indgår eksportkontrakter, sikre sig,  

 at den påtænkte eksport ikke strider mod Danmarks udenrigs- og  

 handelspolitik, planlagte eksportfremstød m.v., og at der anvendes en  

 hensigtsmæssig og forsvarlig kontraktudformning.
Styrelserne bør derfor  

 tidligst muligt orientere Industri- og Handelsstyrelsen og  

 Udenrigsministeriet om påtænkte eksportforretninger.
Udenrigsministeriet vil  

 orientere de interesserede styrelser om internationale forhold af betydning  

 for deres eksportvirksomhed og om den bistand, som udenrigstjenesten kan yde.
 § 8. Kopi af indgåede eksportkontrakter skal snarest muligt og  

 senest 10 dage efter kontraktindgåelsen indsendes til Industri- og  

 Handelsstyrelsen, som kan påtale en eventuel urimelig fortrinsstilling for  

 bestemte virksomheder, som måtte følge af kontrakten.
 § 9. Industri- og Handelsstyrelsen fører register over de i  

 henhold til § 8 indberettede eksportkontrakter og indkalder derudover  

 nødvendige oplysninger fra de enkelte styrelser.
 § 10. Industri- og Handelsstyrelsen yder og formidler - bl.a. med  

 baggrund i arbejdet i Samarbejdskomiteen - rådgivning om eksportspørgsmål til  

 styrelserne og rådgiver om mulighederne for eksportsamvirke.
§ 11. Med henblik på den løbende vurdering af udviklingen på  

 systemeksportområdet orienterer Industri- og Handelsstyrelsen  

 Samarbejdskomiteen for Systemeksport om styrelsernes indberetninger om  

 indgåede kontrakter.
Generelle og statistiske oplysninger om udviklingen i  

 systemeksporten optages i Industri- og Handelsstyrelsens årsberetning.
 § 12. Industri- og Handelsstyrelsen kan yde støtte til offentlige  

 styrelser til forundersøgelser og markedsføring, så vidt muligt efter  

 tilsvarende regler som gælder for tilskud til private virksomheder under  

 eksportfremmeordningen, herunder reglerne om betinget tilbagebetaling.
 § 13. Industri- og Handelsstyrelsen kan yde lån og tilskud til  

 offentlige styrelser til udvikling af systemer og serviceydelser til eksport.  

 Medfinansieringen sker ved ydelse af lån eller tilskud med betinget  

 tilbagebetalingspligt på vilkår, der så vidt muligt svarer til vilkårene for  

 tilsvarende ydelser til private virksomheder.
 § 14. Offentlige styrelser kan på samme vilkår som private  

 virksomheder forsikre sig hos Eksportkreditrådet mod de risici, der er  

 forbundet med betalingen for deres eksport.
 § 15. Dette cirkulære træder i kraft den 1. oktober 1988. Samtidig  

 ophæves Industriministeriets cirkulære af 20. marts 1985 vedrørende  

 offentlige styrelsers deltagelse i eksportforretninger.
Industriministeriet, den 22. september 1988 Nils Wilhjelm / H.
Boesgaard Bilag 2 Skrivelse om kommuners og amtskommuners deltagelse i eksportforretninger (Til samtlige kommunalbestyrelser, amtsråd og tilsynsråd) Industriministeriets cirkulære om systemeksport Med henblik på at fremme den samlede danske eksport har  

 Industriministeriet den 22. september 1988 udsendt vedlagte cirkulære om  

 offentlige styrelsers deltagelse i eksportforretninger (systemeksport), jf.  

 tillige det ligeledes vedlagte cirkulære af samme dato fra Finansministeriet  

 om adgangen til at udføre indtægtsdækket virksomhed.
Cirkulæret retter sig  

 umiddelbart til statslige myndigheder og fastlægger de nærmere regler for  

 disses deltagelse i eksportvirksomhed.
Cirkulæret afløser  

 Industriministeriets cirkulære af 20. marts 1985 vedrørende offentlige  

 styrelsers deltagelse i eksportforretninger.
I forhold til dette cirkulære er  

 der sket en vis udvidelse i de statslige myndigheders adgang til at deltage i  

 eksportforretninger.
I det tidligere cirkulære var der en henstilling til kommuner og  

 amtskommuner om ved deltagelse i eksportforretninger at følge cirkulærets  

 regler med henblik på at sikre, »at kommuners og amtskommuners  

 eksportaktiviteter ikke strider imod Danmarks erhvervs- og handelspolitik,  

 ikke påfører erhvervene konkurrence og ikke kolliderer med det generelle  

 eksportfremmearbejde og planlægningen heraf.« Disse hensyn må fortsat betragtes som væsentlige i forbindelse med  

 kommuners og amtskommuners deltagelse i eksportforretninger.  

 Indenrigsministeriet skal derfor henstille, at kommuner og amtkommuner,  

 herunder kommunale fællesskaber, følger reglerne i Industriministeriets og  

 Finansministeriets cirkulære for så vidt de efter deres indhold kan finde  

 anvendelse på kommunale forhold.
Økonomisk støtte Industri- og Handelsstyrelsen kan efter reglerne i Industriministeriets  

 cirkulære, §§ 12 og 13, yde støtte til offentlige styrelsers eksportarbejde  

 og til produktudvikling med henblik på eksport.
Folketingets finansudvalg har  

 tiltrådt, at kommuner og amtskommuner på linje med statslige myndigheder vil  

 kunne søge andel i disse midler.
Det vil i givet fald være et vilkår for  

 tildeling af støtte, at cirkulærets bestemmelser følges.
Anmeldelse af eksportvirksomhed Som led i vurderingen af den mest hensigtsmæssige tilrettelæggelse af  

 offentlige styrelsers deltagelse i eksportforretninger, herunder  

 tilrettelæggelse af eventuelle støtteordninger, indsamler Industriministeriet  

 løbende statistiske oplysninger om det offentliges eksportvirksomhed.
Det må  

 tillægges stor betydning, at denne statistik også omfatter den kommunale  

 sektors eksport.
Indenrigsministeriet skal derfor henstille til kommuner og  

 amtskommuner, at oplysninger om eventuel eksportvirksomhed indsendes til  

 Industri- og Handelsstyrelsen, også selvom der ikke søges om tilskud fra de  

 nævnte støtteordninger.
Det samme gælder den forudgående orientering om  

 påtænkte eksportforretninger, jf. cirkulærets § 7.
 Man skal henlede opmærksomheden på, at Industri- og Handelsstyrelsen og  

 Udenrigstjenesten gerne bistår kommuner og amtskommuner med rådgivning i  

 forbindelse med eksportforretninger.
Almindelige kommunalretlige regler om kommunal virksomhed Det understreges, at cirkulæret ikke indebærer nogen ændring af de rammer,  

 som efter almindelige kommunalretlige regler gælder for kommunal deltagelse i  

 handels- og produktionsvirksomhed.
I den forbindelse skal Indenrigsministeriet bemærke, at kommuner som  

 udgangspunkt ikke lovligt kan beskæftige sig med almindelig handels- og  

 produktionsvirksomhed, medmindre der foreligger særlig lovhjemmel.
Dette  

 udgangspunkt modificeres efter de kommunalretlige regler på forskellig måde.  

 Modifikationen kan oversigtligt resumeres således:
Kommunerne kan lovligt producere til eget brug, samt afsætte biprodukter,  

 der opstår som en naturlig følge af varetagelsen af i øvrigt lovlige  

 kommunale opgaver, såfremt afsætningen kan ske på en økonomisk forsvarlig  

 måde.
Kommunerne kan endvidere varetage en række traditionelt bestemte  

 opgaver på forsyningsområdet.
Endelig kan kommunerne i en vis - begrænset -  

 udstrækning udføre opgaver som accessorisk virksomhed, dvs. en virksomhed,  

 der i princippet ikke er en lovlig kommunal opgave, men som knytter sig  

 naturligt og tæt til en i øvrigt lovlig kommunal opgave på en sådan måde, at  

 det ville forekomme urimeligt, at kommunen ikke kunne påtage sig opgaven.
Opsamlet viden (know-how) kan betragtes som et biprodukt, som en kommune  

 lovligt vil kunne sælge.
I forbindelse med salg af biprodukter, herunder  

 know-how, vil det være lovligt at foretage en forarbejdning og udføre et  

 salgsarbejde med henblik på en økonomisk forsvarlig afsætning.
Det vil dog  

 ikke være lovligt, at biproduktet forarbejdes så meget, at det kun udgør en  

 mindre del af det nye forarbejdede produkt.
Tilsvarende må salgsarbejdet ikke  

 være så omfattende, at det får karakter af en ny selvstændig virksomhed.
Det skal understreges, at udnyttelsen af biprodukter kun kan ske, såfremt  

 det er økonomisk forsvarligt for kommunen.
Kommunen skal derfor have alle  

 sine omkostninger ved forarbejdning og salgsarbejde dækket, og det vil ikke  

 med det formål at fremme afsætningen være lovligt for kommuner at yde tilskud  

 til denne virksomhed.
Indenrigsministeriet, den 22. september 1988 Med venlig hilsen Thor Pedersen / Kåre Stevns Efter 2. behandling den 12. maj 1992 § 1. Lovens formål er at fremme kommunernes og amtskommunernes medvirken i den lokale erhvervsudvikling, at styrke de offentlige myndigheders samarbejde om erhvervsudvikling og at udvikle samarbejdet mellem offentlige myndigheder og de private erhverv om erhvervsudvikling.
§ 2. Kommuner og amtskommuner kan alene eller i samarbejde med  

 andre iværksætte kollektive erhvervsudviklingsaktiviteter i form af  

 information, rådgivning, erhvervsudviklingsprojekter og anden erhvervsmæssig  

 service, som stilles til rådighed for alle erhvervsvirksomheder eller grupper  

 af virksomheder i kommunen eller amtskommunen.
Kommuner og amtskommuner kan  

 herunder medvirke til at udvikle den lokale og regionale erhvervsmæssige  

 infrastruktur gennem koordinerende indsatser og ved etablering af  

 servicetilbud og serviceinstitutioner, der har til formål at fremme  

 produktudvikling samt at fremme etablering og udvikling af virksomheder.
 Stk. 2. Kommuner og amtskommuner kan yde tilskud til de i stk. 1  

 omhandlede erhvervsudviklingsaktiviteter, herunder medfinansiere programmer  

 under Det Europæiske Fællesskab, jf. dog stk. 4.
 Stk. 3. De i stk. 1 omhandlede foranstaltninger kan foregå i  

 selskabsform.
 Stk. 4. Gennem de i stk. 1 og 2 omhandlede  

 erhvervsudviklingsaktiviteter må der ikke ydes direkte finansiel støtte til  

 enkelte erhvervsvirksomheder.
§ 3. Kommuner og amtskommuner kan med henblik på eksport afhænde  

 viden, som er oparbejdet i kommunen eller amtskommunen i forbindelse med  

 løsning af kommunale eller amtskommunale opgaver.
Kommuner og amtskommuner  

 kan desuden forarbejde og videreudvikle denne viden med henblik på salg til  

 eksport.
 Stk. 2. Kommuners og amtskommuners eksport af viden kan finde sted  

 ved:
 1) Eksport på underleverandørvilkår gennem danske virksomheder.
 2) Udlån af medarbejdere til danske eller udenlandske virksomheder eller  

 myndigheder.
 3) Direkte eksport til offentlige eller private købere i udlandet.
 Stk. 3. Salg af den i stk. 1 nævnte viden må ikke påføre private  

 virksomheder urimelig konkurrence og må ikke give enkelte virksomheder en  

 urimelig fortrinsstilling.
Stk. 4. Det er en betingelse for kommuners og amtskommuners salg  

 af viden til eksport, at aktiviteten over en vis periode som et minimum  

 hviler i sig selv.
Industriministeren bemyndiges til at fastsætte nærmere  

 regler herom samt om priskalkulation i forbindelse med salg af den i stk. 1  

 nævnte viden.
 § 4. Kommuner og amtskommuner kan samarbejde med andre offentlige  

 og private parter om etablering og gennemførelse af regionale  

 erhvervsudviklingsprogrammer, der har til formål at udvikle infrastruktur og  

 at fremme erhvervsudvikling i et større geografisk område.
Stk. 2. Erhvervsudviklingsrådet kan inden for rammerne af lov om  

 erhvervsfremme medvirke ved etablering og gennemførelse af de i stk. 1 nævnte  

 programmer.
Erhvervsudviklingsrådet kan herunder tage initiativer, der har  

 til formål at fremme koordination af statslige erhvervsfremmende  

 foranstaltninger af betydning for de regionale erhvervsudviklingsprogrammer.
 § 5. Loven gælder ikke for Færøerne og Grønland.
 § 6. Loven tages op til revision i folketingsåret 1996-97.
 § 7. Industriministeren fastsætter tidspunktet for lovens  

 ikrafttræden.
