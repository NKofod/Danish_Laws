Skriftlig fremsættelse (10. oktober 2013) Undervisningsministeren (Christine Antorini):
 Herved tillader jeg mig for Folketinget at fremsætte:
Forslag til lov om ændring af lov om institutioner for almengymnasiale uddannelser og almen voksenuddannelse m.v. (Tilskud til særligt tilrettelagte stx- og hf-forløb for elever og kursister med nedsat psykisk funktionsevne) (Lovforslag nr.
L 41).
 Igennem de seneste årtier har der været stor politisk bevågenhed på, hvordan unge med særlige behov skal klare sig godt igennem uddannelsessystemet.
Lissabon-deklarationen fra 2007 og 95 %-målsætningen har dannet baggrund for at igangsætte forsøg, der fokuserer på at støtte elever med Aspergers syndrom, der ikke kan enkeltintegreres, til at tage en studentereksamen.
Forsøgene har kørt på flere almengymnasiale institutioner siden 2007 og 2008. Det centrale element i forsøgene har været og er, at eleverne er samlet i særlige klasser, idet der dog sker inklusion på almindelige hold i valgfag i slutningen af forløbene.
Danmarks Evalueringsinstitut har evalueret forsøgene.
Evalueringen af de særligt tilrettelagte stx-forløb for elever med Aspergers syndrom viste overordnet, at der var tale om en succes.
Senere evaluering af hf-forsøg har ligeledes vist, at særligt tilrettelagte hf-forløb er et godt tilbud til en del af denne kursistgruppe.
 Lovforslaget har således afsæt i evalueringerne fra Danmark Evalueringsinstitut af de eksisterende forsøg og et ønske om at etablere en permanent ordning for elever og kursister med Aspergers syndrom.
Det bliver med lovforslaget muligt for undervisningsministeren efter konkret ansøgning fra en institution at godkende denne til tilskud til særligt tilrettelagte stx- og/eller hf-forløb for unge med nedsat psykisk funktionsevne.
Formålet med lovforslaget er i første omgang at få skabt den retlige ramme for indplacering af et gymnasialt uddannelsestilbud for elever og kursister med Aspergers syndrom.
Begrebet nedsat psykisk funktionsevne, der anvendes i lovforslaget, omfatter flere diagnoser.
Lovforslaget vil med den foreslåede formulering kunne rumme andre diagnoser end Aspegers syndrom.
Lovforslaget skønnes ikke at medføre statslige merudgifter, idet udgifterne til supplerende skyggetaxameter til de særlige klasser foreslås finansieret ved en taxameterreduktion af tilskuddene ved de almengymnasiale uddannelser, og da det i forhold til de ordinære taxametertilskud er forudsat, at de pågældende elever/kursister ville have gået i en ordinær stx- eller hf-klasse.
Det bemærkes, at nedsættelsen af undervisningstaxameteret udgør ca. 0,04 pct. i 2014 stigende til ca. 0,25 pct. i 2017.
 Det foreslås, at loven træder i kraft den 1. januar 2014 med virkning fra og med skoleåret 2014/2015. Hermed vil godkendte institutioner kunne optage elever/kursister med tilskud efter dette lovforslag med henblik på skolestart august 2014.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
