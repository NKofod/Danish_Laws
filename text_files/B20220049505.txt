Bekendtgørelse om erhvervsuddannelsen til tarmrenser I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Slagterfagets Fællesudvalg, fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til tarmrenser har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Produktion af tarmprodukter fra råvarens modtagelse til produkternes færdigemballering og forsendelse.
 2) Styring af produkternes kvalitet i overensstemmelse med virksomhedens kvalitetsmål.
 3) Samarbejdsrelationer mellem faggrupper.
 Stk. 2. Eleven eller lærlingen skal nå de uddannelsesmål, som er fastsat for specialet, jf. stk. 3.
 Stk. 3. Uddannelsen indeholder specialet tarmrenser, niveau 3 i den danske kvalifikationsramme for livslang læring.
Varighed § 2. Uddannelsen varer 3 år, jf. dog stk. 3. Uddannelsens varighed består af grundforløbets 1. del på 20 uger og grundforløbets 2. del på 10 uger, og hovedforløbet.
 Stk. 2. For elever og lærlinge, der skal gennemføre uddannelsen som erhvervsuddannelse for unge, varer uddannelsens hovedforløb 2 år og 3 måneder, hvoraf skoleundervisningen udgør 20 uger fordelt på mindst 3 skoleperioder.
 Stk. 3. For elever og lærlinge, der skal gennemføre uddannelsen som erhvervsuddannelse for voksne (euv-forløb), varer uddannelsens speciale 2 år og 2 måneder, hvoraf skoleundervisningen udgør 18 uger.
 Stk. 4. Den i stk. 3 nævnte skoleundervisning opdeles i 3 skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-4.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærlingen kan håndtere og forsvarligt anvende værktøjer, maskiner samt udstyr.
 2) Eleven eller lærlingen har indblik i de grundlæggende fagmetoder og arbejdsteknikker, der er mest hensigtsmæssige i en given situation, samt samarbejde med andre om løsning af opgaver.
 3) Eleven eller lærlingen har en grundliggende viden og kendskab til informationsteknologiske værktøjer og kan under vejledning vurdere dokumentations anvendelighed samt kommunikere relevante forhold i uddannelsen.
 4) Eleven eller lærlingen kan forklare og vurdere principper i egenkontrol før og under produktion.
 5) Eleven eller lærlingen har grundlæggende kendskab til fagmetoder i forhold til faglig dokumentation, arbejdssedler og egenkontrol.
 Stk. 3. Eleven eller lærlingen skal have gennemført og bestået naturfag på F-niveau.
 Stk. 4. Eleven eller lærlingen skal have opnået følgende certifikater eller lignende:
 1) Kompetencer svarende til gennemført kursus i almen fødevarehygiejne godkendt efter lov om arbejdsmarkedsuddannelser m.v.
 2) Kompetencer svarende til "Førstehjælp på erhvervsuddannelserne" efter Dansk Førstehjælpsråds uddannelsesplaner pr. oktober 2020.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Lærlingen kan behandle og efterbehandle svinemaver samt overholde sikkerheds- og hygiejnekrav.
 2) Lærlingen kan manuelt efterbehandle smaltarme samt overholde sikkerheds- og hygiejnekrav.
 3) Lærlingen kan maskinelt efterbehandle smaltarme samt overholde sikkerheds- og hygiejnekrav.
 4) Lærlingen kan grund- og efterbehandle fedtender samt overholde sikkerheds- og hygiejnekrav.
 5) Lærlingen kan grund- og efterbehandle krustarme og bundender samt overholde sikkerheds- og hygiejnekrav.
 6) Lærlingen kan udføre kvalitetskontrol og foretage udbytteberegning på smaltarm.
 7) Lærlingen kan foretage kontrol og udfyldelse af egenkontrolskemaer før og under produktion.
 8) Lærlingen kan udføre kontrol af GMP i henhold til egenkontrolprogrammet.
 9) Lærlingen kan vedligeholde håndværktøj og maskiner samt overholde sikkerheds- og hygiejnekrav i arbejdet med værktøj og maskiner.
 10) Lærlingen kan anvende slagterfaglige begreber, metoder og værktøjer i forbindelse med varetagelse af praktiske opgaver inden for slagterfaget.
 11) Lærlingen kan redegøre for tarmbranchens branchestruktur, historie og udvikling samt redegøre for tarmbranchens samfundsmæssige betydning, herunder eksport.
 12) Lærlingen har kendskab til budgetlægning, kalkulationsberegning samt produktionsindberetning og lagerstyring.
 13) Lærlingen kan udbytteberegne med svindprocent.
 14) Lærlingen kan indgå i tavlemøder og har kendskab til overvågning af produktionsapparatet og til OEE.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af lærlingens eller elevens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Svendeprøve § 6. Uddannelsens afsluttende prøve afholdes efter afslutningen af sidste skoleperiode.
Prøven afholdes af det faglige udvalg.
Prøven indeholder en praktisk og en mundtlig del.
Prøven udgør en svendeprøve.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Stk. 2. Svendeprøven omfatter en række praktiske discipliner, som lærlingen skal kunne fremvise og redegøre for i praksis i dialog med skuemestrene.
Disciplinerne tildeles ved lodtrækning på svendeprøvedagen, og som fastsatte opgaver.
Disciplinerne afvikles individuelt.
Prøvens varighed er 16 timer.
Det er en betingelse for at deltage i svendeprøven, at der er udstedt skolebevis, jf. stk. 6.
 Stk. 3. Grundelementer for prøven er følgende:
 1) Mål og krav, hvorefter lærlingen skal udføre en række praktiske discipliner samt en mundtlig fremlæggelse, der afspejler hverdagen i tarmindustrien.
 2) Eksaminationsgrundlaget, som for den praktiske del omfatter de individuelle praktiske opgaver inden for uddannelsesspecifikke fag, og for den mundtlige del omfatter lærlingens fremlæggelse af de praktiske opgaveløsninger.
 3) Bedømmelsesgrundlaget, som for den praktiske bedømmelse omfatter lærlingens løsning af de stillede opgaver, og for den mundtlige bedømmelse omfatter lærlingens forståelse og refleksion af de praktisk stillede opgaver.
4) Bedømmelseskriterier, som danner baggrund for en helhedsvurdering af målopfyldelsen.
Det faglige udvalg fastsætter nærmere bedømmelseskriterier inden for følgende:
 a) Knivforståelse og udførelse af givne opgave efter de beskrevet anvisninger.
 b) Disponering af tid og forståelse for flow.
 c) Opmærksomhed på oprydning og renholdelse under udførelsen af opgaven.
Stk. 4. Lærlingens svendeprøve bedømmes af to skuemestre, en fra arbejdsgiverside og en fra arbejdstagerside, udpeget af det faglige udvalg.
Der udleveres på svendeprøvedagen dokumentation for karakter af disciplinerne, som lærlingen har gennemført.
Der gives karakter for hver disciplin.
Hver skuemester giver karakter, der omregnes til et gennemsnit af de to skuemestres karakter.
Lærlingen har bestået svendeprøven, hvis der i alle disciplinerne er opnået en gennemsnitskarakter på mindst 2,0 uden afrunding.
På svendebrevet anføres karakteren for den samlede prøve.
 Stk. 5. Hvis lærlingen ikke består svendeprøven, eller hvis lærlingen ikke har kunnet gennemføre svendeprøven på grund af dokumenteret sygdom eller anden gyldig årsag, tilbydes lærlingen ny svendeprøve, eventuelt efter supplerende oplæring.
Stk. 6. For at der kan udstedes skolebevis, skal lærlingen have opnået beståelseskarakter som gennemsnit af karaktererne for alle grundfag og områdefag i hovedforløbet.
Desuden skal hvert enkelt specialefag være bestået.
Eventuelle fag, hvor der ikke gives karakter, skal være gennemført efter reglerne om faget.
For arbejdsmarkedsuddannelser, som indgår i uddannelse, anvendes bedømmelsen Bestået/Ikke bestået.
Stk. 7. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
På svendebrevet anføres delkaraktererne og den samlede karakter for prøven.
Stk. 8. Klager i forbindelse med en svendeprøve kan indgives til det faglige udvalg inden 2 uger efter, at karakteren på sædvanlig måde er meddelt den pågældende.
Det faglige udvalg beslutter, om der skal ske ombedømmelse eller gives tilbud om omprøve.
Lærlingen skal orienteres om klagefristen. §§ 39-42 i bekendtgørelse om prøver og eksamen i erhvervsrettede uddannelser finder tilsvarende anvendelse for det faglige udvalgs afgørelser.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2022.
 Stk. 2. Bekendtgørelse nr. 430 af 8. april 2020 om erhvervsuddannelsen til tarmrenser ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 430 af 8. april 2020 om erhvervsuddannelsen til tarmrenser anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
