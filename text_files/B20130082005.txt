Bekendtgørelse om skibsmeldesystemet BELTREP og sejlads under Østbroen og Vestbroen i Storebælt1) I medfør af § 1, stk. 2 og 3, § 6 og § 32, stk. 8, i lov om sikkerhed til søs, jf. lovbekendtgørelse nr. 654 af 15. juni 2010, fastsættes:
Anvendelse § 1. Til sikring af skibsfarten, miljøet og den faste forbindelse over Storebælt i Østerrenden og Vesterrenden er der etableret et skibsmeldesystem benævnt BELTREP.
§ 2. Danske og udenlandske skibe skal overholde bestemmelserne om 1) meldeforpligtelser og procedurer for det obligatoriske skibsmeldesystem BELTREP, jf. § 3, samt bilag 2 og 3, 2) sejlads i områderne omkring den faste forbindelse over Storebælt, jf. §§ 9-13 og bilag 4 til 6.
 Stk. 2. For så vidt angår forhold omfattet af lov om beskyttelse af havmiljøet henvises der til Naturstyrelsens bekendtgørelse om indberetning af oplysninger om farligt gods via skibsmeldesystemet BELTREP.
 Stk. 3. Skibsmeldesystemet BELTREP er godkendt af den Internationale Maritime Organisation (IMO)2) og gælder for de i § 3, stk. 1, nævnte skibe.
 Stk. 4. Sejladsbestemmelserne i §§ 9-13 gælder for alle skibe.
 Stk. 5. Ved skibe forstås enhver form for flydende materiel, der anvendes eller kan anvendes som transportmiddel på vandet.
Skibsmeldesystemet BELTREP § 3. Følgende skibe, der passerer igennem BELTREP-området samt ankommer til eller afgår fra en havn eller en ankerplads i BELTREP-området, skal melde, jf. bilag 2 og bilag 3:
 1) Alle skibe med en bruttotonnage på 50 og derover.
 2) Alle skibe med en højde over vandoverfladen på 15,0 meter og derover.
 Stk. 2. Fritidsfartøjer med en skroglængde mindre end 15 meter eller med en bruttotonnage mindre end 50 er undtaget fra at deltage i meldesystemet.
 Stk. 3. Krigsskibe, troppetransportskibe og flådehjælpeskibe samt andre skibe, som ejes eller drives af en stat, og som kun anvendes i offentlig og ikke-kommerciel tjeneste, er ikke omfattet af meldeforpligtigelser og meldeprocedurer for BELTREP, jf. § 2, stk. 1, nr. 1, samt bilag 2 og 3.
Stk. 4. Meldepligtige skibe skal melde senest ved passage af meldelinjer, jf. § 4, eller forinden afgang fra en havn eller ankerplads beliggende i BELTREP-området.
En melding kan desuden sendes forud for passage ind i BELTREP-området, jf. bilag 2 og kortskitsen i bilag 3-B.
 § 4. Skibsmeldesystemet BELTREP´s operative område, der dækker den centrale og nordlige del af Storebælt samt farvandet omkring Hatter Barn i Samsø Bælt, er angivet ved kortskitse, jf. bilag 3-A, og er begrænset af følgende linjer:
 § 5. BELTREP-området er opdelt i to sektorer adskilt af en linje ved breddeparallel 11) 55°35´.00 N (Fyns Hoved  Jammerland Bugt).
Stk. 2. Sektor 1 er beliggende nord for breddeparallellen og sektor 2 syd for.
Hver sektor er tildelt en VHF-kanal, som skal anvendes ved kommunikation med Great Belt VTS.
Skibstrafiktjenesten Great Belt VTS § 6. Der er etableret en skibstrafiktjeneste (Vessel Traffic Service) benævnt Great Belt VTS, der opererer skibsmeldesystemet BELTREP.
Kaldesignalet er »Belt Traffic«.
Stk. 2. Skibstrafiktjenesten Great Belt VTS drives af den danske VTS-myndighed.
Driften af BELTREP og Great Belt VTS skal ske under iagttagelse af gældende vejledning om skibstrafiktjenester (VTS) i danske farvande.
 § 7. Ved kommunikation med Great Belt VTS følges proceduren angivet i bilag 1.
 § 8. Great Belt VTS yder følgende tjenester til skibsfarten inden for det i § 4 nævnte område:
1) Udsendelse af informationer af generel interesse for skibsfarten i området, såsom trafiksituationen, afmærkning, fyr, vind- og strømforhold, vandstand, isforekomster eller andre sejladsmæssige og sikkerhedsmæssige forhold.
Sådanne generelle informationer vil blive udsendt på en af Great Belt VTS nærmere angivet VHF-kanal efter forudgående annoncering på kanal 16 samt arbejdskanalerne 11 og 74. Sådanne informationer kan endvidere gives efter anmodning på en af Great Belt VTS nærmere angivet kanal.
2) Individuel sejladsvejledning til støtte for beslutningstagen om bord med henblik på at undgå påsejling af Storebæltsbroerne, kollisioner mellem skibe og grundstødninger i svært navigable områder.
Great Belt VTS vil informere et identificeret skib, når individuel sejladsvejledning påbegyndes og efterfølgende afsluttes.
3) Henvisning af ankerpladser til skibe i tilfælde af havari, vejrforhold, dårlig sigt, ændring i dybder eller lignende.
Ankerpladserne er vist i søkort over området samt i bilag 3-A.
 4) Hastende informationer om særlige forhold vedrørende sejladssikkerheden i området vil blive udsendt på en af Great Belt VTS nærmere angivet kanal efter forudgående annoncering på kanal 16 samt arbejdskanalerne 11 og 74.
 Stk. 2. Alle radiopligtige skibe, der sejler i BELTREP-området, skal holde kontinuerlig lyttevagt på den relevante arbejdskanal samt kanal 16.
Østbroen § 9. Broen over Østerrenden er en højbro, der forbinder Sprogø og Sjælland.
Broens tilslutningsfag hviler på 2 landfæster, 2 ankerblokke og 19 bropiller, 12 mod Sjælland og 7 mod Sprogø. Bropillerne er betegnet med numrene 2 til 26 regnet fra Sjællandssiden.
Stk. 2. I gennemsejlingsfaget mellem de to brotårne, nr. 16 og 17, er der etableret et trafiksepareringssystem, jf. bilag 4. Den fri gennemsejlingshøjde mellem brotårnene er 65 meter ved middelvandstand.
Den mindste frie gennemsejlingshøjde ved middelvandstand i de øvrige brofag er vist i tabellen, jf. bilag 5.
Sejladsregler og forbud i Østerrenden § 10. Sejlads under Østbroen er kun tilladt for skibe med en højde over vandoverfladen mindre end 65,0 meter.
 Stk. 2. Skibe med en største længde overalt på 20 meter og derover skal bruge trafikruterne i trafiksepareringen mellem Korsør og Sprogø.
 Stk. 3. Skibe med en største længde overalt på ikke over 20 meter samt sejlskibe skal så vidt muligt undgå sejlads i trafiksepareringens trafikruter mellem Østbroens to brotårne og i stedet benytte broens øvrige gennemsejlingsfag.
 Stk. 4. Fiskeri af enhver form er forbudt i den nordgående og sydgående trafikrute i trafiksepareringen mellem Korsør og Sprogø, jf. bilag 4.
Vestbroen § 11. Broen over Vesterrenden er en lavbro, der forbinder Fyn og Sprogø. Broen hviler på 2 landfæster og 62 bropiller, der er betegnet med numrene 2 til 63 regnet fra Sprogø-siden.
Stk. 2. Vestbroens østlige gennemsejlingsfag er etableret mellem bropillerne 34 og 35, og det vestlige gennemsejlingsfag er etableret mellem bropillerne 37 og 38. De to gennemsejlingsfag er adskilt af to uafmærkede brofag.
Gennemsejlingsfagene har en bredde på 104 meter, og den fri gennemsejlingshøjde er 18 meter ved middelvandstand i en bredde af 70 meter omkring midten af brofagene, jf. bilag 6.
Stk. 3. Gennemsejlingshøjden i de øvrige brofag aftager gradvist fra gennemsejlingsfagene til 5,50 meter ved brofaget nærmest Sprogø og til 7,50 meter ved brofaget nærmest Fyn.
Den mindste frie gennemsejlingshøjde ved middelvandstand i de enkelte brofag er vist i tabellen, jf. bilag 6.
Sejladsregler og forbud i Vesterrenden § 12. Sejlads under Vestbroen er kun tilladt for skibe med en dødvægtstonnage mindre end 1000 tons samt skibe med en højde over vandoverfladen mindre end 18,0 meter.
 Stk. 2. Alle skibe med en bruttotonnage på 50 og derover, der ønsker at sejle under Vestbroen, skal benytte de to afmærkede gennemsejlingsfag.
 Stk. 3. For alle skibe gælder, at nordgående skibe skal benytte det østlige gennemsejlingsfag, og sydgående skibe skal benytte det vestlige gennemsejlingsfag, jf. bilag 6.
 Stk. 4. Ankring og fiskeri er forbudt i de afmærkede anduvningssejlløb gennem Vestbroen samt over en strækning på 500 meter i disse sejlløbs forlængelse på den anden side af broen, jf. bilag 6.
 Stk. 5. Sejlads på tværs af farvandet ud for gennemsejlingsfagene er forbudt inden for en afstand af 500 meter fra Vestbroen, jf. bilag 6.
Generelle forbud § 13. Fortøjning til og opankring under begge broer er forbudt uden forudgående tilladelse fra Great Belt VTS.
 Stk. 2. Dykning og unødigt ophold er forbudt i gennemsejlingsløbene under begge broer uden forudgående tilladelse fra Great Belt VTS.
Straf § 14. Overtrædelse af denne bekendtgørelse straffes med bøde eller fængsel i indtil 1 år.
Stk. 2. Straffen kan stige til fængsel i indtil 2 år, hvis der 1) ved overtrædelsen er sket skade på liv eller helbred eller er fremkaldt fare herfor, 2) tidligere er afgivet forbud eller påbud for samme eller tilsvarende forhold eller 3) ved overtrædelsen er opnået eller tilsigtet en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttrædelse § 15. Bekendtgørelsen træder i kraft den 1. juli 2013.
 Stk. 2. Bekendtgørelse nr. 488 af 31. maj 2007 om skibsmeldesystemet BELTREP og sejlads under Østbroen og Vestbroen i Storebælt ophæves.
Søfartsstyrelsen, den 26. juni 2013 Michael Skov / Carsten Jensen Bilag 1 Kommunikationsinformation og -procedure samt tildelte VHF-kanaler for BELTREP Great Belt VTS opererer BELTREP-systemet.
 Kommunikationsprocedure i BELTREP-området:
 1) Der skal holdes kontinuerlig lyttevagt på den relevante arbejdskanal samt kanal 16.
 2) Ved passage af linjen mellem sektor 1 og sektor 2 skal der skiftes til den relevante VHF-kanal.
 3) Skib-til-skib kommunikation bør udføres på den relevante BELTREP VHF-arbejdskanal.
4) Kommunikationssproget er engelsk.
I særlige tilfælde kan dansk anvendes.
 5) Great Belt VTS kan ved kommunikation til skibe benytte følgende IMO Standard Marine Communication Phrases (SMCP), section A1/6, VTS message markers: ADVICE, WARNING, INFORMATION, QUESTION, ANSWER, REQUEST og INTENTION.
Bilag 2 Udfærdigelse af meldinger til det obligatoriske skibsmeldesystem BELTREP Skibe, der sejler ind i BELTREP-området, skal afgive meldinger via VHF-radiokommunikation, men anbefales også at afgive meldinger ved brug af AIS (automatisk identifikationssystem, klasse A) samt forudsendt ikke-verbal kommunikation afgivet før skibets indsejling i BELTREP-området ved anvendelse af f.eks. e-mail.
  Designator A, B, C, E, F, G og I samt O kan afgives ved korrekte og opdaterede AIS-informationer.
  Designator (A, H), L, P, T, W og X kan afgives ved forudsendt kommunikation som f.eks. e-mail.
  Designator A (skibsnavn) og U skal som minimum altid afgives via VHF-radiokommunikation ved passage af en meldelinje eller ved afgang fra en havn eller ankerplads i BELTREP-området.
 Skemaet nedenfor giver den optimale og anbefalede afgivelse af meldinger ved en kombineret brug af AIS, forudsendt kommunikation og VHF.
 Supplerende BELTREP-meldeprocedurer:
1) For at minimere mængden af meldinger afgivet via VHF-radiokommunikation samt primært reservere VHF til navigatorisk brug anbefales det at fremsende meldinger for designatorerne L, P, T, W og X forud for indsejling i BELTREP-området, f.eks. ved brug af e-mail.
En forudgående melding skal suppleres med designator A og H.
Modtagelse af disse meldinger accepteres ligeledes ved anvendelse af mobiltelefon.
2) Forudsendt kommunikation af meldinger via e-mail eller lignende inden passage af en BELTREP-meldelinje kan afgives på ethvert tidspunkt efter indpassage i de danske eksklusive økonomiske zoner (EEZ), og indtil skibet kommer inden for VHF-rækkevidde af BELTREP (ca. 20 sømil fra en meldelinje). Da Great Belt VTS skal kunne have mulighed for at ekspedere en forudsendt melding, kan disse ikke sendes indenfor VHF-rækkevidde.
Bilag 3-B angiver, i hvilke områder der kan afgives forudsendte meldinger.
 3) Skibe, der afgår en havn eller ankerplads inden for 20 sømils VHF-rækkevidde af BELTREP-området, kan afgive en forudsendt melding for designatorerne (A), H, L, P, T, W og X, hvis afsendt en time før afgang, for at give Great Belt VTS mulighed for at håndtere meldingen.
 4) Ved behov for afgivelse af designator Q eller R skal dette altid foretages via VHF-radio.
 5) Skibsføreren skal straks informere Great Belt VTS ved ændringer af navigatorisk status eller tidligere meldte informationer, særlig med hensyn til designator Q eller R.
Bilag 3-A BELTREP-området 3-A: BELTREP-området Bilag 3-B BELTREP - EEZ 3-B: Danske eksklusive økonomiske zoner (EEZ) samt BELTREP-området Bilag 4 Sejlruterne i Østerrenden Sejlruterne i Østerrenden Bilag 5 Østbroen Østbroen Opmærksomheden henledes på, at dybdeforholdene varierer ved gennemsejlingsfagene, hvorfor søkort må konsulteres ved planlægningen af en sådan gennemsejling.
Bilag 6 Vestbroen med gennemsejlingsløb Vestbroen med gennemsejlingsløb Opmærksomheden henledes på, at strømmen i Vesterrenden almindeligvis ikke løber parallelt med gennemsejlingsretningen.
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2002/59/EF af 27. juni 2002 om oprettelse af et trafikovervågnings- og trafikinformationssystem for skibsfarten i Fællesskabet og om ophævelse af Rådets direktiv 93/75/EØF, EF-Tidende 2002 nr.
L 280, side 10, som ændret ved Europa-Parlamentets og Rådets direktiv 2009/17/EF af 23. april 2009, EF-Tidende 2009 nr.
L 131, side 101, Europa-Parlamentets og Rådets direktiv 2009/18/EF af 23. april og af Kommissionens direktiv 2011/15/EU af 23. februar 2011, EU-tidende 2011 nr.
L 49, side 33.
 2) Godkendt ved IMO resolution MSC.332(90) den 22. maj 2012: Adoption of amendments to the existing mandatory ship reporting system In the Storebælt (Great Belt) Traffic Area (BELTREP).
