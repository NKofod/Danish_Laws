Ankestyrelsens principafgørelse P-29-03 om klageadgang - arvinger - pension - genoptagelse Resume:
 Boet efter en afdød var ikke klageberettiget i forhold til en afgørelse om afslag på genoptagelse af en tidligere sag om førtidspension, der var rejst efter en anmodning som pensionisten selv havde fremsat før sin død.
 Begrundelsen var, at kun den person som afgørelsen vedrører er klageberettiget efter bestemmelserne i retssikkerhedsloven.
 Afgørelsen om pension til afdøde vedrørte ikke boet, og boet, herunder de enkelte arvinger, havde ikke en direkte personlig interesse i sagen.
Afdødes egen anmodning om genoptagelse kunne derimod færdigbehandles uanset dødsfaldet. *) Kassation:
Principafgørelsen er afløst af en nyere afgørelse Kassationsdato:
04-12-2012 Love:
Lov om social pension - lovbekendtgørelse nr. 615 af 26. juni 2001 - § 44, stk. 3 Lov om retssikkerhed og administration på det sociale område - lovbekendtgørelse nr. 697 af 5. august 2003 - § 60 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 44, stk.3 Note:
*) Se også SM P-11-03 Afløst af 176-12 Sagsfremstilling:
 En nu afdød kvinde havde fået tilkendt forhøjet almindelig førtidspension efter pensionslovens § 14, stk. 3, nr. 2 i 1990. Ankestyrelsen ændrede i januar 1991 denne pension til ren helbredsbetinget pension efter § 14, stk. 3, nr. 1.
 I 1996 og igen i 1998, blev der behandlet sager om forhøjelse af pensionen, men der fandtes ikke grundlag for at tilkende højere pension.
 Den 14. juni 2002 bad pensionisten om genoptagelse af sin pensionssag i henhold til Højesterets dom af 22. december 1999 og den 29. september 2000. Hun præciserede, at det specielt var nævnets afgørelse af 19. august 1998, som hun ønskede at få genoptaget.
Nævnet traf afgørelse den 30. januar 2001 og fandt ikke grundlag for at genoptage den tidligere sag.
Nævnet henviste til, at der ikke forelå lægeudtalelser som kunne støtte en ændring til højere pensionsydelse.
Samtidig vejledte nævnet om, at der var mulighed for at søge genoptagelse af de tidligere pensionsafgørelse ved henvendelse herom til de myndigheder, der havde truffet afgørelse i sagerne.
Pensionisten henvendte sig herefter igen ved brev af 27. december 2002 til nævnet.
Heri anmodede hun specifikt om genoptagelse af pensionsafgørelsen fra januar 1991.
 Nævnet læste brevet som en ny anmodning om genoptagelse af nævnets egen afgørelse af 30. januar 2001.
 Pensionisten døde den 10. januar 2003.
 Det sociale nævn traf afgørelse den 27. januar 2003 og fastholdt sin tidligere afgørelse af 30. januar 2001 og begrundelse afgørelsen med, at der ikke var fremlagt nye oplysninger som kunne begrunde en genoptagelse.
 Pensionistens datter klagede over nævnets afgørelse.
 Sagen blev behandlet i principielt møde med henblik på afklaring af praksis for efterladtes adgang til at klage over en afgørelse om genoptagelse af sag om førtidspension.
 Afgørelse:
 Boet efter afdøde, repræsenteret ved afdødes datter, ansås ikke for at være klageberettiget til Ankestyrelsen i forhold til en afgørelse om afslag på genoptagelse af tidligere sag om førtidspension, truffet af det sociale nævn efter en anmodning som pågældende selv havde fremsat før sin død.
 Det betød, at Ankestyrelsen ikke kunne tage stilling til nævnets afgørelse af 27. januar 2003.
 Med henvisning til afdødes eget brev af 27. december 2002, hvori hun i henhold til Højesterets dom af 22. december 1999, havde anmodet om genoptagelse af Ankestyrelsens afgørelse fra januar 1991 om førtidspension, ville vi tage stilling til om der kunne være grundlag herfor og vi ville efterfølgende fremsende særskilt afgørelse vedrørende dette.
 Ankestyrelsen fandt, at der med klagereglerne i retssikkerhedsloven var sket en vis indsnævring af den personkreds, der havde klageadgang til Ankestyrelsen, set i forhold til de regler der var blevet fastsat for klage til Ankestyrelsen i 1973.
 Efter retssikkerhedslovens § 60, stk. 1 var det "kun den person som afgørelsen vedrører, der kan klage over afgørelsen", mens en afgørelse efter de tidligere gældende regler kunne påklages af den, hvem afgørelsen vedrørte og i øvrigt af enhver som havde en retlig interesse i sagen.
 Ankestyrelsen fandt, at ordlyden i retssikkerhedslovens § 63, hvorefter det var den person som afgørelsen vedrørte, der kunne klage til Ankestyrelsen, skulle forstås som ordlyden i § 60, stk. 1, hvor der var tale om klage over kommunens og amtskommunens afgørelser.
Ankestyrelsen fandt, at førtidspension var en personlig forsørgelsesydelse og den omstændighed at underinstansens afgørelse blev stilet til boet efter den afdøde som afgørelsen vedrørte, ikke i sig selv medførte, at boet dermed blev "den person som afgørelsen vedrører". Dette kunne alene forekomme hvor det konkret var vurderet, at arvingen ville have en personlig interesse i klagesagens udfald, jf.
SM R-2-02.
Ankestyrelsen fandt endvidere, at den omstændighed, at en førtidspensionist døde efter at have anmodet om at få sin sag om førtidspension genvurderet i henhold til Højesterets dom af 22. december 1999, men før genoptagelsessagen blev afgjort, ikke medførte at sagsbehandlingen blev indstillet ved dødsfaldet.
Efter pensionslovens § 44, stk. 3 kunne pensionisten selv rejse sag om frakendelse eller ændring af pension.
Vurderingen af om der kunne være grundlag for genoptagelse skulle foretages på baggrund af det tidligere sagsmateriale.
Endvidere indgik oplysninger om pensionistens senere helbreds- og indkomstforhold.
Der var således tale om oplysninger der var kendt på det tidspunkt hvor pensionisten besluttede at søge genoptagelse af sin sag og havde haft en forventning om, at der kunne have været grundlag for ændring af den tidligere afgørelse.
