 Spørgsmål om socialudvalgs pligt til at efterkomme pålæg fra Den  

 Sociale Ankestyrelse om bistandshjælp til transport og leje af skurvogn og om  

 de eksisterende tvangsmidler til at få et sådant pålæg efterlevet.
(Af Hugo Wendler Pedersen) I 1970 erhvervede foreningen Det Ny Samfund en landbrugsejendom på ca. 21  

 ha ved landsbyen Frøstrup i Hanstholm kommune i Thy.
Fra begyndelsen af 1970  

 erne afholdt foreningen sommerlejre på ejendommen med forskellige  

 aktiviteter.
Gennem årene fandt der tillige en egentlig bosættelse sted, idet  

 både medlemmer og ikke- medlemmer bosatte sig hele året på ejendommen i  

 telte, skurvogne eller selvopførte hytter.
Da denne bosættelse, der er blevet  

 kendt som Frøstruplejren eller Thylejren, skete i strid med by- og  

 landzoneloven og under tilsidesættelse af en række bestemmelser i miljø-,  

 bygge- og landbrugslovgivningen, har myndighederne gennem årene forgæves  

 udfoldet en række bestræbelser på at få lejren nedlagt eller få bragt de  

 ulovlige forhold til ophør.
Senest har miljøministeren nedsat en  

 arbejdsgruppe under Planstyrelsens ledelse med den opgave at foretage en  

 gennemgang omkring Frøstruplejren med henblik på at finde en samlet løsning.  

 Arbejdsgruppen har i en rapport afgivet i maj 1990 skitseret fire  

 løsningsmodeller: 1) Lejren bringes i overensstemmelse med den eksisterende  

 lovgivning i enhver henseende (ophør), 2) lejrens uændrede beståen  

 legaliseres (status quo), 3) lejren ændres til en særlig selvejende social  

 institution (behandling) eller 4) lejren ændres til en reguleret boplads  

 (fristed). Ifølge rapporten var der i begyndelsen bosat mange ressourcestærke  

 personer i lejren, der valgte denne beboelse for at afprøve tanker om  

 alternative livsformer og andre livskvaliteter.
Beboerne gennem de senere år  

 er imidlertid karakteriseret ved at være meget stærkt socialt belastede.
I  

 slutningen af 1989 var der folkeregistertilmeldt 59 personer, der næsten alle  

 modtog hjælp fra det offentlige.
Hanstholm kommune, der har ca. 6.000  

 indbyggere, heraf ca. halvdelen i den erhvervsaktive alder, varetager bl.a.  

 administrationen af en række opgaver efter lovgivningen over for lejrens  

 beboere.
Denne administration har givet anledning til flere konfrontationer  

 mellem kommunen og beboerne.Det var en sådan konfrontation, der udløste den  

 retsag mellem en af beboerne og kommunen, som blev afgjort ved Højesterets  

 ovennævnte dom.
 Sagens omstændigheder var følgende:
En 22-årig kvindelig beboer i Frøstrup-lejren, der i februar 1986 havde  

 født en datter, søgte den 11. marts 1986 om hjælp til betaling af  

 transportudgifter på 650 kr. og månedlig leje på 850 kr. vedrørende en  

 skurvogn, som hun havde fået transporteret fra Aalborg til Frøstruplejren som  

 erstatningsbolig, fordi hendes hidtidige bolig - en lånt skurvogn i lejren -  

 var nedbrændt med hendes indbo.
Sagsbehandleren i socialforvaltningen  

 indstillede, at det ansøgte bevilgedes i henhold til bistandslovens § 37 og §  

 40, men socialudvalget afslog ansøgningen, hvilket blev meddelt beboeren ved  

 skrivelse af 26. marts 1986, hvori det hedder: Man besluttede - - - , at  

 meddele afslag på ansøgningen, idet man ikke finder det hensigtsmæssigt, at  

 De bor i en skurvogn med et nyfødt barn.
Samtidig med, at man af principielle  

 grunde ikke vil bevilge hjælp til en egentlig husleje i Frøstrup-lejren, da  

 der er tale om ulovlig beboelse.
 Ved henvendelse til socialforvaltningen kan De få tilbudt en egnet  

 lejlighed - - -.
Hun tog ikke mod tilbudet om at få anvist en lejlighed, men indbragte  

 socialudvalgets afgørelse for ankenævnet for Viborg Amt, hvis afgørelse blev  

 meddelt hende ved skrivelse af 30. maj 1986. I skrivelsen refereres dels  

 socialudvalgets begrundelse for afslaget, dels indholdet af de relevante  

 bestemmelser i bistandsloven og Socialministeriets kontanthjælpscirkulære  

 samt nogle af ankenævnet foretagne undersøgelser vedrørende barnets pleje og  

 trivsel.
Herefter anføres, at ankenævnet har truffet følgende afgørelse:
Ankenævnet pålægger det sociale udvalg at yde hjælp til boligudgift for  

 tiden 850 kr. månedlig i henhold til bistandslovens § 37, stk. 2, og  

 Socialministeriets cirkulære om kontanthjælp af 20.12.1982, pkt. 10.  

 Endvidere finder ankenævnet, at betingelsen for at yde hjælp til flytning af  

 skurvogn beregnet til bolig er tilstede, jfr. bistandslovens § 40, stk. 1.  

 Ankenævnet har lagt vægt på, at der er tale om boligudgifter.
Ankenævnet  

 finder, at den boligform - en skurvogn - De har valgt til Dem og Deres spæde  

 barn afviger fra en normal boligstandard.
Da skurvognen imidlertid efter det  

 oplyste opfylder visse minimumskrav og det særligt er oplyst, at Deres datter  

 trives udmærket, finder ankenævnet ikke grundlag for i henhold til  

 bistandslovens bestemmelser at afslå at yde Dem hjælp til dækning af  

 boligudgifterne. - - - Socialudvalget indbragte ankenævnets afgørelse for Den Sociale Ankestyrelse, der den 3. september 1986 traf sålydende afgørelse:
 Ankestyrelsen finder ikke, at der er grundlag for at afvise at yde hjælp  

 efter bistandsloven til de omhandlede boligudgifter, uanset at opstillingen  

 af skurvognen er i strid med bestemmelserne i loven om by- og landzoner.
 Ankestyrelsen har herved lagt vægt på, at de ulovlige boliger i  

 Frøstruplejren har bestået i en årrække, uden at der er gennemført  

 tilstrækkelige foranstaltninger til at bringe de ulovlige forhold til ophør.
 Ankestyrelsen finder endvidere under hensyn til de foreliggende  

 oplysninger om boligens standard og om størrelsen af lejen for boligen, at  

 udgifterne til flytning og leje af skurvognen må anses for rimelige  

 boligudgifter.
 Ankestyrelsen finder herefter, at der bør ydes hjælp efter bistandsloven  

 til dækning af disse udgifter.
 Ankestyrelsen tiltræder således amtsankenævnets afgørelse af 30. maj 1986.
Da socialudvalget ikke efterkom amtsankenævnets og Den sociale  

 Ankestyrelses afgørelser blev spørgsmålet om gennemtvingelse af afgørelserne  

 forelagt for de kommunale tilsynsmyndigheder.
Tilsynsrådet for Viborg Amt  

 traf ingen afgørelse men vidersendte efter begæring fra et rådsmedlem sagen  

 til Indenrigsministeriet, jf. den kommunale styrelseslovs § 50, stk. 2, 3.  

 pkt.
Indenrigsministeriet anmodede til brug for sin afgørelse  

 Miljøministeriet om en udtalelse, herunder særligt om anbringelse af  

 skurvognen til beboelse i lejren måtte anses for stridende mod by- og  

 landzoneloven.
Miljøministeriet svarede, at opstilling af en skurvogn til  

 beboelse kræver zonelovstilladelse, og da en sådan ikke var indhentet, måtte  

 placeringen anses for stridende mod zoneloven.
I anledning af Den Sociale  

 Ankestyrelses udtalelse om, at der ikke var gennemført tilstrækkelige  

 foranstaltninger til at bringe de ulovlige forhold i lejren til ophør,  

 henledte Miljøministeriet opmærksomheden på en udtalelse fra Miljøankenævnet.  

 Her udtales, at nævnet har overvejet, om det forhold, at lejren har bestået  

 siden 1970 kunne tale for en legalisering, men at dette forhold ikke kunne  

 være afgørende, idet der ikke af myndighederne har været udvist passivitet,  

 der kunne give grund til at formode, at de mange ulovligt etablerede  

 beboelser var accepteret.
Indenrigsministeriet meddelte ved skrivelse af 18.  

 november 1986 herefter følgende til Hanstholm kommunalbestyrelse:
 De centrale regler om den kommunale tilsynsmyndigheds anvendelse af  

 sanktioner over for kommunalbestyrelser er fastsat i den kommunale  

 styrelseslovs § 61, stk. 1 og 2. Ifølge disse bestemmelser kan  

 tilsynsmyndigheden sætte en kommunalbestyrelsesbeslutning ud af kraft, hvis  

 den strider imod lovgivningen, og tilsynsmyndigheden kan pålægge  

 kommunalbestyrelsesmedlemmer tvangsbøder i tilfælde, hvor kommunalbestyrelsen  

 undlader at udføre en foranstaltning, som den efter lovgivningen har pligt  

 til at udføre.
Der har tidligere over for Indenrigsministeriet og Folketingets ombudsmand  

 været forelagt sager, hvor kommunalbestyrelsen har afvist at efterkomme  

 amtsankenævnsafgørelser om udbetaling af ydelser efter bistandsloven til  

 sociale klienter.
I disse sager er det fastslået, at den kommunale  

 tilsynsmyndighed kun kan afslå at anvende sanktioner, hvis den endelige  

 administrative afgørelse fra amtsankenævnet eller ankestyrelsen har et  

 åbenbart ulovligt indhold eller iøvrigt er behæftet med åbenbare væsentlige  

 mangler eller grove mangler.
- - - Formålet med den kommunale tilsynsmyndigheds anvendelse af sanktioner er  

 at tvinge kommunalbestyrelsen til en beslutning, der er nødvendig, for at  

 lovgivningen kan blive efterlevet.
Den kommunale tilsynsmyndighed må derfor  

 ved sin stillingtagen til spørgsmålet om, hvorvidt der skal anvendes  

 sanktioner til gennemtvingelse af en lovpligtig foranstaltning, nødvendigvis  

 tillige tage i betragtning, hvorvidt kommunalbestyrelsen herved samtidig vil  

 blive tvunget til at foretage en handling, der må antages at være i strid med  

 anden lovgivning.
 Der kan således forekomme tilfælde, hvor der må antages at påhvile en  

 kommunalbestyrelse uforenelige pligter i henhold til lovgivningen på en sådan  

 måde, at det ikke vil være berettiget, at den kommunale tilsynsmyndighed  

 anvender sanktioner over en kommunalbestyrelse.
I det foreliggende tilfælde er der efter Indenrigsministeriets opfattelse  

 ikke rimelig tvivl om, at det efter bistandsloven påhviler kommunen at yde  

 hjælp til den sociale klient til dækning af boligudgifterne.
Da kommunen skal  

 yde hjælp til dækning af klienternes konkrete udgifter vedrørende etablering  

 og opretholdelse af den omhandlede bolig på et landzoneareal, hvortil der  

 efter det oplyste ikke foreligger den efter by- og landzoneloven fornødne  

 tilladelse, ville kommunens direkte finansering heraf imidlertid kunne  

 betragtes som en medvirken til en overtrædelse af by- og landzoneloven.
På denne baggrund har Indenrigsministeriet ikke fundet, at der er den  

 fornødne sikkerhed for at fastslå, at kommunalbestyrelsen ved at efterleve  

 amtsankenævnets og senere ankestyrelsens afgørelse ikke samtidig ville  

 medvirke til en overtrædelse af by- og landzoneloven.
Efter  

 Indenrigsministeriets opfattelse er der således ikke i sagen et  

 tilstrækkeligt grundlag for at anvende sanktioner over for Hanstholm  

 kommunalbestyrelse til gennemtvingelse af ankestyrelsens afgørelse.
 Den endelige afgørelse af spørgsmålet henhører under domstolene.
Indenrigsministeriets afgørelse er refereret og kommenteret af Preben  

 Espersen i Juristen 1988, s. 152-54, hvor det tillige nævnes, at sagen blev  

 indbragt for Folketingets Ombudsmand, og hvor hovedindholdet af en skrivelse  

 af 5. januar 1987 fra Den Sociale Ankestyrelse og af en skrivelse af 29.  

 januar 1987 fra Indenrigsministeriet til ombudsmanden er refereret.
Da  

 beboeren imidlertid under sagsbehandlingen havde anlagt retssag, foretog  

 ombudsmanden sig ikke videre, idet han af principelle grunde ikke fandt at  

 burde behandle en klage, der samtidig behandles ved domstolene.
Beboerens retssag blev anlagt mod Det Sociale Udvalg i Hanstholm kommune  

 med påstand om at få udgifterne til transport og leje af skurvognen betalt.  

 Den Sociale Ankestyrelse indtrådte i sagen som biintervenient til støtte for  

 hende.
Ved Vestre Landsrets dom af 19. december 1989 fik beboeren medhold med  

 følgende begrundelse:
Den Sociale Ankestyrelses afgørelse byggede - ligesom sagsøgtes afgørelse  

 - på en oplysning om, at sagsøgeren på det pågældende tidspunkt boede i en  

 skurvogn placeret i Frøstruplejren, og ankestyrelsen var, da den traf sin  

 afgørelse - ligesom sagsøgte, da udvalget traf sin afgørelse - bekendt med,  

 at sagsøgerens anvendelse af skurvognen placeret dette sted til beboelse  

 indebar en overtrædelse af lov om by- og landzoner.
Uanset, at de omhandlede  

 ydelser direkte vedrører sagsøgerens udgifter til bolig, findes Den Sociale  

 Ankestyrelse under hensyn til beskaffenheden af den pågældende  

 lovovertrædelse ikke at have været berettiget til at afslå sagsøgerens  

 ansøgning om ydelser efter bistandslovens § 37 og § 40 med den begrundelse,  

 at sagsøgerens anvendelse af skurvognen anbragt det pågældende sted til  

 beboelse indebar en overtrædelse af lov om by- og landzoner.
Den Sociale  

 Ankestyrelses afgørelse lider derfor ikke af en mangel, som hævdet af  

 sagsøgte, og landsretten tager derfor sagsøgerens påstand til følge.
 Som sagen er forelagt landsretten, er der ikke anledning til at tage  

 stilling til, om Indenrigsministeriets beslutning om at undlade at iværksætte  

 sanktioner efter den kommunale styrelseslovs § 61, stk. 2, til  

 gennemtvingelse af Den Sociale Ankestyrelses afgørelse lider af en mangel,  

 som medfører ugyldighed.
 Ved Højesterets dom af 10. oktober 1990 stadfæstedes landsrettens dom med  

 følgende præmisser:
Ved afgørelse af 3. september 1986 tiltrådte Den Sociale Ankestyrelse som  

 øverste administrative instans afgørelsen af 30. maj 1986 fra Ankenævnet for  

 Ankenævnet for Viborg Amt, hvorefter det i medfør af bistandslovens § 37,  

 stk. 2, og § 40, stk. 1, blev pålagt appellanten at yde indstævnte økonomisk  

 hjælp til udgifter til flytning og bolig.
Der er ikke er ikke grundlag for at  

 fastslå, at ankestyrelsens afgørelse er behæftet med åbenbare eller grove  

 mangler.
Appelleanten er derfor forpligtet til som pålagt at udbetale de  

 nævnte ydelser, hvorfor Højesteret stadfæster den indankede dom.
Folketingets Ombudsmand har i 1978 afgivet en principel udtalelse om  

 spørgsmålet om de kommunale tilsynsmyndigheders gennemtvingelse over for  

 primærkommunerne af afgørelser truffet af amtsankenævn eller Den Sociale  

 Ankestyrelse i henhold til bistandsloven, jf.
FOB 1978, s. 619. Se tillige  

 FOB 1978, s. 564, FOB 1980, s. 723, Poul Andersen: Dansk Forvaltningsret (5.  

 udgave, 1965) s. 278-81 og Lis Sejr i Juristen 1978, s. 168. I  

 1978-redegørelsen hedder det s. 626:
- - - det følger af kompetenceordningen (rekursordningen) på den sociale  

 lovgivnings område, at der med den endelige administrative afgørelse fra  

 amtsankenævn eller ankestyrelsen om tildeling af en ydelse til en social  

 klient er tillagt klienten et retskrav på den pågældende ydelse og pålagt  

 kommunen en modsvarende klar pligt til at foretage udbetaling af ydelsen.  

 Hvis kommunen alligevel undlader udbetaling, foreligger der et klart  

 lovstridigt forhold fra kommunens side, jf.
Erik Harder: Tilsynet med  

 kommunerne, 1978, side 29 (note 18).
 Kun i de upraktiske tilfælde, hvor endelige administrative afgørelse fra  

 amtsankenævn eller ankestyrelsen måtte have et åbenbart ulovligt indhold, og  

 i de endnu mere upraktiske tilfælde, hvor afgørelsen i øvrigt måtte være  

 behæftet med en åbenbar, væsentlig mangel eller en grov mangel (dvs. i  

 tilfælde, hvor afgørelsen efter almindelig forvaltningsretlig opfattelse er  

 en nullitet), vil tilsynsrådet efter min mening være beføjet til at afslå at  

 anvende tvangsbøder med den begrundelse, at den forudsætning i  

 styrelseslovens § 61, at der ikke er rimelig tvivl om, at den foranstaltning,  

 der skal fremtvinges, påhviler kommunen og er hjemlet i loven, ikke er  

 opfyldt - - -.
Som det ses af referatet foran af Indenrigsministeriets skrivelse af 18.  

 november 1986 tilslutter ministeriet sig indledningsvis ombudsmandens  

 synspunkter, men tilføjer, at socialudvalgets forpligtelse efter  

 bistandsloven ikke bør gennemtvinges ved iværksættelse af sanktioner efter  

 den kommunale styrelseslov, hvis udvalget ved samtidig at opfylde denne  

 forpligtelse medvirker til en overtrædelse af by- og landzoneloven ved  

 direkte at finansiere, at bistandsklienten på et landzoneareal etablerer og  

 opretholder en bolig i form af en skurvogn i strid med by- og landzoneloven.  

 Dette medvirkenssynspunkt, der begrunder Indenrigsministeriets afgørelse i  

 sagen, er ud over i den forannævnte artikel af Preben Espensen i Juristen  

 1988, s. 152, kommenteret af Karsten Revsbech i Juristen 1990, s. 55, note  

 12, der tilslutter sig afgørelsen, og Jon Andersen i Juristen 1990, s. 328,  

 der er kritisk overfor afgørelsen.
Spørgsmålet om regelkrydsning mellem  

 bistandsloven og anden lovgivning har foreligget også på andre områder, jf.  

 f.eks.
Sociale Meddelelser O-70-78 udsendt den 1. august 1980, hvor Den  

 Sociale Ankestyrelse fastslog, at et socialudvalg ikke kunne afslå en  

 ansøgning om hjælp til terminsydelser med den begrundelse, at ansøgerens hus  

 ikke var godkendt til helårsbeboelse.
I Vestre Landsrets afgørelse foretoges en afvejning mellem bistandsloven  

 og by- og landzoneloven, der falder ud til fordel for bistandsloven, idet  

 retten under hensyn til beskaffenheden af overtrædelsen af by- og  

 landzoneloven ikke finder, at ankestyrelsen har været berettiget til at afslå  

 ansøgningen om bistandshjælp, og herefter fastslår, at ankestyrelsens  

 afgørelse ikke lider af en mangel.
En sådan afvejning foretages ikke i  

 Højesterets præmisser, idet Højesteret har fundet, at denne afvejning med  

 bindende virkning for socialudvalget var foretaget af såvel amtsankenævn som  

 ankestyrelse.
Uanset at sagen formelt var en sag mellem beboeren og  

 socialudvalget, var den reelle tvist i sagen, om socialudvalget kunne nægte  

 at efterkomme et pålæg fra amtsankenævn og ankestyrelse med henvisning til,  

 at man herved medvirkede til finansiering af en ulovlig beboelse.
Besvarelsen af dette spørgsmål gav ikke anledning til megen tvivl, idet  

 Højesteret i tilslutning til de foran refererede synspunkter fra ombudsmanden  

 fandt, at socialudvalgets nægtelse var klart lovstridig.
Det er vel ikke  

 uforståeligt, at en ulovlig bosættelse som Frøstruplejren i en mindre kommune  

 kan opleves som en provokation og belastning.
Det er imidlertid ikke en  

 underordnet forvaltningsmyndigheds opgave at sætte spørgsmålstegn ved  

 overordnede myndigheders afgørelser, men at efterleve dem og bringe dem til  

 udførelse, medmindre de er behæftet med åbenbare eller grove mangler.
Sådanne  

 mangler forelå ikke ved amtsankenævnets eller ankestyrelsens afgørelser, der  

 er truffet med fuldt kendskab til, at skurvognen var opstillet uden  

 zonelovstilladelse, og - i hvert fald i ankestyrelsens afgørelse - efter en  

 udtrykkelig afvejning af de modstridende hensyn i bistandslovgivningen og  

 zonelovgivningen.
Ved afgørelserne blev der tillagt beboeren et klart og  

 aktuelt retskrav på de pågældende ydelser og pålagt socialudvalget en  

 tilsvarende klar pligt til at udbetale ydelserne.
Det blev således tillige  

 med bindende virkning for socialudvalget fastslået, at udvalget heller ikke  

 kunne nægte at udbetale ydelserne med henvisning til, at beboeren kunne få  

 tilbudt en lejlighed.
Som sagen var anlagt og forelagt for domstolene, blev der ikke anledning  

 til at tage stilling til berettigelsen af Indenrigsministeriets afslag på at  

 gennemtvinge ankestyrelsens afgørelse i medfør af den kommunale styrelseslov,  

 men i lyset af Højesterets præmisser i sagen er det nærliggende at antage, at  

 ministeriets begrundelse for at undlade at anvende tvangsmidler ikke ville  

 være blevet anset for holdbar.
Som anført af ombudsmanden, jf.
FOB 1978, s.  

 626-27, må det endvidere i et sådant tilfælde, hvor en socialklient har et  

 klart og aktuelt retskrav, være udelukket at afslå en gennemtvingelse med  

 henvisning til, at den kommunale styrelseslovs § 61 efter sin formulering er  

 fakultativ, idet der ikke findes andre administrative tvangsmidler i forhold  

 til en kommune, og idet en henvisning af spørgsmålet til domstolsafgørelse  

 næsten altid vil være en utilfredsstillende løsning i forbindelse med sociale  

 problemer,der kræver forholdsvis hurtig løsning.
