Skriftlig fremsættelse (14. oktober 2010) Finansministeren (Claus Hjort Frederiksen) Herved tillader jeg mig for Folketinget at fremsætte:
Forslag til lov om tilskud til Færøernes hjemmestyre for 2011 (Lovforslag nr.
L 34) Det foreslås i lovforslaget, at tilskuddet til Færøernes hjemmestyre fastsættes til 615,5 mio. kr. i 2011.
 Bloktilskuddet til Færøernes hjemmestyre fastholdes således fortsat efter hjemmestyrets ønske på niveauet for 2002 det kommende år.
Af bloktilskuddet på 615,5 mio. kr. vedrører de 117,0 mio. kr. særforsorgen, 213,3 mio. kr. folkeforsikringen, 283,6 mio. kr. sundhedsvæsnet og 1,6 mio. kr.
Færøernes Fiskerilaboratorium.
 Det er i lovforslaget forudsat, at de sagsområder, der er overtaget efter § 9 i hjemmestyreloven, fortsat varetages af de færøske myndigheder i henhold til de gældende rammelove og lovgivning gennemført af de færøske myndigheder, ligesom den danske stats medfinansiering af disse områder ikke berøres af lovforslaget.
Såfremt hjemmestyret i aftaleperioden overtager sagsområder, hvortil der i dag ydes bloktilskud, vil det i medfør af § 3, stk. 2, i lov nr. 578 af 24. juni 2005 om de færøske myndigheders overtagelse af sager og sagsområder, indebære, at de færøske myndigheder også overtager de med områderne forbundne udgifter.
I det tilfælde vil der herefter skulle ske en reduktion af bloktilskuddet.
 Det er i lovforslaget forudsat, at hjemmestyrets endelige udtalelse foreligger inden lovforslagets 3. behandling i Folketinget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
