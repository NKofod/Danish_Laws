Fremsat den 19. december 2012 af Kim Andersen (V), Anne-Mette Winther Christiansen (V), Preben Bang Henriksen (V), Kristian Jensen (V), Michael Aastrup Jensen (V), Torsten Schack Pedersen (V), Mads Rørvig (V), Hans Christian Schmidt (V) og Brian Mikkelsen (KF) Forslag til folketingsbeslutning om nabo-tjek af erhvervsrettet lovgivning i andre lande Folketinget pålægger regeringen at gennemføre nabo-tjek af love og regler i andre lande forud for ny erhvervsrettet lovgivning i Danmark.
Regeringen skal sikre, at dansk erhvervslovgivning ikke er mere restriktiv end lovgivningen i lande, som vi normalt sammenligner os med, af hensyn til Danmarks konkurrenceevne.
Bemærkninger til forslaget Danmark skal naturligvis leve op til europæiske og internationale krav inden for erhvervsrettet lovgivning.
Danmark skal imidlertid ikke indføre flere regler end højst nødvendigt, da det skader virksomhedernes konkurrenceevne.
Mange danske virksomheder oplever, at den erhvervsrettede lovgivning i Danmark er mere restriktiv end i vores nabolande som f.eks.
Sverige, Tyskland og Nederlandene.
 For at fremme den danske konkurrenceevne vil Venstre og Det Konservative Folkeparti indføre et såkaldt nabo-tjek.
Før ny erhvervsrettet lovgivning vedtages i Danmark, skal myndighederne vurdere, om samme lovgivning er eller planlægges indført i vores nabolande.
Formålet er at sikre, at den nye erhvervsrettede lovgivning så vidt muligt fastlægges på et niveau, der er sammenligneligt med den mindst konkurrencebelastende lovgivning i vores nabolande.
 Hermed kan vi dæmme op for overimplementering af erhvervsrettet lovgivning, og dermed øges chancerne for, at danske virksomheder kan klare sig i den internationale konkurrence.
Skriftlig fremsættelse Kim Andersen: (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nabo-tjek af erhvervsrettet lovgivning i andre lande.
(Beslutningsforslag nr.
B 45) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
