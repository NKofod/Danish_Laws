Skriftlig fremsættelse (2. oktober 2019) Kulturministeren (Joy Mogensen):
 Herved tillader jeg mig for Folketinget at fremsætte:
Forslag til lov om ændring af lov om scenekunst (Udmøntning af stemmeaftale om ændringer på scenekunstområdet af 20. marts 2019) (Lovforslag nr.
L 20) Lovændringen udmønter dele af politiske stemmeaftale af 20. marts 2019 om ændringer på scenekunstområdet, som blev indgået mellem den daværende regering og Socialdemokratiet, Dansk Folkeparti, Det Radikale Venstre og Socialistisk Folkeparti.
Formålet med aftalen er at sikre mere teater til flere.
Formålet med lovforslaget er at indføre en ny kategori af teatre, der varetager særlige opgaver regionalt på tværs af flere kommuner.
Udvidelsen har til formål at sikre, at også teatre med mere snævert afgrænset geografisk virkeområde kan blive optaget i ordningen.
Teatrene, der er omfattet af den nye bestemmelse, vil modtage et supplerende statsligt tilskud.
Desuden indeholder lovforslaget en bestemmelse om kulturministerens forhandlingsforpligtelse vedr. refusionsordningen vedr. børneteater og opsøgende teater.
Med den foreslåede lovændring begrænses kulturministerens forhandlingsforpligtelse vedr. børneteater og opsøgende teater til at være med KL. Ændringen er en konsekvensrettelse i forhold til, at Københavns Kommune og Frederiksberg Kommune siden kommunalreformen kun har kommunale opgaver og er repræsenteret af KL.
 Det foreslås, at loven træder i kraft 1. januar 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
