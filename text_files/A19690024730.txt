 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
 § 1.  Amtsrådet overtager skolerådets opgaver efter §§  

 29, 32 og 34 i skoletilsynsloven.
 Stk. 2.  Amtskommunen træder i stedet for skolefonden  

 efter §§ 30, 31 og 32 i skoletilsynsloven og §§ 18, 36, 70, 71 og 81 i lov om  

 fritidsundervisning m.v.
 § 2.  Det fastsættes inden den 1. april 1970 ved lov,  

 i hvilket omfang følgende opgaver henlægges til amtsrådet:
 1. Skoledirektionens funktioner som tilsynsmyndighed  

 for landkommunernes skolevæsen efter §§ 18-20 i skoletilsynsloven.
 2. Undervisningsministerens funktioner som  

 tilsynsmyndighed for købstadkommunernes og de hermed ligestillede kommuners  

 skolevæsen efter § 24 i skoletilsynsloven.
 3. Amtsungdomsnævnets funktioner efter § 77 i lov om  

 fritidsundervisning m.v.
 Stk. 2.  Tilsynet med Frederiksberg kommunes skolevæsen  

 og fritidsundervisningsvirksomhed m.v. varetages af undervisningsministeren.
 § 3.  De i henhold til skoletilsynslovens § 21, stk.  

 1, udnævnte amtsskolekonsulenter fortsætter indtil den 31. marts 1972, dog  

 længst for resten af deres ansættelsesperiode, deres virksomhed efter  

 skoletilsynslovens §§ 22 og 23 for deres hidtidige område og de inden for  

 dette beliggende købstæder, jfr. skoletilsynslovens § 27.
 Stk. 2.  Bestemmelserne i stk. 1 finder tilsvarende  

 anvendelse på de i henhold til skoletilsynslovens § 25, stk. 1, udnævnte  

 konsulenter for specialundervisningen og de i henhold til § 25, stk. 5,  

 udnævnte medhjælpere for konsulenten.
 Stk. 3.  De i henhold til § 12, stk. 4, i lov om  

 ungdomsskoler og aftenskoler m.v. udnævnte konsulenter for  

 ungdomsundervisningen fortsætter deres virksomhed inden for deres hidtidige  

 område indtil den 31. marts 1972, dog længst for resten af deres  

 ansættelsesperiode.
 § 4.  § 1, § 2, stk. 2, og § 3 har virkning fra den 1.  

 april 1970.
 Givet på Christiansborg slot, den 4.  

 juni 1969.
 Under Vor Kongelige Hånd og Segl.
 FREDERIK R.
/ Helge Larsen Særlig noter:
