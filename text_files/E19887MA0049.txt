 Salg af større driftsmidler (maskiner, inventar mv med en salgspris over  

 50.000 kr) og fast ejendom, der har været anvendt i forbindelse med udøvelse  

 af momspligtige aktiviteter, skal ikke medregnes ved opgørelsen af den  

 delvise fradragsret.
Dette gælder også ved salg af en fast ejendom, der har været anvendt til  

 udlejning, for hvilken udlejeren har været frivilligt registreret.
Salg af  

 turistbusser med momsberegning skal dog fortsat medregnes ved opgørelsen af  

 den delvise fradragsret i vognmandsvirksomheder, der har både rutekørsel og  

 turistkørsel.
 Ifølge artikel 19, stk 2, i 6. momsdirektiv ses der ved beregningen af  

 delvis fradragsret bort fra bitransaktioner vedrørende bl a fast ejendom.
Den hidtidige fortolkning af begrebet bitransaktioner - nemlig at der skal  

 være tale om transaktioner, der er af helt underordnet betydning eller  

 direkte afledt af virksomhedens momspligtige aktiviteter - suppleres med, at  

 der også kan være tale om en bitransaktion vedrørende fast ejendom, hvis  

 transaktionen er enkeltstående.
Det indebærer, at der normalt ikke skal ske  

 begrænsning af fradragsretten ved en virksomheds enkeltstående salg af en  

 fast ejendom.
 Hvis der er tale om flere salg, må man se på salgsindtægterne fra  

 ejendomshandlerne i forhold til størrelsen af virksomhedens omsætning af  

 varer og momspligtige ydelser og på den tidsmæssige spredning mellem de  

 enkelte køb og salg.
Dette skal tjene til at fastslå, om køb og salg af ejendomme har et sådant  

 omfang, at det må karakteriseres som ejendomshandlervirksomhed.
I såfald skal  

 det totale ejendomssalg medregnes til den samlede omsætning ved opgørelsen af  

 den delvise fradragsret.
 De nye retningslinier anvendes alene ved opgørelser af den delvise  

 fradragsret, der foretages efter den 1. juli 1988.
