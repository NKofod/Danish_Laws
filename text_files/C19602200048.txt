 Efter at lærlingerådet fra det faglige fællesudvalg for handelslærlinge  

 har modtaget indstilling om ændring af de af rådet under 24. juni 1941  

 fastsatte regler for lærlingeuddannelse inden for handelsfaget, fastsætter  

 lærlingerådet herved i medfør af § 24, stk. 5, i lov nr. 261 af 2. oktober  

 1956 om lærlingeforhold nedenstående uddannelsesregler, som angiver  

 mindstemålet for uddannelse i handelsfaget, og som er bindende for fagets  

 læremestre.
Indenfor handelsfaget (gruppe 29) kan lærlingeuddannelse finde sted i 3  

 forskellige grupper, nemlig på 1. Lager i engrosforretning.
 2. Lager og kontor i en engrosforretning.
 3. Et engroslager, der har butiksekspedition.
 I kontrakten skal firmaets branche angives, f.eks. kolonial en gros eller  

 manufaktur en gros og en detail o.s.v.
 Gennem læretiden skal arbejdet tilrettelægges således, at lærlingen lærer  

 følgende:
 Gruppe 1.
 Kendskab til de varer, forretningen forhandler.
 Kontrol af indgåede varer, herunder undersøgelse af, om varens art og  

 kvalitet samt kolliantal er i overensstemmelse med fragtbreve eller  

 følgeseddel.
 Varernes oplagring, sortering og hensigtsmæssige behandling under  

 oplagringen.
 Behandling af eventuelt beskadigede varer.
 Ekspedition efter ordreseddel i såvel hele kolli som i anbrud samt  

 indpakning.
 Udskrivning af nødvendige papirer til forsendelse af varer med bud, post,  

 bane, skib, luftfartøj eller fragtmand i den udstrækning, disse  

 forsendelsesmåder forekommer, samt andet på lageret forekommende skriftligt  

 arbejde.
 Kendskab til udarbejdelse af ture for firmaets chauffører, kuske og bude.
 Kundebetjening, hvor sådan forekommer.
 Telefonekspedition og toldklarering, hvor dette er muligt.
 Gruppe II.
 Det under gruppe I anførte og desuden:
 Det på virksomhedens kontor forefaldende almindelige kontorarbejde,  

 herunder de dele af bogholderiet og kasseregnskabet, der i virksomheden  

 udføres af det underordnede kontorpersonale, samt emballageregnskab,  

 lagerkartotek eller lagerbog, udregning af ekspeditionsnotaer og udskrivning  

 af fakturaer, lettere korrespondance, kendskab til kalkulation samt til  

 kontrol af bankafregning.
 Kundebetjening.
 Gruppe III.
 Det under gruppe I anførte og desuden:
 Kundeekspedition.
 Kendskab til almindelig vinduespyntning, hvor sådan forekommer.
 Lærlingerådet, den 9. september 1960.
