 I forbindelse med overgivelsen af rengøringsarbejde i entreprise til  

 et rengøringsselskab, afskedigede et toldkammer 7 rengøringsassistenter uden,  

 som foreskrevet i overenskomsten, at have drøftet overgivelsen af entreprise  

 med vedkommende fagforbund, ligesom toldkammeret havde tilsidesat sin  

 overenskomstmæssige pligt til at underrette forbundet om afskedigelserne.  

 Toldkammeret idømtes en bod på 50.000 kr., idet klagerne ikke fandtes at have  

 frafaldet at indbringe spørgsmålet om overenskomstbrud for Arbejdsretten med  

 påstand om bod ved at indlede en voldgiftssag om afskedigelserne.
 Under denne sag har Landsorganisationen i Danmark for Kvindeligt  

 Arbejderforbund i Danmark indklaget Finansministeriet, Lønnings- og  

 Pensionsdepartementet for Århus Distriktstoldkammer for Arbejdsretten for  

 brud, dels på en den 4. december 1985 mellem CO-STAT og Finansministeriet  

 indgået aftale vedrørende afskedigelsesregler for ansatte (bortset fra  

 tillidsrepræsentanter) i henhold til overenskomster mellem Staten og  

 organisationer, tilsluttet CO-STAT, dels på §§ 17 og 18 i overenskomst mellem  

 Finansministeriet og Kvindeligt Arbejderforbund i Danmark vedrørende løn- og  

 arbejdsvilkår for rengøringsassistenter m.fl. i statens tjeneste m.v.
 Den nævnte aftale indeholder følgende bestemmelser:
»1) Det påhviler ansættelsesmyndigheden at meddele enhver opsigelse  

 til den ansatte skriftligt.
Såfremt den ansatte har været uafbrudt  

 beskæftiget hos ansættelsesmyndigheden i mere end 1 år, skal meddelelse om  

 opsigelse ligeledes gives til den pågældende organisation.
 2) Skønner organisationen, at afskedigelsen af en ansat ikke kan anses for  

 rimeligt begrundet i den pågældende eller ansættelsesmyndighedens forhold,  

 kan organisationen inden for en frist af 14 dage efter opsigelsen kræve  

 spørgsmålet forhandlet med den lokale ansættelsesmyndighed.
 3) Opnås der ikke ved forannævnte forhandling enighed mellem  

 organisationen og ansættelsesmyndigheden, kan organisationen inden for en  

 frist af 14 dage efter forhandlingen begære sagen forhandlet mellem  

 overenskomstens parter.
4) Opnås der ikke enighed ved forhandlingen mellem overenskomstens parter,  

 kan sagen inden for en frist af 14 dage kræves gjort til genstand for  

 behandling i en i denne anledning nedsat voldgift,» Bestemmelserne i §§ 17 og 18 i overenskomsten - med tilhørende  

 bemærkninger - er i uddrag sålydende:
»§ 17. ENTREPRISE Overenskomsten gælder ikke arbejdsområder, der efter drøftelse mellem  

 parterne er eller bliver afgivet i entreprise.
 LP's bem. til §17.Entreprise:
 Opmærksomheden henledes på, at de drøftelser, der i henhold til  

 overenskomstens § 17 skal ske i forbindelse med rengøringsarbejdes afgivelse  

 i entreprise, skal finde sted, forinden endelig beslutning herom træffes....
 § 18. RATIONALISERING M.V.
Såfremt der ønskes gennemført større rationaliseringsforanstaltninger  

 eller arbejdsomlægninger, der berører de ansatte, tilsiger forbundet sin  

 støtte hertil.
Forinden der træffes endelig beslutning om iværksættelse af  

 sådanne foranstaltninger m.v., optages der drøftelser mellem de berørte  

 parter......« Den 26. maj 1986 og de nærmest følgende dage blev 7 rengøringsassistenter,  

 der havde arbejdet på Århus Distriktstoldkammer, opsagt til fratræden med  

 udgangen af september måned 1986, idet toldkammeret på grund af budgetmæssige  

 besparelser fra den 1. oktober 1986 ville give rengøringsarbejdet i  

 entreprise til et rengøringsselskab.
 Der havde ikke som foreskrevet i overenskomsten fundet nogen forudgående  

 drøftelse af omlægningen af arbejdsopgaverne sted, og toldkammeret  

 underrettede ikke de ansattes organisation, Kvindeligt Arbejderforbund i  

 Danmark, om opsigelserne, samtidig med at de blev meddelt, således som det er  

 foreskrevet efter aftalen.
Efter henvendelse fra den lokale afdeling af forbundet fandt der derefter  

 den 20. juni 1986 en lokal forhandling sted, uden at der opnåedes enighed i  

 sagen.
Den blev derefter gjort til genstand for forhandling på et den 30.  

 juli 1986 afholdt møde mellem repræsentanter for Kvindeligt Arbejderforbund i  

 Danmark og Finansministeriet, hvor KAD krævede bod for overenskomstbrud, og  

 hvor det blev gjort gældende, at CO-STAT-aftalen ikke var overholdt.
Dette  

 sidste erkendtes fra Finansministeriets side, og ministeriet ville lade  

 muligheden for at lade afskedigelserne behandle efter aftalens regler stå  

 åben.
Mødet sluttede med, at parterne forbeholdt sig deres stilling.
Det er  

 oplyst, at forbundet ved skrivelse af 19. august 1986 til Finansministeriet  

 har meddelt, at det er besluttet at lade afskedigelserne behandle ved en  

 voldgiftsret i henhold til CO-STAT-aftalen.
 Klagerne har nedlagt påstand om, at de indklagede tilpligtes at betale en  

 af Arbejdsretten fastsat bod for overtrædelse såvel af aftalen mellem CO-STAT  

 og Finansministeriet, som af §§ 17 og 18 i overenskomsten mellem Kvindeligt  

 Arbejderforbund i Danmark og Finansministeriet.
 Indklagede har påstået frifindelse.
Klagerne har til støtte for deres påstand anført, at det for forbundet er  

 af afgørende betydning, at man så tidligt som muligt får lejlighed til at  

 indgå i drøftelserne, når mere omfattende arbejdsomlægninger, der berører  

 forbundets medlemmer, er under forberedelse.
Ved overenskomstens § 17 og  

 bemærkninger dertil og § 18 er det af Finansministeriet tilsikret forbundet,  

 at man får lejlighed til at drøfte rengøringsarbejdes overgivelse i  

 entreprise eller arbejdsomlægninger, der berører de ansatte, før endelig  

 beslutning om sådanne foranstaltninger iværksættes.
De nævnte bestemmelser er  

 klart overtrådt i denne sag.
Dertil kommer, at også reglerne i  

 CO-STAT-aftalen er tilsidesat.
Underretningspligten i aftalens § 1 er en  

 central bestemmelse i afskedigelsesreglerne.
Iagttagelsen af denne regel er  

 forudsætningen for, at den i aftalen foreskrevne procedure kan komme i gang.  

 Såfremt der ikke sker nogen underretning om afskedigelsen straks, afskæres  

 organisationen fra inden for den i aftalen nævnte frist på 14 dage efter  

 opsigelsen at kræve afskedigelsen forhandlet med den lokale  

 ansættelsesmyndighed.
Indklagede har erkendt, at der fra indklagedes side foreligger en  

 overtrædelse af reglerne i §§ 17 og 18 i parternes overenskomst.
Det må  

 imidlertid antages, at klagerne har frafaldet at gøre bodsansvar gældende for  

 denne overtrædelse, når indklagede har valgt at indlede voldgiftssag om  

 afskedigelserne i henhold til CO-STAT-aftalens regler herom.
For så vidt angår den påberåbte tilsidesættelse af underretningspligten  

 efter § 1 i CO-STAT-aftalen har indklagede indledningsvis begrundet  

 frifindelsespåstanden med, at den manglende iagttagelse af CO-STAT-aftalens  

 regler efter selve aftalens indhold ikke er sanktioneret med bod.
Spørgsmålet  

 om bod nævnes således ikke.
Derimod er der mulighed for indbringelse af  

 spørgsmålet om berettigelsen af en afskedigelse for den i aftalen nævnte  

 voldgiftsret, og det er som nævnt netop denne fremgangsmåde indklagede i  

 denne sag har benyttet sig af.
Dermed må klagerne anses at have frafaldet at  

 gøre andre retsvirkninger af overenskomstovertrædelsen gældende.
 Klagerne har over for det af indklagede indledningsvis anførte gjort  

 gældende, at aftalen er en klar kollektiv overenskomst, og at brud på en  

 sådan aftale kan medføre idømmelse af bod efter § 12 i arbejdsretsloven.
 Arbejdsretten skal udtale:
Det er erkendt af indklagede, at bestemmelserne i overenskomstens §§ 17 og  

 18 er tilsidesat af Århus Distriktstoldkammer ved at lade rengøringsarbejdet  

 overgå i entreprise uden forudgående drøftelser med Kvindeligt  

 Arbejderforbund i Danmark.
Det må endvidere - som også af indklagede erkendt  

 - konstateres, at toldkammeret har tilsidesat pligten efter CO-STAT-aftalen  

 til at underrette forbundet samtidig med, at opsigelserne blev afgivet.
Denne  

 aftale må også anses for at være en kollektiv aftale om løn- og  

 arbejdsforhold.
Da der ikke findes at kunne gives indklagede medhold i, at  

 klagerne ved at indlede voldgiftssag har frafaldet at indbringe spørgsmålet  

 om brud på aftalen og overenskomsten for Arbejdsretten med påstand om bod, og  

 da de nævnte overtrædelser findes ikke blot at være af formel karakter, men  

 af reel betydning for regulering af parternes overenskomstmæssige forhold,  

 pålægger Arbejdsretten Århus Distriktstoldkammer til Landsorganisationen i  

 Danmark at betale en bod på 50.000 kr.
 Indklagede findes endvidere at burde betale 2.000 kr. i sagsomkostninger  

 til Arbejdsretten.
 T h i k e n d e s f o r r e t :
 Indklagede, Århus Distriktstoldkammer, betaler til Landsorganisationen i  

 Danmark for brud på den mellem Finansministeriet og CO-STAT den 4. december  

 1985 indgåede aftale og på §§ 17 og 18 i overenskomst mellem  

 Finansministeriet og Kvindeligt Arbejderforbund i Danmark en bod på 50.000  

 kr.
 De indklagede betaler 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.589 (note 15), K 87.222, K 86.386 (A  

 1987 s.111) K 10.194 (A 1984, s.164).
