 Beskikkelse som auktionsleder ikke anset for et ansættelsesforhold,  

 som var omfattet af arbejdsskadeforsikringsloven.
 Ombudsmanden fandt ikke grundlag for at kritisere Ankestyrelsens  

 afgørelse.
 REDEGØRELSE FOR SAGEN:
 M, der var beskikket som auktionsleder af Justitsministeriet i henhold til  

 auktionslederlovens § 3, afgik ved døden efter en ulykke, der skete i  

 forbindelse med aflysningen af en auktion.
 AFGØRELSEN, DER KLAGES OVER:
 Sikringsstyrelsen fandt, at M's død ikke gav ret til ydelser efter  

 arbejdsskadeforsikringsloven.
Sikringsstyrelsen lagde herved til grund, at M var beskikket som  

 auktionsleder af Justitsministeriet.
Der bestod ikke noget ansættelsesforhold  

 i arbejdsskadeforsikringslovens forstand, men hvervet måtte anses for  

 selvstændig virksomhed.
Dette synspunkt ændredes ikke af, at staten var  

 rekvirent ved auktionen.
 KLAGEN TIL ANKESTYRELSEN:
 Afgørelsen blev anket af M's efterladte ægtefælle og barn.
 Principiel betydning:
 Sagen fandtes at have principiel betydning for afgrænsningen af, den  

 forsikringsberettigede personkreds efter arbejdsskadeforsikringslovens § 1.
 LOVGRUNDLAG:
 Arbejdsskadeforsikringslovens § 1.
 ANKESTYRELSENS AFGØRELSE:
 M kunne ikke i forbindelse med udøvelsen af sit hverv som auktionsleder  

 anses for antaget til arbejde i arbejdsskadeforsikringslovens forstand.
 Ankestyrelsen tiltrådte således med Sikringsstyrelsens begrundelse, at  

 tilfældet ikke gav ret til ydelser efter arbejdsskadeforsikringsloven.
 EFTER ANKESTYRELSENS AFGØRELSE:
 Folketingets Ombudsmand fandt ikke grundlag for at kritisere, at M's hverv  

 som auktionsleder ikke kunne betegnes som et forsikringsberettigende  

 antagelsesforhold i arbejdsskadeforsikringslovens forstand.
 Ombudsmanden kunne herefter ikke kritisere Ankestyrelsens afgørelse.
