Patentankenævnet stadfæstede Patentdirektoratets afgørelse, hvorefter  

 to figurmærker fandtes forvekslelige År 1991, den 21. november 1991 afsagde Patentankenævnet (Grønning-Nielsen, Hans Chr.
Thomsen, Finn Mikkelsen) følgende Den 22. september 1988 indleverede klageren, Bambo A/S, Aabenraa, en  

 ansøgning om registrering af et varemærke udformet som en cirkel med fire  

 stiliserede grantræer og en bølge.
Ansøgningen omfatter alle varer i  

 klasserne 5 og 16 og blev den 26. april 1989 bekendtgjort i Dansk  

 Varemærketidende.
 Ved skrivelse af 26. juni 1989 nedlagde Mølnlycke AB, Sverige, i medfør af  

 varemærkelovens § 20, stk. 2, indsigelse mod registrering af det ansøgte  

 mærke under henvisning til selskabets registrering VR 3342/89 (figurmærke med  

 stiliserede træer i en cirkel).
 Som begrundelse for indsigelsen anførtes:
 »Indsigelsen begrundes med, at de to mærker, der således står overfor  

 hinanden, må anses for egnede til som sådanne at hidføre forvekslinger i den  

 almindelige omsætning.
Hvad først angår spørgsmålet om varekollision bedes bemærket, at det  

 drejer sig om identiske klasser og identiske varer.
Ansøgernes mærke ønskes  

 registreret for hele klasse 16 og hele klasse 5, og indsigernes er  

 registreret og/eller beskyttet for samtlige af disse klasser omfattede  

 varearter.
Samtidig skal oplyses, at indsigermærket i længere tid - nemlig  

 siden august 1988 - har været benyttet her i landet for den af førstnævnte  

 klasse omfattede vare bleer (af papir), og at det ansøgte mærke senere er  

 taget i anvendelse for nøjagtig samme produkt.
Dersom ansøgerne vil bestride, at indsigermærket ikke blot overfor  

 Direktoratet, men også brugsmæssigt er bedre prioriteret end det ansøgte,  

 opfordres de til at meddele det i deres eventuelle svar på nærværende  

 indsigelse.
Det er indsigernes opfattelse, at ansøgerne simpelthen har ladet  

 sig inspirere af deres mærke, altså at der foreligger en direkte  

 efterligning.
På den her nævnte baggrund kan der ikke herske tvivl om, at spørgsmålet  

 om, hvorvidt selve de foreliggende mærker (billeder) ligger for nær på  

 hinanden, må og bør bedømmes strengt.
Dette også af den grund, at det er rene  

 billedmærker uden tekst, det drejer sig om, som tydeligvis viser et og samme motiv, der som sådant ingen nærmere relation har til den vare (eller  

 de varer) det på begge sider drejer sig om.
Den tanke, der ligger bag  

 indsigernes anvendelse af deres mærke, er, at symbolisere et miljøvenligt  

 produkt: at ansøgermærket, således som det er udformet, må opfattes på  

 nøjagtig samme måde, kan der efter indsigernes og vor opfattelse ikke herske  

 tvivl om.
 Udover den foreliggende, uomtvistelige idemæssige  

 (»miljøprægede«) lighed - som måske ikke i sig selv er  

 tilstrækkelig - er der følgende rent konkrete holdepunkter for vor antagelse  

 om, at der for den umistænksomme køber af de foreliggende dagligvarer helt  

 klart må foreligge en forvekslingsrisiko.
 For det første er begge mærker omgivet af en ganske smal cirkulær  

 konturlinie, der danner rammen om dem.
 For det andet danner i begge tilfælde de figurelementer, der befinder sig  

 indenfor cirklen, cirkulære billeder: og afstanden mellem disse og den  

 omgivende cirkel er ganske den samme i begge tilfælde.
 For det tredie gengives i indsigermærket foroven konturerne af fem  

 sammenstillede træer, der er karakteristiske ved at være skarpt tilspidsede  

 foroven: i ansøgermærket findes - ligeledes foroven - konturerne af fire  

 sammenstillede træer, der på samme måde fremtræder som skarpt tilspidsede  

 foroven.
 For det fjerde findes forneden i begge mærker hvide bølgelinier - i et  

 antal af henholdsvis tre og fire - der frembyder meget betydelig lighed (også  

 af den grund, at de udadtil danner en cirkelbue, der følger den mærket  

 omgivende cirkel). Grænsen mellem træerne foroven og bølgelinierne forneden  

 er ganske vist forskelligt formet i de to tilfælde, nemlig som en  

 (yderligere) bølge i ansøgermærket, som en ret linie i indsigernes: men at  

 dette skulle være tilstrækkeligt til, at mærkerne i deres helhed kan anses  

 for ikke forvekslelige, bestrides meget bestemt fra vor side.
 Bekendtgørelsen i Varemærketidende viser ikke de her nævnte bølgelinier.  

 Ifølge den afbildning (i farver) af mærket, som vi har modtaget fra  

 Direktoratet, ligger det imidlertid klart, at bølgerne udgør en integrerende  

 bestanddel af samme (jf. vedlagte kopi). Ex tuto tilføjes, at selvom mærket  

 havde været ansøgt som den fejlagtige afbildning i Varemærketidende viser,  

 havde der efter vort standpunkt været fornødent grundlag for en indsigelse.  

 Det skal oplyses, at ansøgerne i praksis benytter mærket med bølgelinier.  

 (Yderligere er forholdet dette, at mærket er forsynet med symbolet R i en  

 cirkel, hvilket er klart ulovligt som vildledende og stridende mod  

 markedsføringsloven, hvorfor det selvsagt bør bringes til ophør).
Hvad iøvrigt angår spørgsmålet om farvelighed skal bemærkes - også på  

 baggrund af mærkernes anvendelse i praksis - at den er endog meget betydelig.  

 Således som mærkerne står overfor hinanden som henholdsvis ansøgt og  

 registreret er det ene udført i farver (græsgrønt, hvidt og blåt - til  

 bølgelinierne), det andet i sort/hvidt.
Da imidlertid en sort/hvid  

 registrering som bekendt dækker alle farver og farvesammensætninger, er der  

 ikke ringeste tvivl om, at det også i den heromhandlede henseende må lægges  

 til grund, at mærkerne ligger for nær på hinanden.
Det synspunkt, vi på  

 indsigernes vegne gør gældende, er med andre ord dette, at deres registrerede  

 mærke (også) nyder beskyttelse som udført i nøjagtig de farver, ansøgerne har  

 fundet det for godt at anvende til deres mærke.
Det skal tilføjes, at  

 indsigerne også i praksis anvender deres mærke i de omhandlede farver, nemlig  

 græsgrønt (til træer) og blåt (til bølger) samt hvidt.
På den her nævnte baggrund er det vor opfattelse, at en helhedsbedømmelse  

 af de to mærker set i forhold til hinanden klart må føre til, at de - uagtet  

 der er visse forskelle i enkeltheder - må og bør anses som forvekslelige.  

 Dette følger også af, at de produkter, det drejer sig om - og som stadig er  

 nøjagtig de samme på begge sider - har karakter af dagligvarer, der indkøbes  

 regelmæssigt og efter ikke særligt dybtgående overvejelser med hensyn til,  

 hvorledes den pakning, der købtes første gang, så ud.' I skrivelse af 11. august 1989 bestred klageren, at mærkerne er  

 forvekslelige.
 I skrivelse af 11. december 1989 anførte klageren følgende:
 »Indsigernes påstand om, at ansøgermærket er en direkte efterligning  

 af indsigermærket er helt ude af dimensioner, og at der skulle være tale om  

 et forhold, der kan retfærdiggøre en ekstraordinær bedømmelse er ligeledes  

 helt ude af dimensioner.
 Ansøgeren opfatter situationen som ganske ukompliceret, idet det helt  

 enkelt drejer sig om at vurdere to helt forskellige måder at illustrere samme  

 »meddelelse« til forbrugerne, nemlig den i tiden næsten helt  

 generelt anvendte påberåbelse »af miljøvenlighed« i forbindelse med  

 næsten alle tænkelige varer, herunder også varer, der henføres til de  

 aktuelle vareklasser 5 og 16.
 Til dette formål har ansøgeren idemæssigt taget udgangspunkt fra Taoismens  

 symbol, Yin-Yang, der symboliserer forenelsen af to modsætninger, nemlig i  

 dette tilfælde træ og vand, der indgår som vigtige hovedbestanddele ved  

 fremstilling af papirprodukter - såsom de aktuelle hygiejneartikler, og som  

 desuden begge er gode miljøsymboler.
Det ansøgte mærke består således af to dele, der tilsammen danner et  

 cirkulært billede, og som er indbyrdes adskilt af en hvid stribe med facon  

 som et liggende S, der fortsætter over i en hvid cirkulær rammestribe.
Den  

 øverste, højre del af mærket viser på blå baggrund fire bagved hinanden  

 placerede, stiliserede træer, der er grønne, og som er udformet med  

 karakteristisk opad tilspidsende, buede sorte konturstreger.
Medens den  

 nederste, venstre del af mærket ligeledes på blå baggrund viser fire hvide  

 bølgelinier, der strækker sig mellem den hvide som et liggende S formede  

 skillestribe henholdsvis mellem den hvide cirkulære rammestribe.
 Selvom der er visse ligheder mellem de to billedmærker, er der altså tale  

 om klart forskellige billedmæssige idegrundlag.
Indsigeren henviser til, at indsigermærket er en sort/hvid registrering,  

 der dækker alle farver og farvesammensætninger.
Hertil skal bemærkes, at  

 indsigermærkets øverste del viser fem helt sorte træer på helt lys, hvid,  

 baggrund, der fortsætter over i helt lyse, hvide, bølgelinier mellem  

 ligeledes helt sorte bølgelinier.
Ansøgeren er bekendt med, at indsigermærket  

 i praksis nu anvendes med de helt sorte træer i en grøn farve på hvid  

 baggrund og med de helt sorte bølgelinier i en blå farve på en hvid baggrund,  

 idet mærket som helhed anvendes i et grønt felt, der omslutter den hvide  

 baggrund i mærket.
Det er imidlertid næppe korrekt, at indsigerens sort/hvide registrering  

 umiddelbart skulle dække enhver tænkelig farvesammensætning, men selvom  

 bedømmelsen af dette forhold i lighed med andre af indsigeren nævnte forhold  

 kun kan bedømmes ved domstolene, vil jeg dog tillade mig at påpege, at  

 navnlig den øverste del af indsigermærket, der fremtræder med en  

 karakteristisk sort/hvid kontrast næppe kan dække det ansøgte mærkes  

 anvendelse af to så kontrastfattige farver som blå og grøn.
Det er ligeledes  

 tvivlsomt om indsigermærkets lyse, hvide baggrund, der anvendes både i  

 øverste og i nederste del af mærket, vil kunne dække det ansøgte mærkes  

 mørke, blå baggrundsfarve, der anvendes i begge »halvdele« af det  

 ansøgte mærke.' Patentdirektoratet traf afgørelse i sagen den 21. februar 1990 og tog  

 indsigelsen til følge med denne begrundelse:
 »Det skal indledningsvis bemærkes, at en ensartethed alene i den til  

 grund for to mærker liggende ide ikke i sig selv synes at kunne være  

 tilstrækkelig til at frembringe forvekslelighed i lovens forstand, men  

 mærkerne må betragtet i deres helhed kunne forveksles.
Det er Direktoratets opfattelse, at mærkerne er forvekslelige, idet disse,  

 uanset forskelle i enkeltheder, fremtræder meget lig hinanden.
Der er ved  

 afgørelsen lagt vægt på, at begge mærker indeholder et antal træer, der har  

 en meget ens facon, idet de ender i en spids og er brede forneden, og  

 træernes højde er forskellig i begge tilfælde.
Under træerne ses i begge  

 mærker bølgelinier.
Endelig er begge mærker indrammet af en cirkel.
I øvrigt  

 mener Direktoratet, at en registrering i sort/hvid dækker alle farver og  

 farvesammensætninger, og såfremt indsigermærket anvendes i de farver, der er  

 vist på det billede, der er indsendt, vil ligheden mellem mærkerne blive  

 yderligere forøget.
De to mærker anvendt for den samme vare, nemlig bleer af  

 papir, vil efter Direktoratets opfattelse herefter være forvekslelige.« Denne afgørelse har klageren ved skrivelse af 19. april 1990 indbragt for  

 Patentankenævnet med påstand om, at Direktoratets afgørelse omstødes.  

 Klageren har den 27. august 1990 indleveret en ankebegrundelse, hvor der  

 nærmere redegøres for indsigelsessagens forløb.
Klageren har foretaget en  

 detaljeret gennemgang og sammenligning af de to varemærker og har bl.a.  

 anført følgende:
 »Ved VR 3342 1989 består nederste mærkedel af tre hvide bølgelinier  

 på sort baggrund, der opadtil er begrænset af en vandret lige linie, og som  

 nedadtil er begrænset af en hvid buet ramme indenfor den tynde sorte ramme,  

 dvs. at den øvre lige linie symboliserer en klar overgang mellem vand og skov  

 - en strand- eller søbred.
Ved VA 6532 1988 består nederste mærkedel af fire hvide bølgelinier på blå  

 baggrund, der opadtil er begrænset af det nævnte liggende S, og som til  

 siderne og nedadtil er begrænset af en hvid ramme indenfor den tynde sorte  

 ramme, idet den hvide ramme på markant måde er forbundet med den liggende  

 S-linie, der er hvid, og som har samme tykkelse som den omsluttende hvide  

 ramme.
Til forskel fra indsiger-mærket, der viser en overgang mellem vand og  

 skov er ansøger-mærket billedmæssigt opbygget med Yin-Yang symbolikken, der  

 antyder forenelsen af to modsætninger - her vand og træ, der som tidligere  

 fremført i den aktuelle sammenhæng er gode »miljø-symboler«, når  

 det drejer sig om hygiejneprodukter, der overvejende består af papir, hvor  

 hovedbestanddelene netop er træ og vand.
Anvendelsen af det liggende S fra  

 Yin-Yang symbolet som skillelinie mellem de to mærkedele giver ved  

 ansøger-mærket yderligere en udpræget dynamik i billedet, hvorved antydes en  

 sammenblanding af de nævnte hovedbestanddele træ og vand.' Indsigeren har ved skrivelse af 21. december 1990 nedlagt påstand om  

 stadfæstelse og har bl.a. anført:
»Det er os således ikke muligt at se, der er grundlag for at tillægge  

 klagernes forsøg - som heller ikke overfor Direktoratet lykkedes - med  

 inddragelse af yang/yin symbolikken som et moment i sagen, nogen som helst  

 vægt.
Dette hænger også sammen med, at det må forekomme lidet sandsynligt, at  

 almindelige købere af papirbleer skulle være tilbøjelige til at drage  

 sammenligninger af nogen art mellem på den ene side yang/yin - hvis de kender  

 dette symbol - og det heromhandlede farvelagte varemærke på den anden  

 side.« Ankenævnet har behandlet sagen i sit møde den 21. august 1991.
 Ingen af parterne gav møde.
 Ankenævnet skal udtale:
 I henhold til de af Direktoratet anførte grunde findes mærkerne i deres  

 helhed forvekslelige.
