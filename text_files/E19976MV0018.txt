R.1 Brugtmomsordningen R.2 Hvem kan benytte brugtmomsordningen ? R.3 Begreberne brugte varer, kunstgenstande,  

 samlerobjekter og antikviteter R.4 Beregning af moms af brugte varer (undtagen  

 personmotorkøretøjer), kunstgenstande, samlerobjekter og antikviteter R.4.1.1 Salg inden for EU R.4.1.2 Salg til lande uden for EU § 70, stk. 3 R.4.3.1 Særlig faktura R.4.3.2 Seperate regnskaber R.5 Beregning af moms af brugte personmotorkøretøjer R.1 Brugtmomsordningen Brugtmomsregler §§ 69 - 71 Der er særlige regler for beregning af moms ved videresalg af brugte  

 varer, kunstgenstande, samlerobjekter og antikviteter.
Reglerne findes i §§  

 69 - 71.
Brugtmomsordningen er indført for at undgå dobbeltbeskatning ved levering  

 af brugte varer, dvs. at der betales moms af den samme vare to eller flere  

 gange.
Da varen således som ny blev handlet første gang, blev der betalt moms  

 af hele salgssummen.
Hvis der også efter de almindelige momsregler betales  

 moms af hele salgssummen, når den nu brugte vare senere videresælges af  

 f.eks. en marskandiser, som har købt varen af et dødsbo (uden moms), vil der  

 faktisk være betalt moms af den samme vare to gange.
Kun moms af avancen Reglerne indebærer, at videreforhandlere under visse betingelser kun skal  

 beregne moms af avancen og ikke af hele salgssummen.
Krav til faktura og regnskab Brugtmomsordningen stiller særlige krav til indhold og udformning af  

 faktura og regnskab.
Hvis disse krav ikke overholdes, skal der betales moms  

 af hele salgsprisen.
Frivillig ordning Brugtmomsordningen er frivillig.
Videreforhandlere kan derfor ved hver  

 enkelt vare vælge enten at anvende de særlige brugtmomsregler eller de  

 almindelige momsregler.
 Reglerne har som udgangspunkt virkning for videresalg af brugte varer  

 m.v., der er leveret til virksomheden fra og med den 1. juli 1994.
 Brugtmomsordningen kan dog anvendes for varer, der er leveret inden den 1.  

 juli 1994, hvis virksomheden kan fremlægge dokumentation for den enkelte  

 vares indkøbspris og kan bevise, at der ikke i forbindelse med købet er  

 betalt moms af den pågældende vare, eller at moms af varen kan medregnes til  

 købsmomsen, jf. overgangsbestemmelsen i § 85, stk. 2. Når den nævnte  

 dokumentation er i orden, har det ingen betydning for varelagerets værdi pr.  

 1. juli 1994, om der anvendes den momsmæssige opgørelsesmetode efter § 70,  

 stk. 1 (individuelle metode), eller § 70, stk. 5 (periodevise metode).
R.2 Hvem kan benytte brugtmomsordningen ? I § 69, stk. 1 og 2, er beskrevet, hvem der kan benytte ordningen.
Videreforhandlere Kun videreforhandlere kan benytte ordningen, dvs. virksomheder, der  

 indkøber varer med videresalg for øje.
Som videreforhandlere betragtes også  

 auktionshuse eller andre, der handler for egen eller andens regning i henhold  

 til en kommissionsaftale med henblik på køb eller salg.
 Hvis en videreforhandler vil anvende ordningen, er det en betingelse, at  

 der ikke ved hans indkøb af varen er deklareret moms på fakturaen.
Leverandører Det er desuden en betingelse, at de brugte varer, kunstgenstande,  

 samlerobjekter og antikviteter den 1. juli 1994 eller senere er leveret til  

 videreforhandleren af:
- en ikke-momspligtig person, f.eks. en privatperson - en momspligtig person i Danmark, der har anvendt brugtmomsordningen - en momspligtig person, hvis salg af den pågældende vare er fritaget for  

 moms efter § 13, eller tilsvarende regler i et andet EU-land - udlejningsvirksomheder og køreskoler i forbindelse med salg af biler, i  

 det omfang der er anvendt det særlige reducerede grundlag, der gælder for  

 denne type salg (§ 30, stk. 1) - en momspligtig person, der sælger investeringsgoder (uanset  

 beløbsstørrelsen) og er fritaget for registrering i Danmark eller et andet  

 EU-land, fordi den årlige omsætning er under registreringsgrænsen, dvs. under  

 20.000 kr. i Danmark.
Ordningen kan endvidere anvendes, når en videreforhandler selv indfører  

 kunstgenstande, samlerobjekter og antikviteter fra lande uden for EU.
Det er  

 dog en betingelse, at den importmoms, som er betalt ved indførslen, ikke  

 fradrages, jf. § 69, stk. 2.
 Fra den 1. januar 1995 er ordningen udvidet og kan ligeledes anvendes, når  

 den brugte vare m.v. er leveret af:
- en momspligtig person, der sælger investeringsgoder (uanset  

 beløbsstørrelsen) og er fritaget for registrering efter bestemmelsen i § 49,  

 stk. 2, om salg i kantiner/marketenderier, blindes salg af varer og ydelser  

 samt kunstneres førstegangssalg, jf.
M.3.2.
- en kunstner som et førstegangssalg, og der er tale om kunstgenstande,  

 jf. § 69, stk. 2, sammenholdt med § 30, stk. 3, og overgangsbestemmelsen i §  

 84, stk. 7. Dette gælder også, selv om kunstneren har beregnet moms ved  

 salget.
I så fald må denne moms dog ikke fratrækkes.
 - en momspligtig person (videreforhandler) i et andet EU-land, når momsen  

 er beregnet efter brugtvareordningen i det pågældende land, jf. § 69, stk. 2,  

 sammenholdt med overgangsbestemmelsen i § 85, stk. 1, 2. pkt.
 . (Indtil 1. januar 1995, dvs. i perioden 1. juli - 31. december 1994,  

 skulle der i stedet beregnes erhvervelsesmoms).
R.3 Begreberne brugte varer, kunstgenstande, samlerobjekter og  

 antikviteter I § 69, stk. 3-6, er defineret, hvad der forstås ved brugte varer,  

 kunstgenstande, samlerobjekter og antikviteter, dvs. de varer/genstande, som er omfattet  

 af brugtmomsordningen.
Kunstgenstande, samlerobjekter og antikviteter er omfattet af de særlige  

 definitioner i EU's toldtarif.
I de fleste tilfælde er definitionen identisk  

 med en KN-kode, dvs. den kombinerede nomenklatur i toldtariffen.
R.3.1 Brugte varer § 69, stk. 3 Ved brugte varer forstås løsøregenstande, der kan genanvendes i den  

 foreliggende stand eller efter reparation.
Løsøregenstanden skal således  

 bevare sin identitet.
 Ædelmetaller og ædelstene er generelt ikke omfattet af begrebet  

 "brugte varer", medmindre de er forarbejdet til smykker, mønter og  

 lign.
 Kunstgenstande, samlerobjekter og antikviteter er heller ikke omfattet af  

 begrebet "brugte varer", men er omfattet af de særlige definitioner  

 i EU's toldtarif, se nedenfor.
 En vare anses normalt for brugt, når den er taget i brug.
Transportmidler En undtagelse herfra er imidlertid transportmidler.
Her gælder særlige  

 regler.
Et transportmiddel, der leveres til eller fra andre EU-lande, anses  

 således kun for brugt, hvis det ikke er omfattet af definitionen af nye  

 transportmidler i § 11, stk. 4, sammenholdt med overgangsbestemmelsen i § 84,  

 stk. 3.
 Det betyder, at følgende transportmidler, der leveres til eller fra andre  

 EU-lande, anses for brugte:
 - Motordrevne landkøretøjer (motorkøretøjer, traktorer, motorredskaber og  

 knallerter) med et slagvolumen på over 48 ccm eller en effekt på over 7,2 kW  

 (ca. 10 HK), når leveringen sker mere end 6 måneder efter første  

 ibrugtagning, og køretøjet har kørt mere end 6.000 km.
 . Indtil den 1. januar 1995 betragtes disse køretøjer dog som brugte, når  

 levering finder sted mere end 3 måneder efter første ibrugtagning, og  

 køretøjet har kørt mere end 3.000 km, jf. § 84, stk. 3.
 . Hvis landkøretøjet er leveret i 1994, men sælges i 1995, gælder grænsen  

 på 3 måneder/3.000 km.
 - Både på over 7,5 meter, når leveringen sker mere end 3 måneder efter  

 første ibrugtagning, og den har sejlet mere end 100 timer (se også D.9.1).
 - Fly med en højest tilladt startvægt på over 1.550 kg, når leveringen  

 sker mere end 3 måneder efter første ibrugtagning, og det har fløjet mere end  

 40 timer.
 Alle andre transportmidler end de overfor nævnte betragtes som brugte  

 umiddelbart efter ibrugtagning.
R.3.2 Kunstgenstande § 69, stk. 4 Ved kunstgenstande forstås:
 - Varer henhørende under KN-kode 97 01, dvs. malerier, kollager og lign.,  

 tegninger og pasteller, der af kunstneren udelukkende er udført i hånden.
 . Undtaget herfra er bygnings- og maskintegninger samt egne tegninger til  

 industrielle, kommercielle, topografiske eller lignende formål,  

 hånddekorerede industriprodukter, malede teaterkulisser, atelierbagtæpper og  

 lign.
 - Varer henhørende under KN-kode 97 02, dvs. originale stik, tryk og  

 litografier.
. Herved forstås et begrænset antal direkte aftryk i sort og hvid eller i  

 farve af én eller flere plader, der af kunstneren udelukkende er  

 udført i hånden.
Det er uden betydning, hvilken teknik og hvilket materiale,  

 kunstneren har anvendt, dog må der ikke være benyttet nogen mekanisk eller  

 fotomekanisk proces.
 - Skulpturer henhørende under KN-kode 97 03, udført af kunstneren selv,  

 herunder afstøbninger af skulpturer i et antal på højst otte eksemplarer,  

 kontrolleret af kunstneren eller dennes arvinger.
 . Antallet på otte afstøbninger kan dog overskrides, såfremt  

 afstøbningerne er foretaget før den 1. januar 1989, og skulpturen ikke har  

 karakter af en handelsvare.
 - Tapisserier og vægtekstiler, henhørende under KN-kode 58 05 og 63 04,  

 udført i hånden på grundlag af kunstnerens originale tegninger, såfremt der  

 ikke findes mere end otte eksemplarer af hver.
 - Keramiske unika, udført i hånden af kunstneren og signeret af denne.
 - Emaljearbejder på kobber, udelukkende udført i hånden i et antal på  

 højst otte eksemplarer, som nummereres og signeres af kunstneren eller af  

 kunstnerens atelier, bortset fra bijouterivarer og guld- og  

 sølvsmedearbejder.
R.3.3 Samlerobjekter § 69, stk. 5 Ved samlerobjekter forstås:
 - Frimærker og lign., der henhører under KN-kode 97 04. Herunder henhører  

 endvidere stempelmærker, postmærker, førstedagskuverter, helsager og lign.,  

 makulerede eller umakulerede, forudsat de ikke er eller bliver gangbare.
 - Samlinger og samlerobjekter, herunder veteranbiler , der henhører under  

 KN-kode 97 05.
 . Det kan være zoologiske, botaniske, mineralogiske, anatomiske,  

 historiske, arkæologiske, palæontologiske, etnografiske eller numismatiske  

 samlinger og samlerobjekter.
R.3.4 Antikviteter § 69, stk. 6 Ved antikviteter forstås genstande, der henhører under KN-kode 97 06, dvs.  

 genstande, som hverken er kunstgenstande eller samlerobjekter, men som er  

 over 100 år gamle.
R.4 Beregning af moms af brugte varer (undtagen personmotorkøretøjer),  

 kunstgenstande, samlerobjekter og antikviteter Beregningsregler § 70 Reglerne om beregning af moms af brugte varer, kunstgenstande,  

 samlerobjekter og antikviteter findes i § 70. Der er dog særlige  

 beregningsregler for personmotorkøretøjer i § 71, se R.5.
 Ifølge reglerne i § 70 beregnes momsgrundlaget på grundlag af en  

 "margen", dvs. forskellen mellem salgsprisen og indkøbsprisen.
 Når momsen beregnes efter reglerne i brugtmomsordningen, må  

 videreforhandleren ikke deklarere moms, dvs. at der ikke på den pågældende  

 faktura må anføres momsbeløb eller anden angivelse, som gør det muligt at  

 beregne momsbeløbets størrelse, jf. § 70, stk. 2.
 I § 70 skelnes mellem dels varer, hvis individuelle købs-/salgspris  

 kendes, dels samlet køb/salg af varer.
R.4.1 Individuelle købs- og salgspriser § 70, stk. 1 Når videreforhandleren leverer brugte varer m.v., er momsgrundlaget 80% af  

 forskellen mellem varens konkrete salgspris og indkøbspris.
Den individuelle  

 metode svarer til, at der beregnes 25% af fortjenestemargenen af det  

 pågældende salg, ekskl. moms.
R.4.1.1 Salg inden for EU Eksempel:
 Et chatol købes fra en privat for 100.000 kr. og sælges for 120.000 kr.
 Momsgrundlaget udgør (120.000 kr. - 100.000 kr.) x 80% = 16.000 kr.
 Momsen heraf udgør 16.000 kr. x 25% = 4.000 kr.
 Hvis købsprisen overstiger salgsprisen, beregnes der ikke brugtmoms, og  

 det overskydende beløb kan ikke modregnes i momsgrundlaget for andre salg.
Når videreforhandleren sælger kunstgenstande, samlerobjekter og  

 antikviteter, som han selv har indført fra steder uden for EU, kan han  

 anvende § 69, stk. 2. Momsgrundlaget er 80% af forskellen mellem salgsprisen  

 og købsprisen.
Købsprisen er her lig med momsgrundlaget ved indførslen som  

 fastsat efter § 32, stk. 1, med tillæg af den moms, som påhviler varen ved  

 indførslen (importmomsen). Dvs. toldværdien tillagt evt. told og andre  

 afgifter i forbindelse med indførslen, her også inkl. importmomsen.
 Desuden medregnes de forsendelses- og forsikringsomkostninger m.v., der  

 påløber indtil varens første bestemmelsessted i Danmark.
 Eksempel:
Et antikt chatol indkøbes i Polen for 55.000 kr. og sælges herhjemme for  

 100.000 kr.
Transportomkostningerne udgør 5.000 kr.
Der beregnes ingen told.
 Importmomsen udgør (60.000 kr. x 20%) x 25% = 3.000 kr.
 Indkøbspris ved indførsel = 63.000 kr.
 Momsgrundlaget udgør (100.000 kr. - 63.000 kr.) x 80% = 29.600 kr.
 Momsen heraf udgør 29.600 kr. x 25% = 7.400 kr.
Hvis købsprisen ved indførslen overstiger salgsprisen, beregnes der ikke  

 brugtmoms ved salget, men kun importmoms ved indførslen.
Forskellen mellem  

 købs- og salgsprisen kan ikke modregnes i momsgrundlaget for andre salg.
R.4.1.2 Salg til lande uden for EU § 70, stk. 3 Hvis den brugte vare m.v. sælges til et land uden for EU, kan de  

 almindelige momsregler ved udførsel anvendes.
Dette gælder fra 1. januar 1996  

 også varer, der har været omfattet af den periodevise opgørelsesmetode efter  

 § 70, stk. 5 (se R.4.2). I denne situation skal der ske en regulering af  

 momsgrundlaget på grundlag af varens indkøbspris.
Hvis denne købspris ikke  

 kan dokumenteres af virksomheden, beregnes købsprisen på grundlag af varens  

 salgspris reduceret med de omkostninger og den avance, der normalt indgår ved  

 levering af varer af den pågældende slags.
R.4.2 Samlet køb og salg § 70, stk. 5 Hvis det ikke er muligt at beregne moms på hver enkelt vare, fordi der er  

 tale om samlet køb og salg af flere varer, hvor den enkelte vares pris ikke  

 kendes, skal momsgrundlaget for de pågældende varer opgøres under ét  

 for hele momsperioden (dvs. typisk kvartalet).
Denne periodevise opgørelsesmetode kan f.eks. anvendes i tilfælde, hvor en  

 videreforhandler opkøber et dødsbo, og der ikke på fakturaen eller  

 afregningsbilaget er anført en pris for den enkelte vare, men kun en samlet  

 pris for hele boet.
Metoden kan også bruges i de situationer, hvor en enkelt  

 vare indgår i et videresalg af en flerhed af varer, som sælges under  

 ét, f.eks. salg af en frimærkesamling eller stel/bestik til 12  

 personer.
Momsgrundlaget beregnes som 80% af den samlede forskel mellem de køb og  

 salg, som virksomheden har foretaget i momsperioden.
Der skelnes ikke mellem  

 salg til lande inden for og uden for EU.
 Eksempel:
 Virksomheden har i perioden købt brugte varer for 700.000 kr. og solgt  

 sådanne varer for 900.000 kr.
 Momsgrundlaget for perioden udgør (900.000 kr. - 700.000 kr.) x 80% =  

 160.000 kr.
 Momsen for den pågældende periode udgør 160.000 kr. x 25% = 40.000 kr.
Overstiger værdien af køb i en periode værdien af salg, kan det  

 overskydende beløb overføres og medregnes til værdien af køb i den  

 efterfølgende momsperiode.
Der udbetales således ikke negativ moms, der kan  

 henføres til brugtmomsordningen.
 Hvis en virksomhed er nødt til at opgøre momsgrundlaget periodevis for en  

 del af omsætningen, kan den vælge også at anvende en periodeopgørelse for den  

 resterende del af omsætningen af brugte varer m.v.
Varer, der én gang er kommet ind under den periodevise  

 opgørelsesmetode, kan ikke senere overgå til anden ordning.
Det skyldes, at  

 de pågældende varer ikke fysisk eller regnskabsmæssigt kan udskilles fra  

 andre varer i virksomheden.
 Hvis to ting således er købt samlet for 20.000 kr., og prisen for hver  

 enkelt ting ikke fremgår af faktura eller afregningsbilag, kan tingene ikke  

 sælges individuelt, selv om alle ved, hvad prisen burde være.
R.4.3 Faktura- og regn- skabsbestemmelser § 70, stk. 4 Brugtmomsordningen kan kun anvendes, hvis visse særlige krav til regnskab  

 og bilag er opfyldt.
Er alle kravene ikke opfyldt, skal der betales moms af  

 hele salgsprisen.
 De særlige faktura- og regnskabsbestemmelser i forbindelse med handel med  

 brugte varer m.v. findes i §§ 86 - 87 i momsbekendtgørelsen.
R.4.3.1 Særlig faktura Ved handel med brugte varer m.v. skal der anvendes særlige fakturaer,  

 hvoraf det klart fremgår, at handlen foregår efter de specielle regler.
 Fakturaerne skal være nummereret.
Det skal endvidere fremgå, at prisen for varen er en samlet pris, der er  

 inklusive moms, og at køberen ikke kan fratrække købsmoms.
I fakturaen må der  

 således ikke anføres moms eller anden angivelse, hvoraf momsen kan udregnes.
 Der er ikke altid samme krav til oplysningerne på fakturaen i de  

 forskellige købs- og salgssituationer, jf. § 86 i momsbekendtgørelsen om de  

 konkrete krav til oplysningerne i de enkelte tilfælde.
R.4.3.2 Seperate regnskaber Der skal føres separate regnskaber over køb og salg for hver af de  

 ordninger, der anvendes, således at det er muligt at opgøre den moms, der skal  

 angives og betales.
Dvs. et separat regnskab for hvert af følgende områder:
- Almindelig moms - Brugte varer m.v., hvor den individuelle købs- og salgspris kendes - Brugte varer m.v., samlet køb og salg - Brugte biler - Brugte varer m.v., auktioner.
 Regnskabet skal være ajourført løbende og skal samtidig give Told Skat  

 mulighed for at kontrollere regnskabet, jf.§ 87 i momsbekendtgørelsen om de  

 konkrete krav til regnskabsoplysningerne.
R.5 Beregning af moms af brugte personmotorkøretøjer Beregningsregel § 71 Ved videresalg af brugte personmotorkøretøjer beregnes salgsmomsen efter  

 de almindelige regler.
Til gengæld kan videreforhandleren foretage en fradrag  

 i det momsbeløb, som skal betales.
 Dette fradrag beregnes således:
 Fradraget svarer ved indkøb i Danmark til 20% af indkøbsprisen.
Momsfradraget skal foretages i det beregnede momsbeløb, når det brugte  

 køretøj videresælges.
Fradraget kan således ikke foretages på et tidligere  

 tidspunkt.
 Hvis fradraget overstiger momsbeløbet, beregnes der ikke moms.
Videreforhandleren kan anvende den danske momssats til beregning af  

 fradraget, hvis den brugte personbil er købt her i landet af en  

 ikke-afgiftspligtig person.
Det gælder, uanset om den ikke-afgiftspligtige  

 person er dansk eller statsborger i et andet EU-land.
 Hvis videreforhandleren derimod har købt den brugte personbil i et andet  

 EU-land af en ikke afgiftspligtig person, skal videreforhandleren anvende den  

 på tidspunktet for køretøjets levering her til landet gældende momssats i det  

 andet EU-land til beregning af fradraget.
Hvis videreforhandleren køber en brugt personbil af en forhandler, der er  

 momsregistreret i et andet EU-land, skal videreforhandleren ligeledes anvende  

 den gældende momssats i det andet EU-land til beregning af fradraget.
Det  

 gælder, uanset om købet er sket her i landet eller i det andet EU-land, jf.  

 TfS 1997, 313.
 Faktura- og regnskabsbestemmelserne i §§ 86-87 i momsbekendtgørelsen  

 gælder også ved salg af brugte personmotorkøretøjer.
