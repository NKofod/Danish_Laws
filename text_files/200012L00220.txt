Fremsat den 4. april 2001 af  

 finansministeren (Pia Gjellerup) Forslag til Lov om tilskud til Grønlands  

 hjemmestyre § 1. Staten yder i 2002 og 2003 et årligt tilskud til  

 Grønlands hjemmestyre på 2.877,3 mill. kr., hvoraf 7,0 mill. kr.  

 udgør en ramme for tilskud til helikopterberedskabet.
Da  

 beløbet er angivet i 2002 pris- og lønniveau, kan  

 beløbet justeres, såfremt den forudsatte pris- og  

 lønudvikling ændres markant.
Stk. 2. Det i stk. 1 nævnte tilskud til  

 helikopterberedskabet er betinget af, at der indgås en aftale herom  

 mellem staten og hjemmestyret inden for den angivne ramme.
Det samlede  

 tilskud kan endvidere nedsættes, såfremt tilskuddet til  

 helikopterberedskabet efter den indgåede aftale udgør et mindre  

 beløb end 7,0 mill. kr.
 § 2. Tilskuddet reguleres i 2003 med en procent, der svarer  

 til den gennemsnitlige pris- og lønregulering på statens  

 driftsbudget for det pågældende år.
 § 3. Tilskuddet udbetales forskudsvis med 1/12 hver  

 måned, medmindre der træffes anden aftale om udbetalingsterminer  

 mellem finansministeren og Grønlands hjemmestyre.
 § 4. Staten yder kompensation til Grønlands hjemmestyre  

 i overensstemmelse med den danske regerings og det grønlandske  

 landsstyres aftale af 21. august 1990, som indgået i henhold til  

 artikel 24 i den dansk-grønlandske dobbeltbeskatningsaftale,  

 således som aftalen af 21. august 1990 er ændret ved  

 tillægsaftale af 31. august 1997.
 § 5. Loven træder i kraft den 1. januar 2002. Samtidig  

 ophæves lov nr. 469 af 1. juli 1998 om tilskud til Grønlands  

 hjemmestyre.
Bemærkninger til lovforslaget Almindelige bemærkninger.
 Lovforslaget indeholder regler om ydelse af statstilskud  

 til Grønlands hjemmestyre.
 Bloktilskudsordningen for Grønland blev etableret i  

 forbindelse med indførelse af hjemmestyre i Grønland den 1. maj  

 1979.
Hjemmestyreordningen indebærer, at hjemmestyret kan  

 overtage den regelfastsættende og administrative kompetence på en  

 række sagsområder, der er nævnt i bilaget til  

 hjemmestyreloven.
Overgang af sagsområder til hjemmestyret kan  

 ifølge hjemmestyrelovens §§ 4 og 5 enten ske således, at  

 hjemmestyret selv overtager finansieringen af det pågældende  

 område (§ 4) eller således, at der ydes et statstilskud til  

 hjemmestyret svarende til statens besparelse ved områdets overgang til  

 hjemmestyret (§ 5). Tilskud til hjemmestyret til varetagelse af de  

 overtagne områder ydes som et samlet generelt tilskud, hvis anvendelse  

 er undergivet hjemmestyrets fri prioritering.
 Hjemmestyrelovens § 7 giver mulighed for, at  

 også andre sagsområder end de, der er nævnt i bilaget, kan  

 overtages af hjemmestyret efter reglerne i lovens §§ 4 og 5.  

 Overførslen kan kun ske efter aftale mellem regeringen og hjemmestyret  

 og skal ske ved lov.
 Hovedparten af de områder, som hjemmestyret har  

 overtaget, er overtaget med tilskud i henhold til hjemmestyrelovens §§ 4  

 og 5.
 Der resterer kun nogle få områder, der  

 yderligere vil kunne overføres til hjemmestyret.
 Ved lov nr. 469 af 1. juli 1998 er tilskud til  

 Grønlands hjemmestyre fastsat for perioden 1999 - 2001 med et  

 årligt beløb på 2.653,5 mill. kr. (1999 pris- og  

 lønniveau).
 Der er mellem den danske regering og Grønlands  

 landsstyre den 30. marts 2001 indgået aftale om  

 bloktilskudsfastsættelsen for perioden 2002-2003. Aftalen  

 vedlægges som bilag.
 Bloktilskuddet foreslås i 2002 og 2003 fastsat til  

 2.877,3 mill. kr. (2002 pris- og lønniveau).
 Hjemmestyreordningen indebærer som nævnt, at  

 Grønlands hjemmestyre kan overtage den regelfastsættende og  

 administrative kompetence på sagsområder med tilskud.
I Hjemmestyrekommissionens betænkning peges  

 på, at det principielt ville være rigtigst, hvis hjemmestyret  

 selv finansierede de opgaver, det overtog fra staten.
Baggrunden for  

 anbefalingen om et statsligt tilskud var imidlertid bl.a., at kommissionen  

 samtidig vurderede, at Grønlands økonomiske formåen i  

 forhold til det ønskede omfang af offentlige opgaver i hvert fald i en  

 årrække nødvendiggjorde en statslig medfinansiering af de  

 fra staten overførte opgaver.
Parterne har på den baggrund drøftet  

 spørgsmålet om den fremtidige udvikling i bloktilskuddet.
Det er  

 landsstyrets opfattelse, at stillingtagen til dette spørgsmål  

 bør afvente betænkningen fra den af Grønlands hjemmestyre  

 nedsatte selvstyrekommission, som forventes fremlagt ultimo 2002, og som  

 bl.a. vil indeholde overvejelser om principperne for fastsættelsen af  

 bloktilskuddet.
Parterne er derfor enige om, at der med hensyn til  

 fastsættelse af bloktilskuddet fra næste bloktilskudsperiode fra  

 2004 med baggrund i betænkningen fra selvstyrekommissionen kan  

 forhandles om principper for en gradvis aftrapningsordning for  

 bloktilskuddet, således at der sigtes mod, at Grønland bliver  

 mindre afhængig af bloktilskuddet, men også med hensyntagen til  

 solidaritetshensynet mellem de to samfund.
Disse forhandlinger vil  

 indgå i de generelle forhandlinger om fastsættelsen af  

 bloktilskud fra 2004.
 Tilskuddet reguleres fra 2002 til 2003 i overensstemmelse  

 med den gennemsnitlige reguleringsprocent for statens samlede driftsudgifter  

 fra pris- og lønniveau for finansloven for 2002 til pris- og  

 lønniveau for 2003. Reguleringsprocenten beregnes som den  

 gennemsnitlige forventede pris- og lønudvikling på statens  

 driftsbudget fraregnet indtægtsdækket virksomhed,  

 statsvirksomheder og nettostyrede virksomheder.
 Der vil indtil den endelige vedtagelse af  

 finanslovforslaget i december kunne ske justeringer i pris- og  

 lønforudsætningerne med konsekvenser for bloktilskuddet til  

 Grønlands hjemmestyre, såfremt den forventede pris- og  

 lønudvikling ændres markant i forhold til det ved budgetteringen  

 forudsatte.
 I fortsættelse af aftale med landsstyret af 6. marts  

 1996 om en politisk løsning for trafikbetjeningen af Qaanaaq kommune  

 ved anvendelse af Thulebasen blev der på statens budget afsat 47 mill.  

 kr. (1997 pris- og lønniveau) som bidrag til etableringen af  

 hotelfaciliteter mv. i Dundas.
Den 31. januar 1997 aftalte statsministeren og  

 landsstyreformanden efter grønlandsk ønske, at statens tilskud  

 i stedet skulle anvendes til anlæg af en landingsbane i Qaanaaq.
Denne  

 aftale blev efterfølgende tiltrådt af Folketingets Finansudvalg  

 den 13. december 1997.
 Det var oprindeligt vurderingen, at anlægsudgifterne  

 ville beløbe sig til 87 mill. kr., men det skønnes nu, at  

 landingsbanen, når den står færdig til oktober 2001, vil  

 have kostet i alt 120 mill. kr.
Regeringen og Grønlands landsstyre har på den  

 baggrund aftalt, at staten i 2002 giver et yderligere investeringstilskud til  

 landingsbanen i Qaanaaq på 11,0 mill. kr.
Der er enighed om, at statens  

 tilskud til landingsbanen i Qaanaaq dermed er endeligt.
Danmark er i henhold til internationale konventioner (ICAO  

 og IMO) forpligtet til at sikre, at der er oprettet den nødvendige  

 organisation til at udføre en tilfredsstillende eftersøgnings-  

 og redningstjeneste (SAR-beredskab) for mennesker i havsnød og for  

 luftfartøjer, som er savnet, forulykket eller i nød, samt til  

 at koordinere eftersøgnings- og redningsoperationer og yde  

 redningstjeneste med tilgængelige ressourcer i tilfælde af skibs-  

 eller flyulykker.
Ud over den fornødne organisation og kommunikation  

 skal der udpeges redningsenheder.
Der stilles ikke krav om designerede  

 redningsenheder, herunder helikoptere.
Princippet i redningsberedskabet er pålæg til  

 skibe eller luftfartøjer om at komme nødstedte efter skibs-  

 eller flyulykke til hjælp.
I Grønland kan som redningsenheder  

 opregnes søværnets skibe, fly og helikoptere, politikutterne og  

 andre offentlige myndigheders fartøjer samt mandskab og materiel i  

 øvrigt.
Hertil har særligt Grønlandsfly A/S i mange  

 år med tilskud ydet eftersøgnings- og redningsassistance.
Dette  

 er i stor udtrækning sket med selskabets S61-helikoptere.
 Det overordnede ansvar for etablering af  

 eftersøgning- og redningstjenesten i Grønland og for  

 afholdelsen af medfølgende udgifter i forbindelse med  

 eftersøgnings- og redningsaktioner påhviler Erhvervsministeriet  

 (eftersøgning af skibe og redning af disses besætning og  

 passagerer i farvande uden for lokale farvandsområder),  

 Trafikministeriet (redning af nødstedte luftfartøjer) samt  

 Justitsministeriet (redning af nødstedte til lands samt  

 eftersøgnings- og redningsoperationer af mindre omfang i lokale  

 farvande).
 Der kan i øvrigt henvises til to  

 redegørelser vedrørende beredskabsspørgsmål, som  

 regeringen i samarbejde med Grønlands hjemmestyre har udarbejdet i  

 2000:
Indenrigsministeriet: Redegørelse om beredskabet i  

 Grønland (december 2000); Beredskabsstyrelsen: Redegørelsen om  

 helikopterberedskabet i Grønland (februar 2000).
I forbindelse med omlægningen af trafikstrukturen  

 til fastvingede fly har Grønlandsfly påbegyndt en udfasning af  

 de helikoptere, der hidtil er indgået i SAR-beredskabet.
I  

 første omgang er den helikopter, som befløj  

 Midtgrønland, pr. 31. oktober 1999 trukket ud af den ordinære  

 trafik.
I Diskoregionen er beflyvningen i marts 2001 overtaget af et nyt  

 selskab, Air Alpha, hvis helikoptere ikke har hoist (redningsudstyr).  

 Grønlandsflys helikopter bliver dog i området indtil udgangen af  

 august måned i år.
 Med henblik på at opretholde  

 helikopterdækningen i beredskabet har hjemmestyret som en midlertidig  

 ordning efter aftale med staten lejet Grønlandsflys helikopter i  

 Midtgrønland frem til 31. maj 2001. Udgiften på 0,6 mill. kr.  

 pr. måned til den midlertidige ordning finansieres af  

 Erhvervsministeriet, Justitsministeriet og Trafikministeriet samt af  

 hjemmestyret med hver ¼.
 Grønlands hjemmestyre har udtrykt ønske om,  

 at der også fremover indgår helikopterdækning i  

 SAR-beredskabet i Midtgrønland og Disko-området og er ved at  

 undersøge mulighederne herfor.
På den baggrund er det aftalt, at staten til  

 afløsning af den nuværende midlertidige aftale mellem staten og  

 Grønlands hjemmestyre om finansiering af helikopter med henblik  

 på SAR-operationer inden for den allerede eksisterende ansvarsfordeling  

 af beredskabsopgaverne   over bloktilskuddet yder et økonomisk tilskud  

 til hjemmestyret på op til 7,0 mill. kr. årligt med henblik  

 på at sikre et for hjemmestyret tilfredsstillende eftersøgnings-  

 og redningsberedskab i Midtgrønland og Diskoområdet.
Statens  

 endelige tilskud i 2002 og 2003 fastsættes inden for den angivne ramme  

 efter nærmere aftale.
Tilskuddet på 7,0 mill. kr. er betinget af,  

 at der indgås en aftale mellem staten og hjemmestyret om statens  

 tilskud til helikopterberedskabet inden for den angivne ramme.
Det samlede  

 tilskud kan endvidere nedsættes, såfremt tilskuddet til  

 helikopterberedskabet efter den indgåede aftale udgør et mindre  

 beløb end 7,0 mill. kr.
Grønlands hjemmestyre kan visitere personer med  

 vidtgående fysiske og psykiske handicap til specialinstitutioner i  

 Danmark.
Hjemmestyret yder herfor en betaling svarende til den med opholdet  

 forbundne udgift beregnet som en takst pr. opholdsdag på grundlag af  

 den gennemsnitlige belægning.
 Ved lov nr. 1132 af 22. december 1993 om ændring af  

 lov om social pension mv. blev det vedtaget, at beboere på  

 institutioner efter bistandslovens § 112 senest 1. januar 1995 skulle  

 have pensionen udbetalt mod at betale for de ydelser, der modtages på  

 institutionen (husleje, el, varme, kost mv.).
Denne omlægning har betydet, at betalingen for  

 personer på institutionsophold siden 1. januar 1995 har været  

 delt op i en institutionsudgift, som for personer fra Grønlands  

 vedkommende betales af hjemmestyret, og en udgift til social pension, som  

 betales af danske myndigheder.
Da hjemmestyret førhen afholdt den  

 fulde udgift, har ændringen medført besparelser for  

 hjemmestyret.
For de grønlandske beboere på  

 specialinstitutionerne bliver opholdskommunen stillet som  

 bopælskommunen og dermed som betalingspligtig for pension.  

 Bopælskommunens udgifter er omfattet af budgetgarantien.
Da  

 budgetgarantien kompenserer kommunerne under eet, indebærer ordningen  

 at de forholdsvis få kommuner, som modtager personer, der er visiteret  

 af grønlandske sociale myndigheder, fuldt ud må betale den  

 kommunale andel af udgifterne, mens kompensationen herfor deles med samtlige  

 af landets kommuner.
 I anledning af de problemer, som således er  

 opstået i forlængelse af ændringen af pensionsbetalingen i  

 Danmark, har der været ført drøftelser mellem staten og  

 hjemmestyret med henblik på at finde en ny ordning for hjemmestyrets  

 betaling i forbindelse med anbringelse af personer på institutioner for  

 personer med vidtgående fysiske og psykiske handicap.
Med aftalen af 30. marts 2001 er det aftalt, at  

 Grønlands hjemmestyre med virkning fra 1. januar 1999 overtager  

 statens og kommunernes udgifter i sager afgjort efter 1. januar 1992, bortset  

 fra såkaldte § 112,1-sager (pensionister, der pr. 1. januar 1992  

 havde ophold på institution i Danmark i henhold til bistandsloven).  

 Denne ordning medfører, at hjemmestyret fremover afregner direkte med  

 de konkrete kommuner, som har pensionsudgifterne vedrørende personer  

 fra Grønland.
Der foretages ikke ændringer i bloktilskuddet som  

 følge af hjemmestyrets overtagelse af pensionsudgifterne, idet  

 udgifterne i den forbindelse modsvares af hjemmestyrets besparelser ved  

 omlægningen af pensionsbetalingen i Danmark.
Som konsekvens af aftalen  

 efterbetaler hjemmestyret omkring 11 mill. kr. til Socialministeriet for  

 perioden 1999-2001.
I henhold til §§ 24a-c i lov om pension til statens  

 tjenestemænd i Grønland beregner og udreder staten den pension,  

 der tilkommer tjenestemænd ansat under Grønlands hjemmestyre og  

 grønlandske kommuner.
I tilslutning hertil er der den 2. juli 1982  

 indgået aftale mellem staten, Grønlands hjemmestyre og KANUKOKA  

 (grønlandske kommuners landsforening) om pension til  

 tjenestemænd mv. ansat under hjemmestyret og de grønlandske  

 kommuner.
Til dækning af statens pensionsudgifter er hjemmestyret eller  

 kommunen ifølge aftalen forpligtet til at indbetale et løbende  

 pensionsbidrag, der fastsættes som en procentsats af tjenestemandens  

 pensionsgivende lønningsindtægt.
 Da de grønlandske bidrag ikke modsvarer statens  

 forventede pensionsudgifter til grønlandske tjenestemænd, blev  

 det i forbindelse med forhandlingerne om en ny bloktilskudsaftale for  

 perioden 1999 2001 besluttet at nedsætte en arbejdsgruppe, som bl.a.  

 skulle fremsætte forslag til eventuel revision af bidragssatserne.  

 Arbejdsgruppen afgav rapport i maj 1999.
I rapporten foreslås, at pensionsbidraget  

 fastsættes efter aktuarmæssige principper, således at det  

 for ansatte, der optjener pensionsalder i forhold til  

 ansættelsesperioden, fremover udgør 16 pct. af  

 lønningsindtægten, og ca. 27,5 pct. for den lukkede gruppe af  

 ansatte, der har ret til pensionering som 55-årig og dobbelt optjening  

 de sidste 10 år.
Da bidragssatserne i dag er henholdsvis 6 pct. og 11  

 pct. vil arbejdsgruppens forslag indebære merudgifter for hjemmestyret  

 og de grønlandske kommuner.
I forbindelse med nedsættelser af pensionsbidraget i  

 1983 og 1986 blev bloktilskuddet reduceret med et beløb svarende til  

 hjemmestyrets mindreudgift i den forbindelse.
Da imidlertid udgifterne til  

 tjenestemandspensioner forventes at falde i de kommende år i takt med,  

 at stadigt flere ansættes på overenskomstmæssige  

 vilkår, vurderes det ikke hensigtsmæssigt at ændre  

 bloktilskuddet vedrørende dette område.
Det er derfor aftalt, at der for nuværende  

 tjenestemandsansatte i Grønland ikke sker ændringer i  

 pensionsbidragsprocenten.
For tjenestemænd ansat fra 1. april 2001, og  

 som ikke tidligere har været ansat som tjenestemænd i  

 Grønland, fastsættes pensionsbidraget som foreslået af  

 arbejdsgruppen til 16 pct. af lønningsindtægten.
Staten og  

 hjemmestyret er samtidig enige om at følge arbejdsgruppens  

 anbefalinger vedrørende den fremtidige administration af  

 ordningen.
 Det er endelig aftalt, at der ikke sker reguleringer af  

 bloktilskuddet vedrørende dette område, herunder ved eventuelle  

 fremtidige ændringer af pensionsbidraget for ansatte fra den 1. april  

 2001.
 Efter Grønlands hjemmestyres overtagelse af  

 boligområdet samt bolig- og erhvervsstøtteområdet den 1.  

 januar 1987 har Grønlands hjemmestyre anvendt de kontorlokaler i  

 Rigsombudsmandens kontorbygning, hvor disse forvaltningsområder hidtil  

 havde haft kontorer.
Ved overdragelse af sagsområder til hjemmestyret har  

 det været almindelig praksis, at der sammen med overdragelse af  

 brugsretten til lokaler fastsættes en fremtidig husleje, der samtidig  

 overføres til bloktilskuddet.
Dette ses imidlertid ikke at være  

 sket for lokalerne i Rigsombudsmandens kontorbygning, hvorfor der heller ikke  

 opkræves husleje.
Rigsrevisionen har påpeget, at der principielt  

 bør fastsættes en huslejebetaling.
Det er derfor aftalt, at hjemmestyret fra 1. januar 2002  

 med udgangspunkt i markedshuslejen betaler for anvendelsen af lokaler i  

 Rigsombudsmandens kontorbygning.
Huslejen fastsættes i 2002 til 0,8  

 mill. kr.
Bloktilskuddet forhøjes i den forbindelse med 0,8 mill.  

 kr.
I 1997 blev folkeskolelærernes  

 efteruddannelseskurser i Danmark omlagt til åben uddannelse.  

 Omlægningen har bl.a. indebåret, at brugerne af kurserne siden  

 1997 er blevet opkrævet deltagerbetaling.
For så vidt angår  

 kursister fra Grønland har Undervisningsministeriet afholdt udgifterne  

 til deltagerbetalingen.
Udgiften hertil udgjorde i 1999 672.975 kr.
Med henblik på at lette administrationen af  

 betalingen er det aftalt, at grønlandske myndigheder fra 2002 afholder  

 de udgifter ved lærere fra Grønlands skolevæsens  

 deltagelse på efteruddannelseskurser i Danmark, som hidtil har  

 været afholdt af staten.
Bloktilskuddet forhøjes i den  

 forbindelse med 0,7 mill. kr.
 Staten yder Grønlands hjemmestyre et beløb  

 som kompensation for, at Grønland undlader at beskatte visse  

 indtægter, jf. aftale af 21. august 1990, som ændret ved  

 tillægsaftale af 31. august 1997. Aftalerne er indgået i henhold  

 til artikel 24 i dobbeltbeskatningsaftalen af 18. oktober 1979.
Aftalen af 21. august 1990, som ændret ved  

 tillægsaftale af 31. august 1997, har til formål at løse  

 nogle særlige skattemæssige problemer, der opstod på grund  

 af forskelle mellem dansk og grønlandsk skattelovgivning.
Problemerne,  

 som især ramte udsendte fra Danmark, herunder forsvarets personel og  

 andre offentligt ansatte, vedrørte den skattemæssige behandling  

 af de pågældendes pensionsordninger og  

 dagpenge/rejsegodtgørelse.
Aftalen går ud på, at Grønland undlader  

 at beskatte personer, der er bosat i Grønland af løbende  

 rentetilskrivninger til deres pensionsopsparing i danske pengeinstitutter  

 m.fl.
Grønland undlader også at beskatte offentligt ansatte, der  

 er udsendt fra Danmark af bidrag, som deres arbejdsgiver betaler til visse  

 obligatoriske pensionsordninger, som var etableret inden udsendelsen til  

 Grønland.
Desuden undlader Grønland at beskatte personer, der  

 er bosat i Grønland, af en række pensions- og  

 forsikringsordninger, der ophæves i utide.
Aftalen medfører endvidere, at Grønland ikke  

 kan beskatte dagpenge og rejsegodtgørelse, som staten eller danske  

 kommuner udbetaler i forbindelse med udførelse af offentlig hverv,  

 omfattet af ligningsloven § 9, stk. 5, 2. pkt.
Bestemmelsen i  

 ligningsloven omfatter kun dagpenge og rejsegodtgørelse ved ophold i  

 udlandet på indtil 6 måneder.
Grønland kan således  

 beskatte disse ydelser efter udløbet af denne 6 måneders  

 tidsfrist.
 Aftalen medfører endeligt, at Danmark til  

 gengæld yder kompensation for det grønlandske provenutab ved den  

 manglende beskatning på disse områder.
Grønland modtager et kompensationsbeløb  

 på 16,1 mill. kr. for at undlade beskatning på  

 pensionsområdet og et kompensationsbeløb på 2,4 mill. kr.  

 (dog 2,8 mill. kr. for 1999) for at undlade beskatning af  

 dagpenge/rejsegodtgørelse.
Begge beløb bliver fra og med 1999  

 reguleret i overensstemmelse med den gennemsnitlige pris- og  

 lønregulering på statens driftsbudget, og udgør  

 således tilsammen 20,1 mill. kr. i 2001.
Økonomiske og administrative konsekvenser Ved aftalen af 30. marts 2001 mellem den danske regering  

 og Grønlands landsstyre blev bloktilskuddet fastsat til 2.877,3 mill.  

 kr. i 2002 og 2003.
 I denne beløbsfastsættelse indgår en  

 forhøjelse af bloktilskuddet på 0,8 mill. kr. til hjemmestyrets  

 huslejebetaling for anvendelsen af lokaler i Rigsombudsmandens kontorbygning  

 samt 0,7 mill. kr. til hjemmestyrets overtagelse af betalingen i forbindelse  

 med efteruddannelse i Danmark af folkeskolelærere fra Grønlands  

 skolevæsen, som begge modsvares af direkte betalinger fra hjemmestyret  

 til danske ministerier.
Endvidere indgår en årlig forhøjelse  

 på op til 7,0 mill. kr. vedrørende beredskabet i  

 Midtgrønland og Diskoområdet.
Statens endelige tilskud i 2002 og  

 2003 fastsættes inden for den angivne ramme efter nærmere aftale.  

 Tilskuddet på 7,0 mill. kr. er betinget af, at der indgås en  

 aftale mellem staten og hjemmestyret om statens tilskud til  

 helikopterberedskabet inden for den angivne ramme.
Det samlede tilskud kan  

 endvidere nedsættes, såfremt tilskuddet til helikopterberedskabet  

 efter den indgåede aftale udgør et mindre beløb end 7,0  

 mill. kr.
Herudover yder staten i 2002 et investeringstilskud  

 på 11,0 mill. kr. til landingsbanen i Qaanaaq.
Beløbet vil blive  

 optaget på forslag til finanslov for 2002 under konto 12.21.16. Bidrag  

 til etablering af civil landingsbane i Qaanaaq.
Grønlands hjemmestyre efterbetaler pensionsudgiften  

 i perioden 1999-2001 til Socialministeriet.
Efterbetalingen skønnes at  

 være i størrelsesordenen 11 mill. kr.
Med aftalen af 21. august 1990 samt tillægsaftale af  

 31. august 1997 mellem den danske regering og Grønlands landsstyre  

 blev der løst en række skattemæssige problemer.
I  

 forbindelse med hjemmestyrets tilbagetræden fra beskatning af visse  

 typer indkomst yder staten kompensation for det grønlandske  

 provenutab.
Kompensationsbeløbet optages på de  

 årlige bevillingslove.
På finansloven for 2001 er på  

 § 38.11.01. Personskatter optaget et beløb på 20,1 mill.  

 kr. svarende til kompensationsbeløbet til Grønland.
 Bestemmelserne i lovforslagets § 4 om kompensation  

 til Grønlands hjemmestyre for beskatning af visse indkomster har  

 således ingen betydning for fastsættelse af bloktilskuddet.
Erhvervs- og miljømæssige konsekvenser Lovforslaget har ikke erhvervsmæssige eller  

 miljømæssige konsekvenser.
Forholdet til EU-retten Forslaget indeholder ikke EU-retlige aspekter.
Forelæggelse for de grønlandske  

 myndigheder Der har mellem regeringen og Grønlands landsstyre  

 været ført forhandlinger om tilskuddet for perioden efter 2001.  

 Med aftale af 30. marts 2001 blev der opnået enighed om  

 bloktilskudsfastsættelsen for 2002-2003.
 Lovforslaget vil blive forelagt Grønlands  

 hjemmestyre og påregnes behandlet på Landstingets  

 forårssamling i april/maj måned 2001.
Bemærkninger til de enkelte bestemmelser Til § 1 Tilskuddet til Grønlands hjemmestyre foreslås  

 forhøjet med 8,5 mill. kr. i forhold til 2001, hvoraf 1,5 mill. kr.  

 modsvares af direkte betalinger til ministerier i Danmark.
I det samlede  

 tilskud indgår et tilskud på 7,0 mill. kr. til  

 helikopterberedskabet i Grønland.
Tilskuddet på 7,0 mill. kr. er  

 betinget af, at der indgås en aftale mellem staten og hjemmestyret om  

 statens tilskud til helikopterberedskabet inden for den angivne ramme.
Det  

 samlede tilskud kan endvidere nedsættes, såfremt tilskuddet til  

 helikopterberedskabet efter den indgåede aftale udgør et mindre  

 beløb end 7,0 mill. kr.
Til § 2 og § 3 Bestemmelserne om pris- og lønregulering af  

 tilskuddet og om udbetalingsterminer er foreslået uændret i  

 forhold til den gældende tilskudslov.
Til § 4 Lovbestemmelsen er foreslået uændret i forhold  

 til den gældende tilskudslov.
Til § 5 Det foreslås, at lovforslaget træder i kraft  

 1. januar 2002.
Bilag 1 Finansministeriet og Grønlands landsstyre  

 København den 30. marts 2001 Aftale mellem regeringen og Grønlands landsstyre om  

 fastsættelse af bloktilskuddet til Grønlands hjemmestyre i  

 perioden 2002-2003 1.	En ny bloktilskudslov skal være gældende for perioden  

 2002-2003.
 2.	Bloktilskuddet fastsættes i 2002-2003 til 2.877,3 mill.kr.  

 (2002 pris- og lønniveau). Heri er indeholdt op til 7,0 mill.kr.  

 vedrørende helikopterberedskabet, jf. pkt. 6.
3.	Med hensyn til fastsættelse af bloktilskuddet fra næste  

 bloktilskudsperiode fra 2004 er parterne enige om, at der på baggrund  

 af betænkningen fra den af Grønlands hjemmestyre nedsatte  

 Selvstyrekommission, som forventes afleveret ultimo 2002, kan forhandles om  

 principper for en gradvis aftrapningsordning for bloktilskuddet,  

 således at der sigtes mod at Grønland bliver mindre  

 afhængig af bloktilskuddet, men også med hensyntagen til  

 solidaritetshensynet mellem de to samfund.
Dette vil indgå i de  

 generelle forhandlinger om fastsættelsen af bloktilskud fra 2004.
 4.	Den nugældende reguleringsordning for bloktilskuddet  

 fastholdes i perioden 2002-2003.
5.	Staten yder herudover i 2002 et yderligere investeringstilskud  

 på 11,0 mill.kr. til landingsbanen i Qaanaaq.
Parterne er enige om, at  

 statens tilskud til landingsbanen i Qaanaaq dermed er endeligt.
6.	Til afløsning af den nuværende, midlertidige aftale  

 mellem staten og Grønlands hjemmestyre om finansiering af en  

 helikopter med henblik på SAR-operationer yder staten over  

 bloktilskuddet - inden for den allerede eksisterende ansvarsfordeling af  

 beredskabsopgaverne   et økonomisk tilskud til hjemmestyret på  

 op til 7,0 mill. kr. årligt med henblik på at sikre et for  

 hjemmestyret tilfredsstillende eftersøgnings- og redningsberedskab i  

 Midtgrønland og Disko-området.
Statens endelige tilskud i 2002  

 og 2003 fastsættes inden for den angivne ramme efter nærmere  

 aftale.
7.	Grønlands hjemmestyre overtager med virkning fra 1. januar  

 1999 finansieringen af udgifterne til førtidspension til beboere, som  

 er visiteret af grønlandske myndigheder efter 1. januar 1992 til  

 ophold på specialinstitutioner for fysisk og psykisk handicappede i  

 Danmark.
Der sker ikke regulering af bloktilskuddet herfor.
Hjemmestyret  

 efterbetaler pensionsudgiften i perioden 1999-2001 til staten.  

 Efterbetalingen skønnes at være i størrelsesordenen 11  

 mill. kr.
8.	Pensionsbidraget for tjenestemænd ansat af Grønlands  

 hjemmestyre og grønlandske kommuner fra 1. april 2001 fastsættes  

 fremover aktuarmæssigt, for tiden svarende til 16 pct. af  

 lønnen.
Bidraget for tjenestemænd ansat før 1. april 2001  

 opretholdes uændret.
Parterne er enige om, at bloktilskuddet er  

 fastlagt endeligt vedrørende dette område.
Parterne er endvidere  

 enige om at følge anbefalingerne vedrørende den fremtidige  

 administration af området fra arbejdsgruppen til revision af aftalen om  

 statens dækning og administration af de grønlandske  

 tjenestemandspensioner.
9.	Med udgangspunkt i markedshuslejen i Nuuk betaler hjemmestyret fra  

 2002 for anvendelsen af lokaler i Rigsombudsmandens kontorbygning.
Huslejen  

 fastsættes i 2002 til 0,8 mill. kr.
Bloktilskuddet forhøjes i  

 den forbindelse endeligt med 0,8 mill. kr.
10.	Grønlandske myndigheder afholder fra 2002 de udgifter ved  

 lærere fra Grønlands skolevæsens deltagelse på  

 efteruddannelseskurser i Danmark, som hidtil har været afholdt af  

 staten.
Bloktilskuddet forhøjes i den forbindelse endeligt med 0,7  

 mill. kr.
For regeringen Pia Gjellerup For landsstyret Jonathan Motzfeldt Josef Motzfeldt Bilag 2 Tilskud til Grønlands hjemmestyre i perioden  

 2002-2003 2002 2003 Bloktilskud 2001 (2001-PL) 2.793,3 2.793,3 Reguleringer:
