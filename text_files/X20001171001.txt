Retlig interesse Ved beslutning af 13. oktober 1999 afviste nævnet  

 punkt 1 og 3 ud af de tre klagepunkter, som klageren, Bjarne Ruby, havde  

 rejst i sin klage af 30. november 1998 over statsautoriseret revisor Egon  

 Larsen.
 Det tilbageværende klagepunkt 2 vedrører  

 følgende forhold:
 2) Det er uforeneligt med hvervet som revisor at drive  

 udlejningsvirksomhed.
 Indklagede har også for dette klagepunkts  

 vedkommende påstået afvisning med henvisning til, at klagen ikke  

 vedrører forhold, der er begået under udøvelse af  

 revisionsvirksomhed, og at klageren ikke har retlig interesse i klagen, samt  

 at forhold fra tiden før 30. november 1993 er forældede.
 Sagens omstændigheder og parternes argumenter er  

 nærmere angivet i nævnets beslutning af 13. oktober 1999, hvortil  

 der henvises.
 Klageren har i et senere indlæg af 16. november 1999  

 præciseret, at den i sagen omhandlede ejendom ikke generelt er en  

 udlejningsejendom, og at han har afhændet sine ejerlejligheder i  

 ejendommen på nær den ene, som han nu bebor, hvorfor der ikke for  

 hans vedkommende er tale om, at han på nuværende tidspunkt alene  

 ejer sin ejerlejlighed i investeringsøjemed.
 Efter det oplyste er indklagedes ejerlejlighed en  

 kælderbutik.
 På forespørgsel fra nævnet har  

 indklagede i skrivelse af 15. oktober 1999 oplyst, at han ikke har  

 ansøgt Erhvervs- og Selskabsstyrelsen om dispensation til den  

 påklagede udlejning af sin ejerlejlighed.
 Disciplinærnævnet skal udtale:
 Klagen angår det forhold, at indklagede som revisor  

 har udlejet sin ejerlejlighed i den ejendom, hvori også klageren har  

 sin ejerlejlighed.  Efter § 18, stk. 4, i lov om statsautoriserede revisorer  

 er det en betingelse for nævnets adgang til at behandle en klage fra en  

 person, at den pågældende har retlig interesse i det forhold, som  

 klagen angår.
 Spørgsmålet, om indklagedes udlejning er i  

 overensstemmelse med revisorlovgivningen, kan som udgangspunkt ikke anses for  

 at berøre klageren på en sådan måde, at denne har en  

 konkret og individuel interesse i at kunne opnå nævnets  

 afgørelse af spørgsmålet, blot fordi parternes  

 ejerlejligheder er beliggende i samme ejendom, og parterne er medlem af samme  

 ejerforening.  Nævnet finder ikke, at der for klagerens vedkommende  

 foreligger sådanne særlige omstændigheder, som kan  

 føre til at fravige dette udgangspunkt.  Herefter har indklagede ikke  

 den fornødne retlige interesse i det rejste klagepunkt 2, hvorfor  

 indklagedes påstand om afvisning tages til følge.
 Da klagepunkterne 1 og 3 tidligere er afvist, er sagen  

 således afvist i sin helhed.
 Thi bestemmes:
 Klagepunkt 2 i den af klageren Bjarne Ruby mod indklagede  

 statsautoriseret revisor Egon Larsen rejste klage afvises.
 Gebyret på 500 kr. tilbagebetales klageren.
 Afgørelsen, herunder den tidligere beslutning af  

 13. oktober 1999, offentliggøres.
