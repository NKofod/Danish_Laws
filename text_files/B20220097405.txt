Bekendtgørelse om geologisk lagring af CO2 på under 100 kt med henblik på forskning, udvikling eller afprøvning af nye produkter og processer I medfør af § 23 x, stk. 1, § 23 y, stk. 3, og § 24 e, stk. 6, i lov om anvendelse af Danmarks undergrund, jf. lovbekendtgørelse nr. 1533 af 16. december 2019, som ændret ved lov nr. 803 af 7. juni 2022, fastsættes:
Kapitel 1 Anvendelsesområde og definitioner § 1. Denne bekendtgørelse fastsætter bestemmelser om geologisk lagring af CO2 på under 100 kt med henblik på forskning, udvikling eller afprøvning af nye produkter og processer.
 Stk. 2. Lagring af CO2 er ikke tilladt på en lagringslokalitet med et lagringskompleks, der strækker sig ud over Danmarks område, dansk eksklusiv økonomisk zone og/eller dansk kontinentalsokkelområde.
 § 2. I denne bekendtgørelse forstås ved følgende:
 1) CO2-lagringslokalitet: Et bestemt område med tilhørende volumen inden for en geologisk formation, der anvendes til geologisk lagring af CO2, og tilhørende anlæg på jordoverfladen og injektionsanlæg.
 2) CO2-strøm: En strøm af stoffer hidrørende fra CO2-opsamlingsprocesser, som skal injiceres i en CO2-lagringslokalitet.
 3) Geologisk formation: En lithostratigrafisk underdeling i distinkte bjergarter, som kan påvises og kortlægges.
 4) Geologisk lagring af CO2: Injektion af CO2-strømme efterfulgt af lagring af CO2 i underjordiske geologiske formationer.
 5) Lagringskompleks: CO2-lagringslokaliteten og de geologiske omgivelser, som kan have betydning for den overordnede integritet og sikkerhed ved lagringen, dvs. sekundære indeslutningsformationer.
 6) Lukning af en CO2-lagringslokalitet: Endegyldig indstilling af CO2-injektion i CO2-lagringslokaliteten.
 7) Udbedrende foranstaltninger: Enhver foranstaltning, der træffes for at udbedre væsentlige uregelmæssigheder eller lukke lækager med henblik på at forhindre eller standse frigivelse af CO2 fra lagringskomplekset.
 8) Udsivning: Frigivelse af CO2 eller kulbrinter fra lagringskomplekset.
 9) Væsentlig uregelmæssighed: Enhver uregelmæssighed i CO2-injektions- eller lagringsoperationerne eller i selve CO2-lagringskompleksets tilstand, som indebærer risiko for udsivning eller risiko for miljøet eller menneskers sundhed.
Kapitel 2 Rammer for meddelelse af tilladelse § 3. Energistyrelsen kan meddele tilladelse til geologisk lagring af CO2 på under 100 kt med henblik på forskning, udvikling eller afprøvning af nye produkter og processer for et tidsrum af indtil 2 år.
Tilladelsen skal angive de områder, den omfatter.
 Stk. 2. Der kan kun gives tilladelse efter stk. 1 inden for det på bilag 1 angivne område.
Kapitel 3 Ansøgning om tilladelse § 4. Ansøgning om tilladelse til geologisk lagring af CO2 på under 100 kt med henblik på forskning, udvikling eller afprøvning af nye produkter og processer skal som minimum indeholde følgende oplysninger:
1) navn og adresse for hvert deltagende selskab samt navn, e-mailadresse og telefonnummer på kontaktperson for hvert deltagende selskab.
Såfremt der er mere end ét deltagende selskab, skal det oplyses hvilket selskab, der er operatør, herunder navn, e-mail og telefonnummer på operatørens kontaktperson, 2) selskabsoplysninger, herunder dokumentation for at ansøgeren råder over en tilfredsstillende teknisk og finansiel kapacitet, til at opfylde samtlige forpligtelser i forbindelse med aktiviteterne der søges om tilladelse tilder er omfattet af ansøgningen, jf. undergrundslovens § 24 a, stk. 1-3, 3) projektbeskrivelse, herunder plan for driftens tilrettelæggelse og overvågningsprogram, dataindsamling og af samtlige anlæg og installationer, 4) geografiske koordinater, 5) en beskrivelse og modeller af det geologiske reservoir, hvori der skal injiceres CO2, herunder karakterisering og vurdering af lagringskomplekset og det omgivende område med evt. tilhørende brøndinstallationer, 6) grænseværdier for reservoirtrykket og de maksimale injektionsrater og tryk, 7) den forventede varighed for det ansøgte projekt, jf. dog bekendtgørelsens § 3, stk. 1, 8) den samlede mængde CO2, der skal injiceres og lagres, samt sammensætningen heraf, 9) dokumentation for, at erstatningsansvar i henhold til en evt. tilladelse er dækket af forsikring eller evt. sikkerhedsstillelse, jf. undergrundslovens § 24 e, stk. 1-2 og § 24 f, 10) plan for udbedrende foranstaltninger i forbindelse med udsivning eller væsentlige uregelmæssigheder, og 11) plan for lukning af CO2-lagringslokaliteten og afvikling af samtlige anlæg og installationer m.v. omfattet af ansøgningen.
 Stk. 2. I det omfang det er nødvendigt kan Energistyrelsen kræve yderligere oplysninger fra ansøgeren til brug for afgørelse efter § 3.
Kapitel 4 Meddelelse af tilladelse § 5. En tilladelse efter § 3 skal som minimum indeholde følgende:
1) rettighedshaverens og operatørens navn og adresse, 2) lagringslokalitetens og lagringskompleksets nøjagtige beliggenhed og afgrænsning samt informationer vedrørende den hydrauliske enhed, 3) krav til lagringsoperationen, der følger af dens karakteristika som beskrevet i bilag 2 i bekendtgørelse om geologisk lagring af CO2 m.v., den samlede mængde CO2, der må lagres geologisk, grænseværdier for reservoirtrykket og de maksimale injektionsrater og tryk, og 4) krav til CO2-strømmens sammensætning og til proceduren for modtagelse af CO2-strømmen i henhold til § 6, og om nødvendigt yderligere krav til injektion og lagring, navnlig med det formål at forebygge væsentlige uregelmæssigheder.
 § 6. Der kan stilles vilkår for meddelelse af tilladelse efter § 3, jf. undergrundslovens § 23 x, stk. 1, nr. 3. Vilkårene kan bl.a. vedrøre:
1) tilladelsens varighed, 2) oprettelse og opretholdelse af finansiel sikkerhedsstillelse eller tilsvarende, 3) overvågning af f.eks. injektionsanlæggene, lagringskomplekset m.v. i projektets løbetid, 4) overholdelse af miljø- og sikkerhedskrav, 5) rapportering om bl.a. aktivitetens forløb, resultater og evaluering til brug for evt. offentliggørelse, 6) drift og lukning af CO2-lagringslokaliteten, herunder om kriterier og procedure for modtagelse af CO2-strømme, 7) afvikling af de af tilladelsen omfattede anlæg og installationer m.v., 8) ansvarsoverdragelse, og 9) kontrol af de fastsatte vilkår.
 Stk. 2. I det omfang det er nødvendigt i forhold til det konkrete projekt kan Energistyrelsen stille yderligere vilkår i tilladelsen efter § 3.
Kapitel 5 Revurdering, ajourføring og tilbagekaldelse af tilladelser § 7. Energistyrelsen skal revurdere og om nødvendigt ajourføre eller i yderste konsekvens tilbagekalde tilladelsen, hvis Energistyrelsen har fået meddelelse om eller fået kendskab til udsivning eller væsentlige uregelmæssigheder.
Kapitel 6 Offentliggørelse af oplysninger om meddelte tilladelser § 8. Energistyrelsen kan offentliggøre oplysninger om tilladelser efter § 3 i denne bekendtgørelse, herunder om projektbeskrivelse, CO2-lagringslokaliteter, mængde injiceret CO2 og omgivende lagringskomplekser.
 Stk. 2. Energistyrelsen kan offentliggøre oplysninger om aktivitetens forløb, resultater og evaluering, såfremt der i tilladelsen er fastsat vilkår herom, jf. § 6, nr. 4.
Kapitel 7 Ikrafttrædelse m.v.
 § 9. Bekendtgørelsen træder i kraft den 1. juli 2022.
Energistyrelsen, den 22. juni 2022 Mogens Hagelskær / Henrik Sulsbrück Bilag 1 Koordinatbilag Planområdet for CO2 omfatter det på vedhæftede kortbilag med hjørne-koordinaterne:
(Geografisk koordinatsystem European Datum 1950) Tilladelsens område afgrænses, hvor det er muligt, ved at forbinde hjørnekoordinaterne i den oven for nævnte rækkefølge med bredde- eller længdegrader.
Ellers anvendes geodætiske linjer.
