Nr BSF 149 Forslag til folketingsbeslutning om et enstrenget  

 erhvervsuddannelsessystem Fremsat af Nørgaard-Sørensen (S) Jytte Andersen (S) J.
K.
Hansen (S)  

 Korneliusen (S) Lykketoft (S) Erling Olsen (S) Søgaard (S) den 25. marts 1987 Folketinget pålægger regeringen at udarbejde forslag til en lov, der omfatter alle erhvervsuddannelser i forlængelse af folkeskolen, efter følgende retningslinjer:
1.»Lovens formål§ I forlængelse af folkeskolen skal loven give alle unge en reel mulighed for en bred, kompetencegivende erhvervsuddannelse af mindst 3 og normalt 4 års varighed.
Uddannelsen skal give såvel erhvervs- som studie- og videreuddannelseskompetence, og den skal tilstræbe en gradvis specialisering, så elevernes egentlige erhvervsvalg foretages så sent som muligt i uddannelsesforløbet.
I kraft af sit almene indhold skal den kunne bidrage til udviklingen af »det hele menneske« i arbejde og fritid.
Pædagogisk skal den bygge på vekseluddannelsesprincippet og sikre sammenhæng imellem teoretisk og praktisk undervisning på erhvervsskolerne og praktikstederne.
Der skal også være voksenadgang til erhvervsuddannelsen.
2. »Systemets opbygning§ Systemet skal omfatte samtlige erhvervsuddannelser, der skal have et fælles basisår, men forskellige 2. dels uddannelser.
Basisårets undervisning skal foregå på erhvervsskolerne.
Den skal være vejledende og valgforberedende og rumme et fagligt indhold af sådan kvalitet, at den bliver et tiltrækkende alternativ til gymnasiet og folkeskolens 10. klasse.
2. dels uddannelserne skal knyttes til praktikaftaler mellem eleverne og deres arbejdsgivere og baseres på vekselvirkning imellem erhvervsskole og praktiksted.
Der skal tilstræbes bredde i uddannelserne, bl.a. gennem fælles skoleophold for beslægtede uddannelser.
En del af den stærkt specialiserede indlæring skal søges placeret i specialmoduler, der kan bygges oven på de bredere 2. dels uddannelser.
3. »Fremskaffelse af praktikpladser§ Loven skal sikre alle unge en praktikplads, i givet fald gennem en kvoteordning, som tilvejebringes af erhvervsuddannelsesrådet, de faglige udvalg og andre paritetisk sammensatte organer.
4. »Elevernes retlige stilling§ Loven skal som absolut minimum give eleverne samme retlige garantier og beskyttelse, som lærlingeloven i dag giver dem.
5. »Uddannelsernes finansiering§ Det offentlige skal afholde erhvervsskolernes udgifter til drift og anlæg.
Arbejdsgiverne skal lønne eleverne og dække deres transportudgifter.
6. »Uddannelsernes styring og udvikling§ Uddannelserne skal mål- og rammestyres i nært samarbejde med arbejdsmarkedets parter.
Målstyringen skal tilrettelægges i paritetiske organer med et centralt erhvervsuddannelsesråd og faglige udvalg som de vigtigste.
Der skal være færre, men bredere faglige udvalg end i dag.
Rammestyringen skal give mulighed for oprettelse af lokale fagkomiteer, som i samarbejde med skolerne og eleverne selv kan medvirke til at udfylde de angivne rammer for uddannelserne.
Det faglige og pædagogiske udviklingsarbejde på erhvervsuddannelsesområdet skal styrkes, eventuelt gennem oprettelse af et særligt forskningsinstitut.
BEMÆRKNINGER TIL LOVFORSLAGET »Almindelige bemærkninger§ Der er for mange, der falder fra i uddannelsessystemet, fordi samfundet ikke giver dem de muligheder, som de burde have krav på.
Det gælder mange unge, mange kvinder og mange, hvis uddannelse tiden løber fra.
Derfor må alle unge sikres reel mulighed for en bred, kompetencegivende uddannelse af mindst 3 og normalt 4 års varighed.
Der bør sikres voksne adgang til disse uddannelser både som en efteruddannelse, som omskoling og som en første uddannelse for dem, der tidligere ikke har gennemført en uddannelse.
Desuden må der gøres en særlig indsats for at øge uddannelsesdækningen på områder, hvor kvindebeskæftigelsen er høj og de nuværende uddannelsesmuligheder begrænsede.
Erhvervsuddannelserne skal kvalitativt gives et sådant indhold, at de fremstår som tiltalende alternativer til både gymnasiet og folkeskolens 10. klasse.
De skal også kunne give både erhvervs-, studie- og videreuddannelseskompetence.
Derfor er det hensigtsmæssigt at erstatte lærlingeloven og efg-loven med en ny lov, der kan skabe et enstrenget system omfattende alle erhvervsuddannelser i forlængelse af folkeskolen.
Dette er beslutningsforslagets overordnede formål.
Det haster med en afklaring af erhvervsuddannelsernes fremtid.
Selvom efg-loven først blev vedtaget i 1977, har det været uklart, hvad der skulle ske på længere sigt.
Det skyldes først og fremmest, at det danske erhvervsuddannelsessystem har været og er tostrenget (efg- og mesterlære), ligesom strukturen i erhvervsuddannelserne i en række tilfælde er ude af trit med den erhvervsstruktur, der efterhånden er opbygget.
Den opslidende debat om efg kontra mesterlæren har sat udviklingen af erhvervsuddannelserne delvis i stå, idet ingen har turdet give et klart bud på, hvilken type uddannelser der skulle satses på i fremtiden.
Dertil har der været store voldsomme praktikpladsproblemer, som delvis er et resultat af, at uddannelsessystemet er tostrenget.
Endelig, men ikke mindst vigtigt er ideen med basisåret, som den opringelig forelå, blevet udhulet, idet der på grund af besparelser er sket afkortninger af basisåret.
Dette er især gået ud over de almene elementer i uddannelsen.
Kombineret med stadig større elevhold på basisåret og pladsmangel er der efter forslagsstillernes opfattelse sket en beklagelig udvikling bort fra de krav, man må stille til fremtidens uddannelser.
Traditionelt har man altid opfattet erhvervsuddannelserne som en specifik forberedelse til et bestemt job på arbejdsmarkedet.
Men fremtidens erhvervsstruktur, arbejdsmetoder og teknologi vil være under konstant og hastig forandring, hvilket vil stille krav til alle mennesker i dette samfund og derfor også til uddannelsernes almene indhold.
Forslagsstillerne har ud fra dette synspunkt ønsket at markere, at erhvervsuddannelserne fremtidig skal dække følgende behov, som både er menneskelige behov og de behov, erhvervslivet har for uddannet arbejdskraft:
a) Behovet for brede uddannelser, fordi uddannelser i fremtiden ikke kun skal kvalificere til arbejdslivet, men tage hensyn til alle menneskelige funktioner på og uden for arbejdet.
b) Behovet for et mere alment indhold i uddannelserne af hensyn til den enkeltes muligheder for deltagelse i det almindelige samfunds-, kultur- og arbejdsliv.
c) Behovet for en så sen faglig specialisering som muligt, idet fremtiden ikke kun kræver fagspecifik viden, men først og fremmest selvstændighed, initiativ og omstillingsevne.
Derfor må der også ske en styrkelse af efteruddannelserne.
»Bemærkninger til forslagets enkelte punkter§ »ad 1§ Sigtet med reformen er ikke mindst at nærme de forskellige ungdomsuddannelser til hinanden, så de endelige erhvervsstudie- og videreuddannelsesvalg kan træffes på så sent et tidspunkt i uddannelserne som muligt, så alle uddannelser får et væsentligt alment indhold.
Et reelt uddannelsestilbud til alle unge forudsætter også, at deres aflønningsproblem løses.
»ad 2§ Selv om basisårets undervisning skal foregå på en skole, skal den opleves anderledes end den undervisning, som eleverne oplevede i folkeskolen.
Basisårets undervisning skal lægge vægt på det valgforberedende i forhold til den fortsatte uddannelse og det senere erhvervsvalg, men dens pædagogik og indhold skal være anderledes end folkeskolens.
Basisuddannelsen skal på en helt anden måde, end folkeskolen hidtil har kunnet, bryde med den stive skemaopdeling af undervisningen i 45 minutters lektioner, og den skal kunne anskue verden fra andet end fagenes synsvinkler.
De teorier og metoder, som skal tilegnes, må indlæres i sammenhænge, der kommer eleverne ved, således at de umiddelbart kan fornemme, hvorfor de skal lære det, der forlanges af dem.
2. dels uddannelserne skal som vekseluddannelser sikre et tæt samarbejde mellem skoler og praktiksteder.
»ad 3§ Praktikpladsordningen skal sikre alle unge mulighed for en kompetencegivende uddannelse.
Alle kan næppe få uddannelse på deres højest ønskede område.
Nogle må nøjes med at kunne uddanne sig på et beslægtet område.
»ad 4§ Det er blevet kritiseret, at lærlingelovens § 1 og andre af lærlingelovens beskyttelsesregler mangler i den nuværende efg-lov, og der er fra faglig side efterlyst yderligere retsbeskyttelse af lærlinge og elever.
Dette bør der tages hensyn til ved udformningen af den nye lov, der i øvrigt må hvile på, at arbejdsgivernes kontraktforpligtelser fastholdes.
»ad 5§ Det faglige uddannelsessystem bør også i et nyt enstrenget system finansieres af det offentlige og afvikles via et statsligt administrativt apparat.
Den offentlige finansiering skal dække uddannelsernes drift (lærerlønninger, læremidler, udstyr, lokaler etc.) samt anlæg af uddannelsesfaciliteter, uddannelse af lærere osv.
Ved elevernes ophold i 2. delspraktik vil der fortsat være tale om, at arbejdsgiverne får en arbejdskraft til rådighed.
Dette gør det naturligt, at arbejdsgiverne betaler lønudgifterne for eleverne under hele uddannelsesforløbet samt andre omkostninger såsom transportudgifter etc.
»ad 6§ Et afgørende princip i såvel lærlinge- som efg-uddannelserne er den centrale inddragelse af arbejdsmarkedets parter i uddannelsernes planlægning og afvikling.
Der er ingen tvivl om, at dette forhold har en væsentlig betydning for, at det har kunnet lade sig gøre at fastholde en bred og anvendelig kompetence i tilknytning til de faglige uddannelser på trods af hastigt skiftende forhold på arbejdsmarkedet.
Også i et fremtidigt system vil det være væsentligt og nødvendigt med en direkte involvering af arbejdsmarkedets parter.
På skolerne er det afgørende at udbygge elevdemokratiet ved at give eleverne medbestemmelse ved udfyldningen af de angivne rammer for uddannelserne.
For at sikre og øge uddannelsernes kvalitet vil det være nødvendigt at styrke det faglige og pædagogiske udviklingsarbejde påerhvervsuddannelsesområdet.
