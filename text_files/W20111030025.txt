Offererstatningslovens § 1, skade opstået under lovlig privat anholdelse, nævnets j.nr. 11-520-19639 Skadevolder blev i retten idømt en betinget fængselsstraf for overtrædelse af bl.a. straffelovens § 279 ved at anmode om befordring i ansøgers taxa, uagtet at han (skadevolder) ikke havde evne eller vilje til at betale for turen og ved efter turen at have bortfjernet sig uden at betale.
I forsøget på at stoppe skadevolder fra at undslippe pådrog ansøger sig en personskade.
Der blev i retten givet forskellige forklaringer vedrørende hændelsesforløbet omkring ansøgers fald.
Desuden kunne ansøgers konstaterede skader ifølge politiattesten være fremkommet ved et hændeligt fald.
Skadevolder blev derfor frifundet for vold mod ansøger.
Ansøger søgte nævnet om erstatning under henvisning til, at han kom til skade i forbindelse med en privat lovlig anholdelse, jf. offererstatningslovens § 1, stk. 1, 2. pkt.
Nævnet besluttede at anse forholdet for omfattet af offererstatningsloven.
