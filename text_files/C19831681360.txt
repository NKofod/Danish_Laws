(Til alle amtsråd, Københavns og  

 Frederiksberg kommuner samt alle enkeltfagskurser) Undervisningsministeriet har i bekendtgørelse nr. 338 af 11. juli 1983 om  

 prøveforberedende enkeltfagsundervisning m.v. for voksne, § 12, fastsat  

 ændrede regler om oprettelse af undervisning og det maksimale antal deltagere  

 på hold ved denne undervisning, jfr. § 3, stk. 3, i lovbekendtgørelse nr. 320  

 af 4. juli 1983.
 Som følge af bekendtgørelsesændringen har ministeriet fundet det  

 hensigtsmæssigt at udsende en ny vejledning om oprettelse af hold med henblik  

 på at tilvejebringe et bedre grundlag for den praktiske anvendelse af  

 bestemmelserne i bekendtgørelsens § 12.
 Denne vejledning erstatter således den tidligere vejledning af 27. januar  

 1982 om oprettelse af hold ved prøveforberedende enkeltfagsundervisning for  

 voksne.
 Bekendtgørelsens § 12, stk. 1 - 5, lyder således:
 » § 12 . Kursusåret omfatter perioden 1. august - 31. juli.
 Stk. 2 . Amtsrådet, i Københavns og Frederiksberg kommuner  

 kommunalbestyrelsen, skal oprette undervisning for alle, der er optaget til  

 en tilbudt undervisning senest 14 dage før undervisningens begyndelse,  

 såfremt der på dette tidspunkt er optaget mindst 12 deltagere, jfr. § 6, stk.  

 3. antallet af deltagere på et hold må ved undervisningens begyndelse ikke  

 overstige 28.
 Stk. 3 . Amtsrådet, i Københavns og Frederiksberg kommuner  

 kommunalbestyrelsen, kan oprette undervisning med et lavere deltagerantal end  

 nævnt i stk. 2.
 Stk. 4 . Ansøgere, der tilmelder sig efter udløbet af den i stk. 2, 1.  

 pkt. nævnte frist, og som i øvrigt opfylder betingelserne for optagelse, skal  

 optages i det omfang, der er plads på etablerede hold.
Stk. 5 . Undervisningen kan tilrettelægges på alle ugens dage både i dag-  

 og aftentimerne.« 1. Undervisningstilbuddet.
 Et undervisningstilbud omfatter tilbud om undervisning i et bestemt fag på  

 et angivet niveau inden for et kursus med eventuelle tilhørende afdelinger.
I lovens § 1, stk. 1, er nævnt de fag, som amtskommunerne skal tilbyde  

 enkeltfagsundervisning i.
Loven pålægger imidlertid ikke amtskommunerne pligt  

 til hvert år at tilbyde oprettelse af undervisning i alle fag til  

 folkeskolens afsluttende prøver og til højere forberedelseseksamen på hvert  

 enkelt kursus.
Det skal dog sikres, at kursisterne inden for et rimeligt  

 tidsrum eller inden for et rimeligt geografisk område får et  

 undervisningstilbud, der omfatter samtlige fag og niveauer.
Ifølge lovens § 2, stk. 3, skal amtsrådet sørge for, at befolkningen i  

 amtsrådskredsen bliver orienteret om kursernes undervisningstilbud.
Denne  

 orientering bør om de enkelte tilbudte fag angive, om undervisningen er 1-  

 eller 2-årig, undervisningsstedet, og om der er tale om dag- eller  

 aftenundervisning.
Orienteringen kan også omfatte fagenes placering på  

 ugedage.
Hvor man søger at tilgodese særlige målgrupper, som kun kan modtage  

 undervisning på bestemte ugedage eller bestemte tidspunkter af dagen, er det  

 dog nødvendigt med sådanne nærmere tidsangivelser.
Det bemærkes herved, at en  

 præcisering af undervisningstilbud med angivelse af ugedag og tidspunkt  

 bevirker, at hold skal oprettes på dette tidspunkt, hvis der ikke i  

 orienteringen er taget forbehold herom, og hvis det nødvendige antal  

 deltagere er optaget 14 dage før undervisningens begyndelse.
I områder med geografisk tæt placerede kurser og rimelige transportforhold  

 vil orienteringen om undervisningstilbuddene videre kunne indeholde oplysning  

 om, at kursisterne undtagelsesvis vil kunne henvises til et tilsvarende hold  

 ved et nærliggende kursus inden for samme område.
Et sådant forbehold skal  

 sikre, at der ikke oprettes flere hold end nødvendigt, samtidig med, at alle,  

 der er optaget 14 dage før undervisningens begyndelse, sikres deltagelse på  

 hold under forudsætning af fornøden tilslutning.
Der skal dog ved sådanne  

 henvisninger sikres kursisterne mulighed for at følge eventuelle andre fag,  

 hvortil de er optaget.
 Det bør i øvrigt i orienteringen præciseres, under hvilke vilkår  

 deltagelse i undervisning er sikret, herunder at der er optaget 12 kursister  

 til en tilbudt undervisning 14 dage før undervisningens begyndelse, medmindre  

 amtskommunen har fastsat lempeligere vilkår.
Oversigten over undervisningstilbuddene indsendes til direktoratet for  

 folkeoplysning, frie grundskoler m.v. og direktoratet for gymnasieskolerne og  

 højere forberedelseseksamen senest den 1. maj for undervisning, der  

 påbegyndes i august, jfr. lovens § 2. Tilbudsoversigten bør ledsages af en  

 beskrivelse af principerne bag den, herunder hvilke fag der forventes tilbudt  

 over en bestemt periode, hvis der er begrænsninger i tilbuddet på det enkelte  

 kursussted.
Beskrivelsen bør i givet fald også indeholde en redegørelse for,  

 hvilke fag der eventuelt er forbeholdt bestemte kurser.
 2. Optagelse af kursister.
Oprettelse af undervisning forudsætter, at det fornødne antal kursister er  

 optaget til den pågældende undervisning.
Afgørelse om optagelse ved  

 undervisning til folkeskolens afsluttende prøver træffes af forstanderen,  

 mens optagelse ved undervisning til højere forberedelseseksamen træffes af  

 den tilforordnede rektor efter samråd med forstanderen, hvis der til bistand  

 for forstanderen er knyttet en tilforordnet rektor.
Hvor dette ikke er  

 tilfældet, træffes afgørelse om optagelse til hf-undervisning af  

 forstanderen.
Med hensyn til optagelsesvilkår henvises i øvrigt til § 6 i  

 bekendtgørelsen af 11. juli 1983 og for hf-undervisningen til skrivelser fra  

 direktoratet for gymnasieskolerne og højere forberedelseseksamen af 21.  

 december 1977, 23. juli 1980 og 26. september 1980 (RS 03 - 03).
 En ansøger bør først optages efter samtale med en studievejleder,  

 hvorunder ansøgerens faglige grundlag samt ønsker og mål med studiet skal  

 søges belyst.
For at sikre en bedre overensstemmelse mellem optagne og fremmødte  

 kursister bør man allerede ved optagelsen opfordre disse til at meddele afbud  

 til kursus, hvis de finder andet uddannelsestilbud, eller de af andre grunde  

 ikke ønsker at deltage i undervisningen.
Hvis det er hensigtsmæssigt, kan  

 kursus gentage en sådan opfordring tæt på tidspunktet for den endelige  

 etablering af undervisning.
 3. Oprettelse af hold.
Som anført i bekendtgørelsens § 12, stk. 2, skal der oprettes undervisning  

 for alle, der er optaget til en tilbudt undervisning senest 14 dage før  

 undervisningens begyndelse, såfremt der på dette tidspunkt er optaget mindst  

 12 deltagere.
Antallet af deltagere på de enkelte hold må ikke overstige 28  

 ved undervisningens begyndelse.
Bestemmelserne har til formål at sikre, at der oprettes undervisning, hvis det fornødne antal kursister ønsker  

 undervisning, at alle, der er optaget til en tilbudt undervisning 14 dage før  

 undervisningens begyndelse, sikres deltagelse heri under forudsætning af  

 fornøden tilslutning, og at antallet af deltagere på de enkelte hold bliver pædagogisk forsvarligt  

 og svarende til holdstørrelser ved anden kompetencegivende undervisning på  

 samme niveau.
Bestemmelserne angiver videre de rammer, inden for hvilke hold skal  

 oprettes.
Det bemærkes herved, at amtskommunerne samt Københavns og  

 Frederiksberg kommuner kan fastsatte lempeligere vilkår for etablering af  

 hold end de betingelser, der er angivet i § 12, stk. 2, og anført nedenfor.
Rammerne indebærer, at der skal iværksættes undervisning, når der 14 dage  

 før undervisningens begyndelse er optaget 12 deltagere hertil.
Hvis antallet  

 af optagne kursister på dette tidspunkt overstiger 28, må amtskommunen i  

 samarbejde med kursus og efter lokale erfaringer med hensyn til fremmøde  

 skønne, hvor mange hold der skal oprettes, for at alle, der er optaget senest  

 14 dage før undervisningens begyndelse, kan få undervisning.
Det skal  

 fremhæves, at antallet af hold i hvert fag må planlægges således, at der ikke  

 deltager mere end 28 på et hold, idet der skal oprettes yderligere hold, hvis  

 antallet af deltagere overstiger 28 ved undervisningens begyndelse, og det  

 ikke er muligt at henvise kursister til et tilsvarende henholdsvis dag- eller  

 aftenhold ved samme kursus.
 Dog kan der undtagelsesvis henvises til et tilsvarende hold ved et andet  

 kursus inden for samme område, hvis der er taget forbehold herom, jfr. det  

 foran i afsnit 1 anførte.
Ansøgere, der tilmelder sig senere end 14 dage før undervisningens  

 begyndelse, og som i øvrigt opfylder betingelserne for optagelse, skal  

 optages i det omfang der er plads på hold, der etableres på baggrund af  

 optagelsen 14 dage før undervisningens begyndelse.
I et omfang, der ikke er  

 plads på sådanne hold, kan der oprettes en venteliste, og optagelse vil  

 derefter naturligt kunne ske i forhold til tidspunktet for indgivelse af  

 ansøgningen om optagelse.
 Ansøgere, der tilmelder sig efter undervisningens begyndelse, skal  

 optages, hvis der er plads på etablerede hold, og hvis dette er pædagogisk  

 forsvarligt i forhold til den allerede gennemførte undervisning og ansøgerens  

 faglige baggrund, jfr. § 12, stk. 4, i bekendtgørelsen af 11. juli 1983.
 Ifølge § 12, stk. 5, kan undervisningen tilrettelægges på alle ugens dage  

 i dag- og aftentimerne.
Som anført foran i afsnit 1 er det ikke nødvendigt at angive fagenes  

 placering på ugedage, medmindre man søger at tilgodese særlige målgrupper,  

 som kun kan modtage undervisning på bestemte ugedage eller bestemte  

 tidspunkter af dagen.
I orienteringen om undervisningstilbuddene kan der dog  

 som nævnt tages forbehold med hensyn til undervisningens placering på  

 ugedage.
Når der er taget hensyn hertil, vil det være tilstrækkeligt, at der  

 først oprettes yderligere hold, når der på samtlige dag-, henholdsvis  

 aftenhold inden for samme kursus med samme fag, niveau og forløb (1- eller 2-  

 årigt) skønnes at deltage 28 kursister.
Der bør dog ved overvejelserne om  

 placering på sådanne hold, hvor der oprettes flere i samme fag, tages hensyn  

 til den enkelte kursists muligheder for at følge flere fag og til kursistens  

 arbejds- eller familiesituation.
Kursister, der ønsker undervisning på daghold, vil således under de nævnte  

 forudsætninger kunne henvises til et andet daghold, hvis der ikke er plads på  

 det ønskede.
Der kan også henvises fra et aftenhold til et andet aftenhold.
 Det bemærkes endelig, at amtsrådet samt Københavns og Frederiksberg  

 kommunalbestyrelser ifølge bekendtgørelsens § 13 skal opkræve et gebyr på 200  

 kr. af hver deltager, som er optaget på et eller flere etablerede hold, og  

 oprettelse af hold er således ikke betinget af, at gebyret er betalt.
Undervisningsministeriet, den 17. august  

 1983 P. m. v.
