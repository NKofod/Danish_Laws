Bekendtgørelse om midlertidig fravigelse af byggeloven som led i håndtering af COVID-19 I medfør af § 12 d, stk. 3, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020 og lov nr. 359 af 4. april 2020, og efter forhandling med sundheds- og ældreministeren, fastsættes:
 § 1. Uanset §§ 2, 5, 6 og 16, stk. 1, i byggeloven kan eksisterende bygninger og transportable konstruktioner med kort varsel og uden krav om byggetilladelse fra og med den 15. marts 2020 til og med den 31. maj 2020 tages i brug til midlertidig indkvartering, jf. dog stk. 2 og 3.
 Stk. 2. Brug af eksisterende bygninger og transportable konstruktioner efter stk. 1 kan alene ske til indkvartering og lignende ophold, når det er nødvendigt for at sikre kapacitet til behandling og pleje af personer, der er smittet med COVID-19, eller for at forebygge eller inddæmme udbredelse af COVID-19.
 Stk. 3. Når behovet for indkvartering, jf. stk. 2, ophører, skal den midlertidige indkvartering ligeledes ophøre.
 Stk. 4. Forud for ibrugtagning efter stk. 1 skal der indhentes en udtalelse herom fra den relevante kommunalbestyrelse.
 Stk. 5. En bygning m.v., som omfattes af stk. 1, skal, alt efter den konkrete anvendelse, frembyde tilfredsstillende tryghed i brand- og sikkerhedsmæssig henseende.
 § 2. Bekendtgørelsen træder i kraft ved bekendtgørelse i Lovtidende.
 Stk. 2. Bekendtgørelsen ophæves den 1. juni 2020.
