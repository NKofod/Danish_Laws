Fremsat den 10. oktober 2013 af undervisningsministeren (Christine Antorini) Forslag til Lov om ændring af lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse og lov om private gymnasieskoler, studenterkurser og kurser til højere forberedelseseksamen (hf-kurser) (Sociale klausuler om uddannelses- og praktikaftaler i forbindelse med udbud) § 1 I lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 880 af 8. august 2011, som ændret senest ved § 1 i lov nr. 455 af 7. maj 2013, foretages følgende ændring:
 1. Efter § 38 indsættes:
»§ 38 a.
Institutionen anvender ved udbud og efterfølgende kontraktindgåelser klausuler om uddannelses- og praktikaftaler eller offentliggør senest ved kontraktindgåelsen på institutionens hjemmeside på internettet sin begrundelse for at undlade dette.
Stk. 2. Undervisningsministeren fastsætter regler om forpligtelsen efter stk. 1, herunder om hvilke udbud, der er omfattet af forpligtelsen.« § 2 I lov om institutioner for erhvervsrettet uddannelse, jf. lovbekendtgørelse nr. 878 af 8. august 2011, som ændret senest ved § 5 i lov nr. 274 af 19. marts 2013, foretages følgende ændring:
 1. Efter § 24 indsættes:
»§ 24 a.
Institutionen anvender ved udbud og efterfølgende kontraktindgåelser klausuler om uddannelses- og praktikaftaler eller offentliggør senest ved kontraktindgåelsen på institutionens hjemmeside på internettet sin begrundelse for at undlade dette.
Stk. 2. Undervisningsministeren fastsætter regler om forpligtelsen efter stk. 1, herunder om hvilke udbud, der er omfattet af forpligtelsen.« § 3 I lov om private gymnasieskoler, studenterkurser og kurser til højere forberedelseseksamen (hf-kurser), jf. lovbekendtgørelse nr. 950 af 24. september 2012, som ændret ved § 7 i lov nr. 274 af 19. marts 2013, foretages følgende ændring:
 1. Efter § 28 indsættes i kapitel 6:
»§ 28 a.
Institutionen anvender ved udbud og efterfølgende kontraktindgåelser klausuler om uddannelses- og praktikaftaler eller offentliggør senest ved kontraktindgåelsen på institutionens hjemmeside på internettet sin begrundelse for at undlade dette.
Stk. 2. Undervisningsministeren fastsætter regler om forpligtelsen efter stk. 1, herunder om hvilke udbud, der er omfattet af forpligtelsen.« § 4 Stk. 1. Loven træder i kraft den 1. januar 2014.
 Stk. 2. Loven finder anvendelse for udbudsforretninger, hvor anmodning om optagelse i EU-Tidende fremsendes efter lovens ikrafttræden.
Bemærkninger til lovforslaget Almindelige bemærkninger 1. Indledning 1.1. Lovforslagets baggrund Lovforslaget fremsættes i forbindelse med finanslovsaftalen for 2013 mellem regeringen (Socialdemokraterne, Radikale Venstre og Socialistisk Folkeparti) og Enhedslisten, hvor et element er en styrket indsats for at sikre flere praktikpladser ved offentlige udbud.
Mange unge gennemfører ikke deres erhvervsuddannelse, fordi de ikke kan få en praktikplads.
Der er i dag ca. 5.400 elever, der hverken har en praktikplads i en virksomhed eller en skolepraktikplads.
Regeringen har derfor som opfølgning på finanslovsaftalen for 2013 besluttet, at statslige ordregivere skal være forpligtede til i forbindelse med relevante udbud efter et »følg- eller forklarprincip« at overveje brugen af sociale klausuler om uddannelses- og praktikaftaler.
 Følg- eller forklarprincippet indebærer, at statslige ordregivere enten skal anvende sociale klausuler om uddannelses- og praktikaftaler i relevante udbud eller forklare, hvorfor de ikke gør det.
 Lovforslaget skal sikre, at de offentlige gymnasier, voksenuddannelsescentre og erhvervsskoler, der er selvejende institutioner omfattet af lov om institutioner for almengymnasiale uddannelser og almen voksenuddannelse m.v. eller lov om institutioner for erhvervsrettet uddannelse, samt private gymnasieskoler m.fl., der er selvejende institutioner omfattet af lov om private gymnasieskoler, studenterkurser og kurser til højere forberedelseseksamen (hf-kurser), på samme måde som statslige myndigheder følger »følg- eller forklarprincippet« ved relevante udbudsforretninger og efterfølgende kontraktindgåelser.
 Lovforslaget skal medvirke til at sikre flere praktikpladser ved, at der i forbindelse med de udbudsforretninger, som de omfattede selvejende uddannelsesinstitutioner gennemfører, og efterfølgende kontraktindgåelser indarbejdes klausuler om uddannelses- og praktikaftaler, hvis udbudsforretningen opfylder visse krav til omfang, og det er lovligt efter de udbudsretlige regler at stille sådanne klausuler i det konkrete tilfælde.
1.2. Lovforslagets hovedindhold Med lovforslaget forpligtes institutionerne til i forbindelse med relevante udbud og efterfølgende kontraktindgåelser at anvende klausuler om uddannelses- og praktikaftaler eller forklare fravalg deraf.
Det indebærer, at institutionerne skal anvende et »følg- eller forklarprincip«, dvs. enten skal de anvende sociale klausuler om uddannelses- og praktikaftaler i relevante udbud eller forklare, hvorfor de ikke gør det.
En social klausul om uddannelses- og praktikaftaler er et krav i et udbud om, at den leverandør, der vinder opgaven, skal påtage sig at ansætte en eller flere elever eller overflytte allerede ansatte elever hos leverandøren til brug for udførelse af kontrakten.
 Lovforslaget indebærer en ny tilskudsbetingelse for de selvejende uddannelsesinstitutioner omfattet af lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse og lov om private gymnasieskoler, studenterkurser og kurser til højere forberedelseseksamen (hf-kurser).
 Efter lovforslaget bemyndiges undervisningsministeren til at fastsætte regler om ordningen med følg- eller forklarprincippet, herunder om hvilke udbud, der er omfattet af ordningen.
2. Klausuler om uddannelses- og praktikaftaler 2.1. Gældende ret Der er i gældende lovgivning ingen bestemmelser, hvorefter institutionerne er forpligtede til i forbindelse med relevante udbud og efterfølgende kontraktindgåelser at bruge klausuler om uddannelses- og praktikaftaler.
 I det omfang, at det er lovligt efter de udbudsretlige regler at stille sådanne klausuler, kan institutionerne vælge at gøre det.
2.2. Den foreslåede ordning Det foreslås, at institutionerne forpligtes til i forbindelse med udbud og efterfølgende kontraktindgåelser at bruge klausuler om uddannelses- og praktikaftaler eller forklare et eventuelt fravalg deraf.
Det indebærer, at institutionerne skal følge et »følg- eller forklarprincip«, dvs. enten skal anvende sociale klausuler om uddannelses- og praktikaftaler i udbud og efterfølgende kontraktindgåelser eller forklare, hvorfor de ikke gør det.
Lovforslaget indebærer en ny tilskudsbetingelse for de selvejende uddannelsesinstitutioner omfattet af lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse eller lov om private gymnasieskoler, studenterkurser og kurser til højere forberedelseseksamen (hf-kurser).
Der vil kunne fastsættes regler om udformningen af ordningen, herunder om hvilke udbud, der er omfattet.
Det påtænkes, at reglerne udformes som beskrevet nedenfor:
Klausulen om uddannelses- og praktikaftaler skal, svarende til Konkurrence- og Forbrugerstyrelsens vejledning om klausuler om uddannelses- og praktikaftaler i forbindelse med udbud af 30. august 2013, tage udgangspunkt i en eller flere uddannelser omfattet af lov om erhvervsuddannelser eller lov om erhvervsgrunduddannelse m.v.
Begge uddannelsesordninger indeholder praktikforløb og omfatter en flerhed af uddannelser inden for bl.a. byggeri, fremstillingsvirksomhed, transport, medier, sundhed, elektricitet, fødevarer, service og merkantile erhverv.
Det skal dog fremhæves, at en klausul om uddannelses- og praktikaftaler ikke nødvendigvis vil skabe flere praktikpladser omfattet af lov om erhvervsuddannelser eller lov om erhvervsgrunduddannelse m.v.
Det skyldes, at det følger af EU-retlige principper, at leverandøren har ret til at ansætte elever fra sit hjemland eller andre EU-lande omfattet af uddannelsesordninger, som svarer til de danske uddannelsesordninger, som klausulen er baseret på.
Kravet om at anvende et »følg- eller forklarprincip« skal kun omfatte relevante udbud.
Afgrænsningen af hvilke udbud, der omfattes, vil ske i overensstemmelse med Konkurrence- og Forbrugerstyrelsens vejledning af 30. august 2013 om uddannelses- og praktikaftaler i forbindelse med udbud.
Det fremgår af vejledningen, at følgende udbud (og efterfølgende kontraktindgåelser) anses som relevante:
  Bygge- og anlægskontrakter, hvor kontrakten udføres her i landet, har en varighed på mindst 6 måneder samt en kontraktværdi på enten mindst 10 mio. kr. eksklusiv moms og/eller minimum 4 mio. kr. i lønsum.
  Tjenesteydelseskontrakter, hvor kontrakten udføres her i landet, har en varighed på mindst 6 måneder, indeholder et driftselement som f.eks. rengøring eller kantinedrift, og samtidig har en kontraktværdi på enten mindst 10 mio. kr. eksklusiv moms og/eller minimum 4 mio. kr. i lønsum.
Hvis et konkret udbud (og efterfølgende kontraktindgåelse) ikke falder ind under kriterierne for de omfattede udbud, skal den ordregivende uddannelsesinstitution ikke anvende »følg- eller forklarprincippet«.
Institutionen skal i disse tilfælde således ikke forklare, hvorfor udbuddet ikke indeholder en klausul om uddannelses- og praktikaftaler.
Det bemærkes, at selvom et konkret udbud ikke falder ind under kriterierne for de omfattede udbud, er ordregiver ikke afskåret for at anvende en klausul i udbuddet, hvis dette i øvrigt er inden for de juridiske rammer.
Er det konkrete udbud (og efterfølgende kontraktindgåelse) omfattet af ordningen, jf. ovenfor, skal den ordregivende institution foretage en konkret vurdering af, om den opgave, der udbydes, i praksis egner sig til en klausul om uddannelses- og praktikaftaler.
Det skyldes, at lovligheden af en social klausul altid vil bero på en konkret vurdering i henhold til EUs udbudsregler.
Ordregiver skal bla. overveje, om en social klausul i et konkret udbud er proportionalt i forhold til opgaven, som skal udbydes, og om klausulen kan medføre en overtrædelse af ikke-diskrimination- og ligebehandlingsprincipper.
Falder et konkret udbud ind under kriterier for »relevante udbud«, og vælger den ordregivende uddannelsesinstitution ikke at anvende en klausul om uddannelses- og praktikaftale, fordi udbuddet ikke egner sig til en klausul om uddannelses- og praktikaftale, skal ordregiver forklare hvorfor.
Denne forklaring skal være udarbejdet senest i forbindelse med indgåelsen af den pågældende kontrakt.
Forklaringen skal fremgå af uddannelsesinstitutionens hjemmeside på internettet.
Begrundelsen kan for eksempel være, at der ikke er mangel på praktikpladser inden for det uddannelsesområde, som er relevant for den konkrete kontrakt, eller at det ikke vil være proportionalt at stille en social klausul i kontrakten.
Har ordregiver indgået en frivillig partnerskabsaftale med henblik på at skaffe praktikpladser inden for det eller de områder, som er relevante for den konkrete kontrakt, kan det også være en forklaring på, hvorfor ordregiver ikke anvender en social klausul.
Der henvises i øvrigt til Konkurrence- og Forbrugerstyrelsens vejledning af 30. august 2013, hvor det bl.a. fremgår, hvordan en social klausul om uddannelses- og praktikaftaler kan formuleres og indgå i udbud.
Desuden gennemgår vejledningen de retlige rammer for brugen af klausulerne i kontrakter, der er omfattet af EUs udbudsdirektiv.
Vejledningen tager udgangspunkt i »Rapport om sociale klausuler om uddannelses- og praktikaftaler i forbindelse med udbud« fra december 2012, der bl.a. gennemgår de retlige rammer for anvendelsen af sociale klausuler om uddannelses- og praktikaftaler.
 Der henvises til lovforslagets § 1, nr. 1 (§ 38 a), § 2, nr. 1 (§ 24 a) og § 3, nr. 1 (§ 28 a).
2.2.1. Tilsyn og sanktioner ved manglende overholdelse af ny tilskudsbetingelse Det påtænkes, at der årligt som led i Undervisningsministeriets tilsyn med institutionerne udarbejdes en status på indsatsen for øget anvendelse af klausuler om uddannelses- og praktikpladser.
Institutionerne vil derfor i den forbindelse skulle indsende oplysninger om gennemførte udbud og efterfølgende kontraktindgåelser omfattet af ordningen i løbet af året og brugen af klausuler i den forbindelse.
Det vil kunne ske med hjemmel i de gældende bestemmelser om undervisningsministerens indhentelse af oplysninger fra institutioner til brug for gennemførelse af tilsyn, hvor der bl.a. kan indhentes oplysninger om institutionernes aftaler, jf. § 54, stk. 1, i lov om institutioner for almengymnasiale uddannelser og almen voksenuddannelse m.v., § 31, stk. 1, i lov om institutioner for erhvervsrettet uddannelse og § 26 i lov om private gymnasieskoler, studenterkurser og kurser til højere forberedelseseksamen (hf-kurser).
 Hvis Undervisningsministeriet konstaterer, at en institution ikke har udarbejdet en forklaring i forbindelse med et relevant udbud og efterfølgende kontraktindgåelse, hvor der ikke er stillet klausuler om uddannelses- og praktikpladser, eller forklaringen ikke er på institutionens hjemmeside på internettet, vil håndhævelsen ske ved brug af institutionslovgivningens almindelige sanktionsbestemmelser, dvs. bestemmelser om påbud i § 50, stk. 2, i lov om institutioner for almengymnasiale uddannelser og almen voksenuddannelse m.v., § 29, stk. 2, i lov om institutioner for erhvervsrettet uddannelse og § 24 i lov om private gymnasieskoler, studenterkurser og kurser til højere forberedelseseksamen samt bestemmelserne om tilskudsmæssige sanktioner i § 52 i lov om institutioner for almengymnasiale uddannelser og almen voksenuddannelse m.v., § 30 i lov om institutioner for erhvervsrettet uddannelse og § 25 i lov om private gymnasieskoler, studenterkurser og kurser til højere forberedelseseksamen (hf-kurser).
 Ved konstatering af en overtrædelse af bestemmelsen vil institutionens bestyrelse få et påbud om for fremtiden at bruge princippet ved fremtidige udbud og efterfølgende kontraktindgåelser.
 Hvis bestyrelsen ikke overholder et sådant påbud, vil der kunne iværksættes tilskudsmæssige sanktioner i form af tilbageholdelse af tilskud, bortfald af tilskud helt eller delvis eller krav om tilbagebetaling helt eller delvist af tilskud, jf. ovenfor.
3. Økonomiske og administrative konsekvenser for det offentlige Lovforslaget indebærer en ny tilskudsbetingelse for ydelse af tilskud til de selvejende uddannelsesinstitutioner omfattet af lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse og lov om private gymnasieskoler, studenterkurser og kurser til højere forberedelseseksamen (hf-kurser).
 Lovforslaget har ingen væsentlige økonomiske og administrative konsekvenser for de selvejende uddannelsesinstitutioner omfattet af lovforslaget.
Tilrettelæggelsen af tilsyn med denne nye tilskudsbetingelse vil indgå i den løbende planlægning af tilsynsindsatsen i Undervisningsministeriet, Kvalitets- og Tilsynsstyrelsen.
Udgifterne herved finansieres inden for de eksisterende rammer.
 Lovforslaget har ingen økonomiske og administrative konsekvenser for regioner og kommuner.
4. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
Der vil dog for en virksomhed, der indgår en kontrakt med en af de omfattede institutioner kunne være stillet vilkår om, at virksomheden indgår uddannelses- og praktikaftaler.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 Institutionerne vil alene være forpligtet til at stille klausuler om uddannelses- og praktikaftaler, hvis det er lovligt i henhold til de udbudsretlige regler, herunder EU-udbudsreglerne.
 8. Hørte myndigheder og organisationer m.v.
 Et udkast til lovforslag har været i høring hos: Akademikernes Centralorganisation, Arbejdsgivernes Uddannelsesbidrag, Bestyrelsesforeningen for Social- og Sundhedsskoler, Danmarks Evalueringsinstitut, Danmarks Vejlederforening, Dansk Arbejdsgiverforening, Dansk Byggeri, Dansk Erhverv (DE), Dansk Industri (DI), Danske Erhvervsskoler  Bestyrelserne, Danske Erhvervsskoler  Lederne, Danske Handicaporganisationer, Danske Regioner, Datatilsynet, Det Centrale Handicapråd, Erhvervsskolelederne i Danmark, Erhvervsskolernes Elevorganisation, Finanssektorens Arbejdsgiverforening, Foreningen af direktører og forstandere ved AMU-centrene, Foreningsfællesskabet Ligeværd, FSR  danske revisorer, Funktionærernes og Tjenestemændenes Fællesråd (FTF), Gymnasiernes Bestyrelsesforening, Fællesrådet for foreninger for uddannelses- og erhvervsvejledere, Gymnasieskolernes Lærerforening, Gymnasieskolernes Rektorforening, Handelsskolernes Lærerforening, Håndværksrådet, Institut for Menneskerettigheder, KL, LandboUngdom, Landbrug og Fødevarer, Landselebestyrelsen for det pædagogiske område, Landselevbestyrelsen for social- og sundhedsområdet, Landssammenslutningen af Handelsskoleelever, Leder- og bestyrelsesforeningen for VUC, LO, Private Gymnasier og Studenterkurser, Rigsrevisionen, Rådet for de Grundlæggende Erhvervsrettede Uddannelser, Rådet for de Gymnasiale Uddannelser, Rådet for Erhvervsrettet Voksen- og Efteruddannelse, SOSU-lederforeningen og Uddannelsesforbundet.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det foreslås med den ny § 38 a, at de offentlige gymnasier og voksenuddannelsescentre forpligtes til i forbindelse med relevante udbud og efterfølgende kontraktindgåelser at bruge klausuler om uddannelses- og praktikaftaler eller forklare eventuelle fravalg deraf.
Det indebærer en ny tilskudsbetingelse for de selvejende uddannelsesinstitutioner omfattet af lov om institutioner for almengymnasiale uddannelser og almen voksenuddannelse m.v.
Tilskudsbetingelsen stilles med henblik på at medvirke til at skaffe flere praktikpladser på områder, hvor der er behov derfor.
Den foreslåede bestemmelse indebærer en pligt for uddannelsesinstitutionerne til at stille klausuler om uddannelses- og praktikaftaler i forbindelse med udbud og efterfølgende kontraktindgåelse, hvis det er et omfattet udbud og i overensstemmelse med de udbudsretlige regler.
For udbudsforretninger, der er omfattet af forpligtelsen skal et eventuelt fravalg af at stille sådanne klausuler altid forklares.
Forklaring om et eventuelt fravalg skal offentliggøres på institutionens hjemmeside på internettet.
Det foreslås endvidere, at undervisningsministeren gives bemyndigelse til at fastsætte regler om forpligtelsen efter stk. 1, herunder om hvilke udbudsforretninger, der er omfattet i form af såvel kvantitative som kvalitative kriterier for de pågældende udbud.
Det kan være krav til udbuddets økonomiske størrelse eller indholdsmæssige karakter.
Reglerne vil blive fastsat med udgangspunkt i kriterierne i Konkurrence- og Forbrugerstyrelsens vejledning af 30. august 2013 om uddannelses- og praktikaftaler i forbindelse med udbud.
Der vil også kunne fastsættes krav til den forklaring, der skal udarbejdes for et eventuelt fravalg af at stille klausuler om uddannelses- og praktikaftaler.
 Der henvises i øvrigt til de almindelige bemærkninger, afsnit 2.2.
 Med hensyn til tilsyn og sanktion ved manglende overholdelse af tilskudsbetingelsen henvises til de almindelige bemærkninger, afsnit 2.2.1.
Til § 2 Til nr. 1 Det foreslås med den ny § 24 a, at institutioner for erhvervsrettet uddannelse (handelsskoler, tekniske skoler, erhvervsskoler, landbrugsskoler, arbejdsmarkedsuddannelsescentre, sosu-skoler etc.) forpligtes til i forbindelse med relevante udbud og efterfølgende kontraktindgåelser at bruge klausuler om uddannelses- og praktikaftaler eller forklare eventuelle fravalg deraf.
Det indebærer en ny tilskudsbetingelse for de selvejende uddannelsesinstitutioner omfattet af lov om institutioner for erhvervsrettet uddannelse.
Tilskudsbetingelsen stilles med henblik på at medvirke til at skaffe flere praktikpladser på områder, hvor der er behov derfor.
Den foreslåede bestemmelse indebærer en pligt for uddannelsesinstitutionerne til at stille klausuler om uddannelses- og praktikaftaler i forbindelse med udbud og efterfølgende kontraktindgåelse, hvis det er et omfattet udbud og i overensstemmelse med de udbudsretlige regler.
For udbudsforretninger, der er omfattet af forpligtelsen skal et eventuelt fravalg af at stille sådanne klausuler altid forklares.
Forklaring om et eventuelt fravalg skal offentliggøres på institutionens hjemmeside på internettet.
Det foreslås endvidere, at undervisningsministeren gives bemyndigelse til at fastsætte regler om forpligtelsen efter stk. 1, herunder om hvilke udbudsforretninger, der er omfattet i form af såvel kvantitative som kvalitative kriterier for de pågældende udbud.
Det kan være krav til udbuddets økonomiske størrelse eller indholdsmæssige karakter.
Reglerne vil blive fastsat med udgangspunkt i kriterierne i Konkurrence- og Forbrugerstyrelsens vejledning af 30. august 2013 om uddannelses- og praktikaftaler i forbindelse med udbud.
Der vil også kunne fastsættes krav til den forklaring, der skal udarbejdes for et eventuelt fravalg af at stille klausuler om uddannelses- og praktikaftaler.
 Der henvises i øvrigt til de almindelige bemærkninger, afsnit 2.2.
 Med hensyn til tilsyn og sanktion ved manglende overholdelse af tilskudsbetingelsen henvises til de almindelige bemærkninger, afsnit 2.2.1.
Til § 3 Til nr. 1 Det foreslås med den ny § 28 a, at private gymnasieskoler, hf-kurser osv. forpligtes til i forbindelse med relevante udbud og efterfølgende kontraktindgåelser at bruge klausuler om uddannelses- og praktikaftaler eller forklare eventuelle fravalg deraf.
Det indebærer en ny tilskudsbetingelse for selvejende uddannelsesinstitutioner omfattet af lov om private gymnasieskoler, studenterkurser og kurser til højere forberedelseseksamen (hf-kurser). Tilskudsbetingelsen stilles med henblik på at medvirke til at skaffe flere praktikpladser på områder, hvor der er behov derfor.
Den foreslåede bestemmelse indebærer en pligt for uddannelsesinstitutionerne til at stille klausuler om uddannelses- og praktikaftaler i forbindelse med udbud og efterfølgende kontraktindgåelse, hvis det er et omfattet udbud og i overensstemmelse med de udbudsretlige regler.
For udbudsforretninger, der er omfattet af forpligtelsen skal et eventuelt fravalg af at stille sådanne klausuler altid forklares.
Forklaring om et eventuelt fravalg skal offentliggøres på institutionens hjemmeside på internettet.
Det foreslås endvidere, at undervisningsministeren gives bemyndigelse til at fastsætte regler om forpligtelsen efter stk. 1, herunder om hvilke udbudsforretninger, der er omfattet i form af såvel kvantitative som kvalitative kriterier for de pågældende udbud.
Det kan være krav til udbuddets økonomiske størrelse eller indholdsmæssige karakter.
Reglerne vil blive fastsat med udgangspunkt i kriterierne i Konkurrence- og Forbrugerstyrelsens vejledning af 30. august 2013 om uddannelses- og praktikaftaler i forbindelse med udbud.
Der vil også kunne fastsættes krav til den forklaring, der skal udarbejdes for et eventuelt fravalg af at stille klausuler om uddannelses- og praktikaftaler.
 Der henvises i øvrigt til de almindelige bemærkninger, afsnit 2.2.
 Med hensyn til tilsyn og sanktion ved manglende overholdelse af tilskudsbetingelsen henvises til de almindelige bemærkninger, afsnit 2.2.1.
Til § 4 Det foreslås, at loven træder i kraft den 1. januar 2014, og at loven finder anvendelse for udbudsforretninger, hvor anmodningen om optagelse i EU-Tidende er fremsendt efter lovens ikrafttræden, dvs. den 1. januar 2014 eller senere.
Tilskudsbetingelsen har dermed virkning for udbud, hvor anmodning om optagelse i EU-Tidende er fremsendt den 1. januar 2014 eller senere.
Udbudsforretninger, der er fremsendt og offentliggjort i EU-Tidende før den 1. januar 2014 vil således ikke være omfattet af tilskudsbetingelsen.
