 Den 11. juni 1996 undertegnedes i København en overenskomst imellem  

 Danmark og Senegal om konsolidering af Senegals gæld til den danske stat.  

 Aftalen er i overensstemmelse med de retningslinier for omlægning af Senegals  

 gæld, som der opnåedes enighed om under multilaterale forhandlinger i Paris  

 den 20. april 1995.
 Aftalen vedrører tilbagebetalingen af fire danske statslån:
 For statslånene af 10. juni 1972, 10. december 1975 og 21. august 1980  

 eftergives de afdrag, som ville forfalde i perioden 1. april 1995 til 31.  

 august 1997, ialt 13.798.680,04 kr.
 For statslånet af 18. maj 1983 udsættes restancerne pr. 31. marts 1995,  

 ialt 13.320.000,00 kr., til betaling i 6 voksende halvårlige rater begyndende  

 den 31. maj 1995.
 Der svares ikke rente af lånene.
 Desuden indeholder overenskomsten en bestemmelse om Senegals betaling i to  

 rater i 1996 af en ældre eksportkreditgæld på 3.274.607 kr.
 Aftalen trådte i kraft den 20. februar 1997, hvor Danmark meddelte  

 Senegal, at de bevillingsmæssige forudsætninger herfor var opfyldt.
