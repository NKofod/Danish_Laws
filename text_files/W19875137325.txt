 International patentansøgning blev indgivet den 18. november 1985 til  

 Patentdirektoratet for Danmark med prioritet fra den 20. marts 1984.
20-måneders-fristen i patentlovens § 31, stk. 1, var således  

 overholdt.
Oversættelse til dansk blev indleveret den 3. januar 1986, d.v.s.  

 inden udløbet af den fastsatte frist på yderligere 2 måneder, jf.  

 patentlovens § 31, stk. 3. Den foreskrevne tillægsafgift på 1.000 kr. blev  

 imidlertid ikke indbetalt inden for samme 2 måneders frist, hvorfor  

 Patentdirektoratet anså ansøgningen for tilbagetaget jf.
patentlovens § 31, stk. 4. Genoprettelse efter patentlovens § 72, stk.  

 1 nægtet af patentdirektoratet.
Afgørelsen stadfæstet af Patentankenævnet.
År 1987, den 15. oktober afsagde patentankenævnet (Grønning-Nielsen, Hans  

 Chr.
Thomsen, Terndrup Pedersen) følgende k e n d e l s e i sagen j.nr.
P. 45/86: Klage fra Cardiac Recorders Limited, England, v/Patentbureau Magnus Jensens Eftf.
over patentdirektoratets afgørelse af 1. december 1986 med hensyn til  

 patentansøgning nr. 5314/85.
 Patentbureauet Magnus Jensens Eftf. indgav på vegne Cardiac Recorders  

 Limited den 18. november 1985 til Patentdirektoratet ansøgning om patent på  

 grundlag af en international ansøgning, der var blevet indleveret den 19.  

 marts 1985 med prioritet fra den 20. marts 1984.
Med ansøgningen, der blev indleveret inden udløbet af den i patentlovens  

 §31, stk. 1, fastsatte frist på 20 måneder fra den internationale  

 indleveringsdag, fulgte ikke den foreskrevne oversættelse til dansk af den  

 internationale ansøgning.
En sådan blev først indleveret den 3. januar 1986,  

 men inden den i patentlovens § 31, stk. 3, fastsatte yderligere frist på 2  

 mdr., som udløb den 20. januar 1986.
 Imidlertid blev der ikke inden den nævnte yderligere frist indbetalt den  

 foreskrevne tilægsafgift på 1.000 kr. for den senere indlevering af  

 oversættelsen.
 Da de for videreførelse af ansøgningen for Danmark fastsatte krav herefter  

 ikke var opfyldt, meddelte direktoratet i skrivelse af 3. marts 1986, at  

 ansøgningen i medfør af patentlovens § 31, stk. 4, måtte anses for  

 tilbagetaget.
 I skrivelse af 12. marts 1986 anmodede patentbureauet i henhold til  

 patentlovens § 72 om genoprettelse af de rettigheder, som gik tabt ved den  

 manglende betaling af den foreskrevne afgift.
 Om den manglende rettidige betaling af gebyret har bureauet i skrivelse af  

 12. marts 1986 over for Patentdirektoratet forklaret:
 »Ved modtagelsen af sagen fra vor ordregiver har vi ført sagen i  

 fristbog således:
- under 20 NOV 1985: 16.906 Cardiac Recorders Ltd.
PCT, - under 20 JAN 1986: 16.906 Cardiac Recorders Ltd., 1000 kr., beskrivelse.
I min kompagnon Norups fravær (bortrejse til klient i Esberg) har jeg  

 klargjort sagen til indlevering 18 NOV 1985. Umiddelbart efter at vort  

 kontorbud Sørensen er gået ud af døren, streger jeg sagen i fristbogen under  

 20 NOV 1985 og bliver da af bogstaverne »PCT« mindet om, at jeg  

 foruden ansøgningsgebyr burde have betalt »tomånedersgebyr« kr.  

 1000,-, således som vi plejer.
For at få sagen til at køre efter sædvane  

 udfylder jeg derfor en postanvisnig til direktoratet (med PCT-referencen),  

 overkrydser »1000 kr.« i fristbogen under 20 JAN 1986, lægger en  

 huskeseddel »Sørensen 1000 kr.« til min kompagnon og lægger  

 postanvisningen og kr. 1000,- kontant på kontorbudets bord til ekspedition  

 samme dag.
Som brevpresse benytter jeg en, som jeg tror, tilfældigt på  

 kontorbudets bord anbragt karton med en karbonkassette til skrivemaskine.
I  

 virkeligheden er kartonen en opfordring fra damerne til kontorbudet om at  

 købe en forsyning kassetter.
Hvorledes postanvisningen kommer på afveje,  

 vides ikke: i hvert fald benytter kontorbudet de 1000 kr. til indkøb af  

 kassetter (5-600 kr.) og afregner næste dag med min kompagnon, som bortkaster  

 huskesedlen og bogfører udgiften.
 Ved indlevering af oversættelsen i god tid før fristens udløb, 03 JAN  

 1986, streger min kompagnon sagen under 20 JAN 1986, hvor ordene »1000  

 kr.« allerede er streget.
Gebyret bliver således ikke betalt.' Bureauet har endvidere i skrivelse af 13. november 1986 anført:
»Betaling af kr. 1000,- for 2 måneders forlængelse af fristen for  

 indlevering af en oversættelse i en PCT-sag falder uden for rammerne af vort  

 normale betalingssystem.
Netop derfor har vi indført den forklarede særlige  

 notering i fristbogen: »1000 kr.«.
Når »1000 kr.« er  

 streget, så er gebyret sendt at sted til direktoratet.
Vi har ikke nogen  

 særlig indbetalingsseddel som til f.eks. årsafgifter (betaling ved  

 direktoratets kasse, betaling på posthus, kopier vedlagt), og jeg har derfor  

 ment, at en seddel »Sørensen 1000 kr.« i det foreliggende tilfælde  

 var nok til at kontrollere pengenes anvendelse.
Kun et sammenfald af to  

 omstændigheder, postanvisningens bortkomst og behovet for 5-600 kr. til et  

 uvedkommende formål (carbonkassetter) kunne fremkalde ansøgningens  

 undergang.' Patentdiretoratet afslog ansøgningen ved skrivelse af 1. december 1986 med  

 følgende begrundelse:
»I skrivelse af 13. november 1986 anføres som begrundelse for den  

 manglende betaling af den i patentlovens § 31, stk. 3 nævnte afgift et  

 sammenfald af to omstændigheder, postanvisningens bortkomst og behovet for  

 5-600 kr. til et uvedkommende formål.
Direktoratet er ikke enig i denne  

 vurdering, men anser i stedet den manglende effektive kontrol af den  

 pågældende indbetaling som årsagen til forsinkelsen.
Da De ikke har forestået  

 en sådan kontrol, har De ikke udvist al den omhu som med rimelighed kan  

 kræves, og som er en betingelse for genoprettelse ifølge patentlovnes § 72,  

 stk. 1.« Denne afgørelse har bureauet med skrivelse af 18. december 1986 indbragt  

 for Patentankenævnet.
 Nævnet har behandlet sagen i sit møde den 14. september 1987.
 Klageren har ikke givet møde for nævnet.
 Nævnet skal udtale:
I henhold til de af Patentdirektoratet anførte grunde bestemmes:
 Den påklagede afgørelse stadfæstes.
