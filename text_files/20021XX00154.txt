Skriftlig fremsættelse (6. december  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af tips- og lottoloven  

 og klasselotteriloven og om ophævelse af væddeløbsloven  

 (Medtagelse af hestevæddeløbssporten på  

 fordelingsnøglen for tips- og lottomidler).
(Lovforslag nr.
L 111).
 Formålet med lovforslaget er dels at  

 afbøde virkningerne for hestevæddeløbssporten af, at  

 garantiordningen med Dansk Tipstjeneste er udløbet og dermed medvirke  

 til at fastholde en sport, der giver attraktive spilobjekter, dels at  

 modvirke en udhuling af Tipstjenestens spillegrundlag gennem en modernisering  

 af forbud mod formidling og markedsføring af ulovlige spil.
Disse formål er i overensstemmelse med et udbredt  

 ønske blandt de organisationer, som i dag modtager tips- og  

 lottomidler.
Organisationerne har ønsket at bidrage økonomisk  

 med midler til hestevæddeløbssporten gennem en omfordeling af  

 tips- og lottomidlerne, således at der fortsat kan drives  

 hestevæddeløbssport - men inden for en snævrere  

 økonomisk ramme end da Tipstjenesten i 2000 købte aktiviteterne  

 i hestevæddeløbssportens spilleselskab DanToto.
 Regeringen har lyttet til organisationerne og  

 foreslår, at hestevæddeløbssporten medtages i fordelingen  

 af tips- og lottomidlerne.
For det første foreslås, at det  

 overskud, der i dag dannes ved væddemål på  

 hestevæddeløb, vil indgå i overskuddet i Tipstjenesten og  

 blive udloddet sammen med de øvrige tips- og lottomidler.
Den enkelte  

 hestevæddeløbsbane beholder dog det overskud, der dannes ved  

 totalisatorspil på denne bane.
For det andet foreslås, at  

 hestevæddeløbssporten tilføres yderligere midler fra  

 Tipstjenestens overskud.
Disse midler foreslås finansieret dels ved en  

 omfordeling inden for Kulturministeriets, Undervisningsministeriets og  

 Miljøministeriets puljer, dels ved, at Færøerne ikke  

 længere skal modtage midler fra Tipstjenestens overskud.
I stedet vil  

 overskuddet fra spillene på Færøerne gå direkte til  

 øernes myndigheder, og der skal ikke betales dansk statsafgift af  

 dette overskud.
 For det tredje foreslås en ny model for  

 beregning af udlodningen til Tipstjenestens overskudsmodtagere, således  

 at de opnår større sikkerhed for det fremtidige  

 udlodningsniveau.
 For det fjerde foreslås at modernisere  

 straffebestemmelser og samle myndighedsopgaver i ToldSkat.
 Lovforslaget skønnes at medføre et  

 årligt provenutab for staten i størrelsesordenen 3 mill. kr.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
