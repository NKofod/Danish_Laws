Køb af A/S/fusion, revisorudgifter A A/S klager for indkomståret 1998 over, at de stedlige  

 skattemyndigheder ikke har godkendt fradrag for udgifter til due diligence Det fremgår af sagens oplysninger, at A A/S (herefter benævnt  

 selskabet) driver virksomhed med engroshandel med reservedele og  

 tilbehør til biler mv.
Selskabet har regnskabsår fra 1. januar  

 til 31. december.
 Ifølge fremlagt overdragelsesaftale af 6. oktober 1998 købte  

 selskabet med virkning fra den 31. oktober 1998 hele aktiekapitalen i B A/S.  

 Selskabet fusionerede efterfølgende skattefrit med B A/S den 1. januar  

 1999.
Det fremgår af aktieoverdragelsesaftalens punkt 9, at omkostningerne  

 ved udfærdigelse af regnskaber pr. 31/10 1998 afholdes af B A/S og  

 indarbejdes i regnskabet, samt at aktieafgift betales af sælger, mens  

 parterne hver især i øvrigt afholder egne omkostninger.
Af  

 aftalens punkt 11.2 fremgår det endvidere, at "Igangværende  

 kontraktforhandlinger vedrørende C fører til et resultat der  

 ikke forringer B A/S´s rettigheder og beskyttelse på det danske marked,  

 og at D som rettighedshaver erklærer sig indforstået med en  

 fusion mellem A A/S og B A/S, ... ".
 Følgende fremgår bl.a. af fremlagt udkast til  

 aktieoverdragelsesaftale af 3. september 1998, pkt. 11:
 " Sælger har givet tilsagn om at medvirke til, at overdragelsen af  

 aktier eventuelt gennemføres således:
"Der vil være at gennemføre en fusion mellem A og B med  

 udgangspunkt i det pr. 31.10.1998 opgjorte regnskab.
Der vil således  

 pr. denne dag af købers revisor være at udfærdige  

 sædvanlig fusionsbalance, ligesom der af parterne i fællesskab  

 vil være at udfærdige sædvanlige refusionsplan." Følgende fremgår bl.a. af fremlagt orienteringsbrev af 21.  

 oktober 1998 til selskabets kunder og øvrige forretningsforbindelser:
 "Det glæder os herved at meddele, at A A/S har indgået  

 økonomisk samarbejde med B A/S  med henblik på en kommende  

 fusion.
 Samarbejdet indebærer, at A A/S erhverver hele kapitalen i B A/S pr.  

 1.11.1998 ....
Nærmere orientering om den fremtidige organisation og salgsstruktur  

 vil blive udsendt i forbindelse med fusionen, der forventes gennemført  

 primo 1999." Følgende fremgår bl.a. af fremlagt  

 bestyrelsesmødereferat fra bestyrelsesmøde afholdt den 27.  

 oktober 1998:
"Direktør E forelagde herefter resultater for A A/S og  

 forventninger til 1998. For det netop nu afsluttede køb af/fusionen  

 mellem A A/S og B A/S blev det nye forretningsgrundlag belyst, herunder  

 budgetter for år 1999-2001." Det fremgår bl.a. af selskabets årsberetning i regnskabet for  

 1998, at A A/S og B A/S  forventes at fusionere pr. 1. januar 1999 med A A/S  

 som det fortsættende selskab.
Det fremgår bl.a. af  

 årsberetningen i B A/S´s regnskab for 1998, at selskabet med virkning  

 fra den 1. januar 1999 fusioneres med hovedaktionæren A A/S.
Selskabet har ved opgørelsen af den skattepligtige indkomst for  

 indkomståret 1998 fratrukket en revisorudgift på 85.000 kr.
Det  

 fremgår af fremlagt faktura fra revisionsselskabet F, at der er tale om  

 honorar for assistance med gennemførelse af due-diligence ved  

 købet af B A/S.
Som eksempler på det udførte due-diligence arbejde er der  

 fremlagt udkast til rapport vedrørende gennemgang af perioderegnskabet  

  for perioden 1. januar - 31. oktober 1998 for B ApS, særskilt notat  

 vedrørende køb af B ApS, rapport vedrørende gennemgang  

 af perioderegnskabet for B ApS samt arbejdsplan for gennemgang af  

 perioderegnskab for B ApS.
Det fremgår af det fremlagte materiale, at  

 det udførte arbejde bl.a. bestod i gennemgang af specifikke  

 regnskabsposter, herunder anlægs- og omsætningsaktiver,  

 gæld og omkostninger, gennemgang af olieafgiftssag med videre.
Selskabet har endvidere fremlagt faktura af 15. juni 1999, hvoraf det  

 fremgår, at selskabet har afholdt en udgift på 9.250 kr. til  

 revisorhonorar for assistance i forbindelse med fusionen mellem A A/S og B  

 A/S.
Assistancen bestod af udarbejdelse af den i lovgivningen krævede  

 udtalelse om fusionsplanen og kreditorernes stilling, assistance i  

 forbindelse med udarbejdelse af fælles regnskabsopstilling samt  

 afgivelse af revisionspåtegning herpå, udarbejdelse af  

 ansøgning af 17. februar 1999 om skattefri fusion  til Told &  

 Skat, diverse telefonisk  rådgivning om udarbejdelse af dokumenter samt  

 selskabsretlige regler i forbindelse med fusion.
 Den kommunale skattemyndighed har fundet, at der ikke kan godkendes  

 fradrag for revisorudgiften på 85.000 kr.
Man har herved bl.a. henset til, at revisorudgiften på 85.000 kr.  

 ikke kan anses for en fradragsberettiget driftsomkostning efter  

 statsskattelovens § 6 a.
Udgiften er ikke afholdt for at erhverve, sikre og  

 vedligeholde selskabets indkomst.
Der er derimod tale om en formuedisposition  

 i form af køb af aktierne.
De af selskabet afholdte udgifter til due-diligence, er udgifter til  

 revisorarbejde som hovedsagligt drejer sig om at undersøge og vurdere  

 det produkt, man skal købe - her aktierne i B A/S.
Resultatet af  

 undersøgelsen og vurderingen skal så anvendes af den potentielle  

 køber til at fastslå om købet skal gennemføres, og  

 på hvilke vilkår og betingelser.
Det foretagne arbejde må  

 anses også at ville være foretaget, hvis der ikke  

 efterfølgende var sket en fusion af de to selskaber.
De omhandlede  

 arbejder knytter sig til selve købet af aktierne, og en del af  

 arbejderne kan direkte henføres til aktieoverdragelsesaftalen.
Det, at  

 der på tidspunktet for revisorarbejdets udførelse, foreligger  

 tanker eller beslutning om, at selskaberne senere skal fusionere, kan ikke  

 anses at ændre dette forhold.
Den omhandlede revisorudgift kan herefter ikke anses for  

 fradragsberettiget efter ligningslovens § 8 J, stk. 1, idet købet af  

 aktierne ikke er en udvidelse af selskabets bestående  

 erhvervsvirksomhed.
Revisorudgiften på 85.000 kr. må i stedet  

 anses som et tillæg til aktiernes købesum, jf. ligningslovens §  

 8 J, stk. 3 samt cirkulære nr. 137 af 19. juli 1994 afsnit 2.4.
 Selskabets repræsentant har overfor Landsskatteretten nedlagt  

 principal påstand om, at revisorudgiften på 85.000 kr. godkendes  

 fradraget efter ligningslovens § 8 J stk. 1. Repræsentanten har  

 subsidiært nedlagt påstand om, at et af Landsskatteretten  

 skønsmæssigt fastsat beløb, som kan henføres til  

 fusionen, godkendes fradraget efter ligningslovens § 8 J, stk. 1.
Til støtte herfor er det bl.a. anført, at selskabet i  

 løbet af 1997 og 1998 fik problemer med at holde en rentabel drift  

 på grund af konkurrencen og strukturen i branchen for autoreservedele.  

 Selskabet havde bl.a. brug for et afsætningskanal på  

 Sjælland og for en effektivisering på omkostningssiden.
Dette  

 fødte ideen om en omstrukturering og en samtidig fusion med B A/S.
Det  

 udførte revisorarbejde kan hovedsagligt beskrives som due  

 diligence-arbejde.
Det udførte arbejde kan i hovedtræk beskrives  

 således:
 - Undersøgelser af mulighederne for at gennemføre de omtalte  

 omkostningsbesparelser og rationaliseringer.
 - Gennemgang af de selskabsretlige forhold af hensyn til sikring af, at  

 fusionen ikke forhindres af sådanne forhold.
 - Gennemgang af tidligere revisors arbejdspapirer vedrørende den  

 gennemførte fusion pr. 31. oktober 1998, og herunder om der er omtalt  

 forhold, økonomiske, kundemæssige, aftalemæssige eller  

 omkostningsmæssige, som kunne betyde, at fusionen ikke kunne give en  

 rentabel og rationel drift.
 - Supplerende revisionsmæssige handlinger i forbindelse med  

 ovennævnte undersøgelser af forhold vedrørende kunder,  

 leverandører, økonomi og omkostninger.
 - Gennemgang af foreliggende aftaler vedrørende kunder,  

 leverandører og medarbejdere.
 - Gennemgang af skattemæssige og momsmæssige forhold med  

 henblik på at sikre, at der ikke er forhold, som kan hindre en rationel  

 drift i den fusionerede virksomhed.
 - Diverse opgaver i forbindelse med fusionen.
Ovenstående arbejdshandlinger må anses for inden for rammerne  

 af ligningslovens § 8 J, stk. 1, og derfor fuldt ud fradragsberettigede.
Der  

 henvises til cirkulære nr. 72 af 17. april 1996 punkt 14.10, hvor det  

 omkring ligningslovens § 8 J, stk. 1 bl.a. er anført, at der er  

 fradrag for udgifter afholdt i forbindelse med udvidelse af en  

 bestående virksomhed, at begreberne etablering og udvidelse skal  

 fortolkes bredt, samt at der er fradrag for omkostninger afholdt i  

 forbindelse med omdannelse og fusion.
Meningen med ligningslovens § 8 J, stk.  

 1, må være at lette adgangen til omstruktureringer, fusioner med  

 videre i erhvervslivet, hvilket ikke vil blive opfyldt med den kommunale  

 skattemyndigheds indskrænkende anvendelse og fortolkning af  

 bestemmelsen.
 Endvidere er det bl.a. anført, at det udførte due diligence  

 arbejde blev anvendt både ved overvejelserne omkring købet af  

 aktierne samt ved den efterfølgende fusion, og at aktierne blev  

 købt med henblik på den efterfølgende fusion.
 Landsskatteretten udtaler:
 Landsskatteretten bemærker, at udgifter til advokat og revisor, som  

 er afholdt i forbindelse med etablering af en erhvervsvirksomhed eller  

 udvidelse af en bestående erhvervsvirksomhed, kan fradrages ved  

 indkomstopgørelsen efter ligningslovens § 8 J, stk. 1. Ifølge  

 ligningslovens § 8 J, stk. 3, kan udgifter, der må anses for  

 tillæg til en købesum eller fradrag i en salgssum for et aktiv,  

 ikke fradrages efter stk. 1.
 Efter det foreliggende, herunder de fremlagte dokumenter og at selskaberne  

 fusionerede umiddelbart i forbindelse med købet af aktierne i B A/S,  

 finder Landsskatteretten, at aktiekøbet må anses som en  

 foranstaltning med henblik på den efterfølgende fusion.
 Henset til, at der ved selskabernes fusion den 1. januar 1999 er tale om  

 en omstrukturering, som må anses for en udvidelse af det klagende  

 selskabs hidtidige erhvervsvirksomhed, finder retten, at udgifter, som kan  

 henføres til fusionen og dennes forberedelse, må godkendes  

 fradraget efter ligningslovens § 8 J, stk. 1, jf. bestemmelsens ordlyd samt  

 det i cirkulære nr. 72 af 17/4 1996 anførte.
 Den omhandlede udgift til due diligence godkendes derfor fradraget,  

 således at der gives medhold i den af selskabets repræsentant  

 principale nedlagte påstand.
