Nr BTB 41 Betænkning over Forslag til folketingsbeslutning om stop for yderligere  

 flygtningebevillinger i 1987   

 Nr B 41 1987-88, 1. samling Afgivet af Socialudvalget Afgivet: 19871119 Udvalget har behandlet forslaget i 2 møder og har herunder stillet spørgsmål til socialministeren, som denne har besvaret skriftligt.
Udvalgets spørgsmål og socialministerens svar er optrykt som bilag til betænkningen.
Herefter indstiller et flertal (udvalget med undtagelse af Fremskridtspartiets medlem) forslaget til forkastelse ved 2.
 (sidste) behandling.
Et mindretal (Fremskridtspartiets medlem af udvalget) indstiller forslaget til vedtagelse uændret.
Jytte Andersen (S) Graversen (S) Sonja Mikkelsen (S) Jytte Hilden (S) Erik B.
Smith (S) nfmd.
Taanquist (S) Agerschou (SF) Birthe Hansen (SF) Karen Højte Jensen (KF) Lizzie Lichtenberg (KF) Merete Aarup (KF) Helge Adam Møller (KF) Britta Schall Holberg (V) Henrik Toft (V) Yvonne Herløv Andersen (CD) Jane Oksen (FP) Aase Olesen (RV) fmd.
 Partierne KRF og FK havde ikke medlemmer i udvalget.
Bilag Udvalgets spørgsmål til socialministeren og dennes svar herpå Spørgsmål 1:
Socialministeren bedes oplyse, hvilke regler der gælder for betalinger vedrørende transport af bådflygtninge fra Vietnam m.v.
samt redegøre for, hvorledes udviklingen har været i antallet af bådflygtninge og familiesammenføringer til disse.
 Svar:
De bådflygtninge fra Vietnam, som Danmark accepterer at modtage, bliver transporteret hertil ved den internationale flygtningeorganisation ICM.
Udgiften herved betales af den danske stat.
Udgiften afholdes med hjemmel i en tekstanmærkning på den årlige finanslov til § 15. Socialministeriet (tekstanmærkning nr.
3 ad 04.22. Generelle udgifter til flygtninge m.v). Udgiften optages efterfølgende på Socialministeriets forslag til tillægsbevillingslov under hovedkonto § 15.04.22. Generelle udgifter til flygtninge m.v.
Nedenfor er vist udviklingen i antallet af skibsopsamlede bådflygtninge, der er modtaget i henhold til en tekstanmærkning på de årlige finanslove:
1979 148 1980 383 1981 313 1982 302 1983 179 1984 123 1985 7 1986 130 1987 21 (indtil 1. november) Herudover har Danmark under den ordinære flygtningekvote fra lejre i Sydøstasien i perioden 1979 til 1. november 1987 modtaget 1652 vietnamesiske bådflygtninge m.v.
Før 1979 har Danmark modtaget i alt 425 vietnamesiske flygtninge.
Antallet af personer, der er indrejst fra Vietnam i forbindelse med familiesammenføring, omfatter i perioden 1979 til 1. november 1987 342 personer.
Herudover er der ca. 750 personer, som har fået indrejsetilladelse til Danmark, men som ikke har kunnet få udrejsetilladelse af de vietnamesiske myndigheder.
 Spørgsmål 2:
Socialministeren bedes oplyse, hvilke regler der gælder, når en person gør fremmøde på en dansk repræsentation i udlandet og anmoder om asyl.
Hvem betaler for dennes transport til Danmark, når han måtte have fået imødekommende svar på sin asylansøgning? Svar:
Justitsministeriet har til brug for besvarelsen af spørgsmålet oplyst følgende:
»Når en person ønsker at indgive ansøgning om asyl via en dansk repræsentation i udlandet i henhold til udlændingelovens § 7, stk.
4, vil den pågældende af repræsentationen få udleveret et ansøgningsskema, der skal udfyldes.
Efter denne bestemmelse kan der søges om asyl på grundlag af tilknytning her til landet enten i form af tidligere længerevarende ophold her i landet, herboende nære slægtninge eller anden tilsvarende tilknytning.
Ansøgningen sendes herefter via Udenrigsministeriet til Direktoratet for Udlændinge, der træffer afgørelse i sagen.
Afgørelsen medeles den pågældende gennem den danske repræsentation, hvortil ansøgningen blev indgivet.
Såfremt den pågældende meddeles afslag på ansøgningen om asyl, kan sagen indbringes for Flygtningenævnet i overensstemmelse med bestemmelsen i § 53 a i udlændingeloven.« Jeg kan endvidere oplyse, at personer med opholdstilladelse efter § 7, stk. 4, hidtil selv har betalt rejseomkostningerne, medmindre der er tale om ægtefæller og børn til herboende flygtninge.
 Såfremt Akt 67 vedtages, vil denne praksis blive fortsat.
 Spørgsmål 3:
Socialministeren bedes oplyse, hvorvidt det er i overensstemmelse med udlændingeloven af 1986, at der gives asyl til personer, som først er kommet til Danmark på turistvisum og så under turistopholdet anmoder om politisk asyl, samt hvorvidt der blandt disse »turistflygtninge« er personer, som er omfattet af reglerne for familiesammenføringer? Fotokopi vedhæftet af artikler i Jyllands-Posten fra den 17.11 1987.
 Svar:
Justitsministeriet har til brug for besvarelsen af spørgsmålet oplyst følgende:
»Ved lov nr. 686 af 17. oktober 1986 blev udlændingeloven ændret således, at der med hjemmel i § 48, stk. 2, blev skabt mulighed for at afvise asylansøgere, der ved indrejsen i Danmark ikke er i besiddelse af fornøden rejselegitimation og/eller visum.
Det er en forudsætning, at de pågældende søger at indrejse fra et land, hvor de befinder sig i en faktisk tryghedssituation.
I de tilfælde, hvor der med hjemmel i den nævnte bestemmelse sker afvisning, må pågældende henvises til at indgive ansøgning om asyl via en dansk repræsentation i udlandet.
Såfremt der ikke sker afvisning i medfør af den nævnte bestemmelse, har den pågældende ret til at opholde sig i Danmark under asylsagens behandling.
Personer, der indrejser i Danmark med gyldigt visum eller opholdstilladelse, kan under opholdet indgive ansøgning om asyl i henhold til udlændingelovens § 7, stk. 1 og 2. De pågældende har også i denne situation ret til at opholde sig i Danmark under asylsagens behandling.
Personer, der er indrejst på grundlag af et turistvisum, vil ligeledes i visse tilfælde kunne indgive ansøgning om opholdstilladelse efter reglerne om familiesammenføring i udlændingelovens § 9, som omfatter såvel familiesammenføring med herboende flygtninge som med andre udlændinge, der lovligt har ophold her i landet.
Justitsministeriet er ikke i besiddelse af oplysninger om, hvor mange personer, der efter at være indrejst på grundlag af et turistvisum, senere efter ansøgning opnår opholdstilladelse efter reglerne om asyl eller efter reglerne om familiesammenføring.« Jeg kan henholde mig hertil.
