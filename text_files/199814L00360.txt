Betænkning afgivet af Trafikudvalget den  

 25. marts 1999 Betænkning over Forslag til lov om ændring af lov om  

 offentlige veje, lov om private fællesveje, lov om fremgangsmåden  

 ved ekspropriation vedrørende fast ejendom og lov om Banestyrelsen  

 m.v.
(Forbedring af borgernes retsstilling i forbindelse med  

 gennemførelse af større anlægsarbejder, ekspropriation m.v.) Udvalget har behandlet lovforslaget i nogle møder  

 og har herunder stillet spørgsmål til trafikministeren, som  

 denne har besvaret skriftligt.
Udvalgets spørgsmål nr. 6, 8 og 9  

 og trafikministerens svar herpå er optrykt som bilag til  

 betænkningen.
 Endvidere har udvalget modtaget skriftlige og/eller  

 mundtlige henvendelser fra Dansk Familielandbrug, De danske Landboforeninger  

 og Friluftsrådet.
 Herefter indstiller udvalget lovforslaget til  

vedtagelse uændret.
 Et mindretal (Enhedslistens medlem af udvalget)  

 støtter lovforslaget, men vil gerne understrege, at det efter  

 Enhedslistens opfattelse havde været ønskeligt, at der i  

 lovforslaget var medtaget bestemmelser, som kunne bidrage til at forbedre  

 lejernes retsstilling i forbindelse med større byggeprojekter,  

 herunder regler om opsigelsesvarsel og bestemmelser om økonomisk  

 kompensation for flytteomkostninger m.v. i forbindelse med opsigelse.  

 Mindretallet opfordrer regeringen til at undersøge disse aspekter  

 nærmere med henblik på en eventuel senere revision af loven.
 Endvidere havde mindretallet gerne set forslaget fra det  

 lovforberedende udvalgsarbejde om at indføre en offentlig  

 høring inden fremsættelse af en projekteringslov  

 gennemført.
Helge Mortensen (S)  

Holger Graversen (S) Poul Andersen (S)  

 nfmd.    Jytte Wittrock (S)
Søren Hansen (S)   

 Margrete Auken (SF) Arne Melchior (CD) fmd.  

Vibeke Peschardt (RV)
Søren Kolstrup (EL)
Svend Heiselberg (V)
Kristian Jensen (V)
Svend Erik Hovmand (V)
Erik Jacobsen (V) Kaj Ikast (KF)
Brian Mikkelsen (KF) Ole Donner (DF)
Klaus Kjær (DF) Fremskridtspartiet og Kristeligt Folkeparti havde ikke medlemmer i  

 udvalget.
Bilag Nogle af udvalgets spørgsmål til  

 trafikministeren og dennes svar herpå Spørgsmål 6:
Vil ministeren overveje at fastsætte retningslinjer, hvorefter der  

 sikres åbenhed i procedurerne i forbindelse med nedlæggelse af de  

 jernbaneoverkørsler og jernbaneovergange, som ikke er omfattet af den  

 i lovforslaget foreslåede høringsprocedure? Svar:
 Lovforslagets procedurer om høring i forbindelse med  

 nedlæggelse af jernbaneoverkørsler og jernbaneovergange omfatter  

 som udgangspunkt udelukkende jernbaneoverkørsler og jernbaneovergange,  

 der både er offentligt tilgængelige og åbne for almindelig  

 færdsel.
 Ved nedlæggelse af private overkørsler og overgange, hvortil  

 uvedkommende i medfør af banestyrelseslovens § 6 a, stk. 7, ikke har  

 adgang, vil der normalt ikke finde en offentlig høring sted.
Visse private jernbaneoverkørsler og jernbaneovergange i skove og  

 andre naturområder benyttes trods forbuddet i banestyrelseslovens § 6  

 a, stk. 7, i praksis af offentligheden.
Det fremgår af lovforslagets  

 bemærkninger, at der ved nedlæggelse af sådanne  

 overkørsler og overgange vil blive foretaget en offentlig  

 høring svarende til den, der finder sted ved nedlæggelse af  

 overkørsler og overgange, der er omfattet af lovforslaget.
 Jeg mener derfor ikke, at der er behov for yderligere at fastsætte  

 procedurer i forbindelse med nedlæggelse af overkørsler og  

 overgange, der ikke er omfattet af lovforslaget.
 Spørgsmål 8:
Vil ministeren give tilsagn om, at der ved alle fremtidige  

 projekteringslove vil blive fastsat samme bestemmelser om forlods overtagelse  

 af ejendomme, som efter lovforslagets § 38, stk. 1, skal gælde for  

 ejere, der er pålagt byggelinjer efter § 34 eller § 35, for ejere af  

 ejendomme, der med stor sandsynlighed vil skulle eksproprieres på et  

 senere tidspunkt? Svar:
 Jeg kan i overensstemmelse med det jeg anførte i min skriftlige  

 fremsættelse af lovforslaget den 9. december 1998, og som jeg gentog  

 ved 1. behandlingen af lovforslaget den 14. januar 1999 bekræfte, at  

 det er regeringens hensigt, at der i alle fremtidige projekteringslove skal  

 fastsættes bestemmelser om forlods overtagelse af ejendomme i  

 særlige tilfælde, svarende til den forslåede bestemmelse i  

 vejlovens § 38, stk. 1, jf. lovforslagets § 1, nr. 4.
 Spørgsmål 9:
Vil ministeren give tilsagn om, at der ved alle fremtidige  

 projekteringslove vil blive fastsat en bestemmelse om, at projekteringsloven  

 gælder for en periode af højst 10 år? Svar:
 Jeg er enig i det synspunkt, som synes at ligge til grund for  

 spørgsmålet, at borgerne bør kunne forvente, at en  

 projekteringslov for et nyt statsligt bane- eller vejanlæg enten bliver  

 fulgt op af en anlægslov for det pågældende anlæg  

 inden for en periode af 10 år efter, at projekteringsloven er vedtaget  

 eller, at der træffes beslutning om, at anlægget opgives.
 Som det fremgår af Trafikudvalgets beretning af 23. juni 1998 over  

 forslag til folketingsbeslutning om redegørelse om offentlige  

 anlægsprojekter (B 17), har jeg givet tilsagn om, at jeg for fremtiden  

 vil give Trafikudvalget en årlig skriftlig statusredegørelse for  

 projekter, for hvilke der er givet projekterings-bemyndigelse mere end fem  

 år tilbage, og som ikke er fulgt op af anlægslove.  

 Redegørelsen vil bl.a. indeholde en indstilling om, hvorvidt den  

 pågældende projekteringslov skal søges opretholdt,  

 ændret eller ophævet.
 Folketingets Trafikudvalg vil således allerede, når der er  

 gået fem år efter, at en projekteringslov er vedtaget og herefter  

 hvert år få lejlighed til at drøfte, hvad der skal ske med  

 en given projekteringsbemyndigelse til trafikministeren, når  

 bemyndigelsen ikke er blevet fulgt op af en anlægsbemyndigelse.
 Jeg mener, at der hermed er sikret den fornødne parlamentariske  

 kontrol med opfølgningen af fremtidige projekteringsbemyndigelser og  

 ser derfor ikke noget behov for generelt at tidsbegrænse  

 projekteringsbemyndigelser til at gælde i højst 10 år.
