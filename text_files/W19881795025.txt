 I forbindelse med klage over at en vejbestyrelse undlod at udbetale en  

 af overtaksationskommissionen fastsat erstatning fordi vejbestyrelse ønskede  

 denne prøvet ved domstolene oplyste ministeriet, at dette ikke havde hjemmel  

 i vejloven, der forudsætter udbetaling uden unødig ophold.
I et brev af 17. november 1988 har De for N.N. klaget over, at  

 amtskommunen har besluttet at tilbageholde 580.000 kr. af den erstatning på  

 800.000 kr., som Overtaksationskommissionen for Frederiksborg-Vestsjællands  

 Amtsrådskreds har fastsat for afståelse af ejendommen matr. nr. 128b.  

 Amtskommunen har begrundet sin beslutning med, at den anser den fastsatte  

 erstatning for meget for stor, hvorfor spørgsmålet om erstatningens størrelse  

 vil blive indbragt for Østre Landsret.
Amtskommunen agter at afvente  

 domstolenes afgørelse førend udbetaling vil finde sted.
I denne anledning skal det oplyses, at det er ministeriets opfattelse, at  

 der ikke i lov om offentlige veje er hjemmel til at vente med udbetaling af  

 en erstatning, der er fastsat af en overtaksationskommission, som den øverste  

 administrative myndighed i erstatningsspørgsmål.
Dette må kræve, at der i  

 loven er udtrykkelig hjemmel hertil.
I vejloven er der ikke en sådan  

 bestemmelse, og der er ikke fastsat en frist for indbringelse af  

 erstatningsspørgsmål for domstolene.
Erstatningen skal i henhold til  

 vejlovens § 64 udbetales uden unødigt ophold.
Det kan i denne forbindelse oplyses, at det er fast praksis, at den  

 erstatning, der fastsættes af taksationskommissionen i henhold til  

 statsekspropriationsloven bliver udbetalt i sin helhed, uagtet  

 anlægsmyndighederne indbringer spørgsmålet for domstolene.
Der tages såvidt  

 muligt forbehold ved udbetalingen.
Ministeriet finder, at denne praksis også  

 bør følges for erstatninger efter vejloven.
Ved amtskommunale ekspropriationer har dette spørgsmål kun været rejst i  

 meget få tilfælde.
Overtaksationskommissionens erstatningsfastsættelse bliver  

 som regel taget til efterretning af amtsrådet.
Der er nogle amter, der over  

 for ministeriet telefonisk har oplyst, at de altid vil udbetale erstatningen  

 i sådanne tilfælde selv om erstatningsspørgsmålet indbringes for domstolene,  

 idet der tages forbehold om tilbagebetaling af beløbet.
 Afgørelsen af spørgsmålet om, hvorvidt der er hjemmel til at tilbageholde  

 erstatningen er i sidste instans et domstolsspørgsmål.
 Såfremt amtskommunen forbeholder sig retten til at tilbageholde  

 udbetalingen af erstatningen, må ministeriet anbefale, at der straks udtages  

 stævning om erstatningens størrelse, og at landsretten heri anmodes om, som  

 et delspørgsmål, at afgøre, om der er fornøden hjemmel til at tilbageholde  

 udbetalingen til landsrettens afgørelse foreligger.
 Offentliggjort i VEJLOVE udgivet af DAFOLO.
