SU - handicaptillæg - ordblindhed Det følger af reglerne, at der gives et tillæg til SU til studerende i videregående uddannelse, som på grund af varig fysisk eller psykisk funktionsnedsættelse har meget betydelige begrænsninger i evnen til at påtage sig erhvervsarbejde.
 Tillægget gives efter en vurdering af arten og graden af funktionsnedsættelsen, og på baggrund heraf en vurdering af funktionsnedsættelsens betydning for den studerendes evne til at påtage sig erhvervsarbejde.
 Den studerende havde ansøgt om handicaptillæg på baggrund af funktionsnedsættelsen ordblindhed.
 Ankenævnet fandt, at funktionsnedsættelsen ordblindhed ikke medførte, at den studerendes evne til at have erhvervsarbejde, der ikke kræver særlige læse-/skrivefærdigheder, var meget betydeligt begrænset.
 Ankenævnet bemærkede, at det forhold, at funktionsnedsættelsen medfører, at den studerende bruger længere tid på studiet, end hvad ellers ville være tilfældet, ikke indgår i vurderingen.
Reglerne Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 7. september 2017.
  § 7, stk. 3 om tildeling af handicaptillæg, når studerende i videregående uddannelse på grund af varig fysisk eller psykisk funktionsnedsættelse har meget betydelige begrænsninger i evnen til at påtage sig erhvervsarbejde.
 Bekendtgørelse om statens uddannelsesstøtte (SU-bekendtgørelsen), som senest er bekendtgjort ved bekendtgørelse nr. 1515 af 13. december 2017.
  § 32, stk. 1, om, at handicaptillæg gives på baggrund af en vurdering af arten og graden af funktionsnedsættelsen, og på baggrund heraf en vurdering af funktionsnedsættelsens betydning for den studerendes evne til at påtage sig erhvervsarbejde.
 Sagsfremstilling:
Den studerende søgte om handicaptillæg som følge af funktionsnedsættelsen ordblindhed.
Den studerende oplyste, at han er meget ordblind og derfor har brug for ekstra tid både til at læse pensum, men også til skriftlige opgaver, hvorfor han ikke mente at have mulighed for at have erhvervsarbejde ved siden af studiet.
 Styrelsen for Institutioner og Uddannelsesstøtte gav afslag på ansøgningen.
 Styrelsen vurderede, at den studerende ville kunne påtage sig et erhvervsarbejde, som ikke krævede særlige læse-/skrivefærdigheder, i mindre omfang ved siden af sit studie.
 Den studerende klagede over afslaget og anførte, at selvom det var korrekt, at hans funktionsnedsættelse ikke medfører en nedsættelse af hans erhvervsevne, så medfører funktionsnedsættelsen en sådan forringelse af hans studieevne, at han ikke ville kunne gennemføre sit studie, hvis han havde arbejde ved siden af.
 Styrelsen genvurderede og fastholdt afgørelsen med den oprindelige begrundelse for afslag.
 Afgørelse:
 Ankenævnet for Statens Uddannelsesstøtteordninger fandt, at den studerende ikke havde ret til handicaptillæg.
 Ankenævnet stadfæstede således styrelsens afgørelse.
 Begrundelse for afgørelsen:
 Vi vurderer, at du ikke opfylder betingelserne for at være berettiget til handicaptillæg.
Varighed Vi har lagt til grund, at du har en varig funktionsnedsættelse i form af ordblindhed.
Erhvervsevne Vi anerkender således, at du har en funktionsnedsættelse.
Vi finder dog ud fra oplysninger om arten og graden af denne ikke grundlag for at antage, at du ikke skulle være i stand til at varetage erhvervsarbejde, der ikke kræver særlige læse-/skrivefærdigheder.
 Vi vurderer derfor, at din funktionsnedsættelse ikke medfører, at din evne til at have erhvervsarbejde er meget betydeligt begrænset.
 Vi har lagt vægt på, at du i forbindelse med din ansøgning af 13. februar 2016 har oplyst, at du har haft erhvervsarbejde 5 timer om ugen i perioden fra januar 2013 til februar 2016. Vi finder, at dette ikke tyder på, at din evne til at have erhvervsarbejde er meget betydeligt begrænset.
Vi bemærker, at en ansøgning om handicaptillæg vurderes på bagrund af arten og graden af ansøgers funktionsnedsættelse og funktionsnedsættelsens betydning for ansøgers evne til at påtage sig erhvervsarbejde.
Det betyder, at økonomiske forhold samt det faktum, at du som en følge af din funktionsnedsættelse, bruger længere tid på dit studie, ikke indgår i vurderingen.
