Cirkulære om tillæg mv. for visse tjenestemands- og tjenestemandslignende ansatte lærere ved professionshøjskoler (ACs forhandlingsområde) Generelle bemærkninger 1. Finansministeriet og Akademikernes Centralorganisation har indgået vedlagte aftale om tillæg mv. for visse tjenestemands- og tjenestemandslignende ansatte lærere ved professionshøjskolerne.
2. Aftalens dækningsområde er præciseret med henblik på at få en positiv afgrænsning af overenskomsten, så den dækker professionshøjskoler.
Det er ikke hensigten i denne forbindelse at udvide eller indskrænke dækningsområdet.
 3. Tillæg til lektorer er forhøjet fra 40.000 kr. til 44.000 kr. med virkning fra 1. april 2009. Funktionstillægget er nedsat fra 18.900 kr. til 16.900 kr. med virkning fra 1. april 2009.
 4. I cirkulære og aftale er tillæg angivet i årligt grundbeløb pr. 1. oktober 1997.
 5. Det hidtil fastsatte krav i cirkulærebemærkninger til § 11 om deponering af afskedsansøgning i forbindelse med tjenestemandsansatte læreres lektorbedømmelse, protokollat af 16. august 2007 om tillæg til tjenestemands- og tjenestemandslignende lektorer, er ikke længere gældende.
Om baggrunden for og eventuelle konsekvenser for den enkelte af denne ændring henvises til Undervisningsministeriets brev af 31. juli 2008 til Professionshøjskolernes Rektorkollegium om ændrede regler for lektorbedømmelse af tjenestemandsansatte lærere.
Brevet kan ses på Undervisningsministeriets hjemmeside.
6. For at lette overblikket er cirkulærebemærkninger, der relaterer sig til en enkelt bestemmelse, nu opført som bemærkning til denne bestemmelse.
Andre bemærkninger er opført forrest i cirkulæret under Generelle bemærkninger.
De redaktionelle ændringer medfører ikke nogen ændringer i bestemmelsernes, hhv. bemærkningernes retlige status.
 Ikrafttræden mv.
 Cirkulæret har virkning fra den 1. april 2008. Samtidig ophæves Finansministeriets cirkulære af 8. november 2007 om tillæg mv. for visse tjenestemands- og tjenestemandslignende ansatte lærere ved centre for videregående uddannelse m.fl. (Perst. nr. 088-07).
Personalestyrelsen, den 25. august 2009 Sofie Nilsson Aftale om tillæg mv. for visse tjenestemandslignende ansatte lærere ved professionshøjskolerne I medfør af tjenestemandslovens § 45, stk. 1, og § 2, stk. 2, i hovedaftalen mellem finansministeren og tjenestemændenes centralorganisationer aftales følgende:
Kapitel 1. Dækningsområde § 1. Aftalen dækker visse tjenestemandsansatte og tjenestemandslignede ansatte ved professionshøjskolerne, jf.
Undervisningsministeriets bekendtgørelse nr. 635 af 27. juni 2003 om lektorbedømmelse ved centre for videregående uddannelse og andre institutioner for mellemlange videregående uddannelser med senere ændringer, jf.
Undervisningsministeriets notat af 30. juni 2003 om stillingsstruktur ved centre for videregående uddannelse og andre institutioner for mellemlange videregående uddannelser.
 Cirkulærebemærkninger til § 1:
Aftalen omfatter tjenestemands- og tjenestemandslignende ansatte lærere, som er omfattet af Akademikernes Centralorganisations aftaleret, og som er omfattet af § 10, stk. 3-7, i Undervisningsministeriets bekendtgørelse nr. 635 af 27. juni 2003 om lektorbedømmelse ved centre for videregående uddannelse og andre institutioner for mellemlange videregående uddannelser som ændret ved bekendtgørelse nr. 26 af 19. januar 2004, jf.
Undervisningsministeriets notat af 30. juni 2003 om stillingsstruktur ved centre for videregående uddannelse og andre institutioner for mellemlange videregående uddannelser, som iværksat ved Undervisningsministeriets tillæg 1 af 30. juni 2003 om stillingsstruktur ved centre for videregående uddannelse og andre institutioner for mellemlange videregående uddannelser, der udbyder social- og sundhedsfaglige mellemlange videregående uddannelser, og Undervisningsministeriets tillæg 2 af 30. juni 2003 om stillingsstruktur ved centre for videregående uddannelse og andre institutioner for mellemlange videregående uddannelser, der udbyder pædagogiske mellemlange videregående uddannelser.
Kapitel 2. Lektorer § 2. Ansættelse som lektor forudsætter positiv lektorbedømmelse efter Undervisningsministeriets regler om lektorbedømmelse ved centre for videregående uddannelse og andre institutioner for mellemlange videregående uddannelser.
§ 3. Tillæg til lektorer aftales lokalt.
Hvis der ikke indgås aftale udgør tillægget 40.000 kr.
Med virkning fra 1. april 2009 udgør tillægget 44.000 kr.
 Cirkulærebemærkninger til § 3, stk. 1:
Bestemmelserne om modregning i lektortillæg i aftale af 3. september 2002 mellem Undervisningsministeriet og Dansk Magisterforening om lektortillæg til omklassificerede lærere på pædagog- og håndarbejdsseminarierne, jf.
Undervisningsministeriets brev af 3. september 2002, samt i aftale af 28. august 2003 mellem Undervisningsministeriet og Dansk Magisterforening om lektortillæg til omklassificerede lærere fra Sløjdlærerskolen i CVU København og Nordsjælland og fra Sløjdhøjskolen i Esbjerg i CVU Vest finder tilsvarende anvendelse for lektortillæg efter § 3, stk. 1.
Stk. 2. Eventuelt funktionstillæg til lektorer aftales lokalt.
Opnås der ikke enighed om andet, ydes et funktionstillæg på 18.900 kr.
Med virkning fra 1. april 2009 nedsættes tillægget til 16.900 kr. til lektorer, der er ansat ved professionshøjskoler, og som har hovedbeskæftigelse ved grunduddannelserne til folkeskolelærer, professionsbachelor i ernæring og sundhed og/eller ved efter- og videreuddannelse samt forskningstilknytning, udviklingsarbejde og videnscenterfunktion.
Er der lokalt aftalt lektor og/eller funktionstillæg på anden beløbsstørrelse end centralt fastsat, foretages der med virkning fra 1. april 2009 en tilsvarende forhøjelse af lektortillægget henholdsvis nedsættelse af funktionstillægget.
Ansættelsesmyndigheden kan dog inden den 1. september 2009 bestemme, at den nævnte lønændring ikke skal gennemføres.
Udbetaling af forhøjelsen af tillægget ophører på beslutningstidspunktet.
Der skal ikke ske tilbagebetaling, hvis forhøjelsen har været udbetalt i nogle måneder forud for ansættelsesmyndighedens beslutning om ikke at ville gennemføre forhøjelsen.
 Stk. 3. Tillæg efter stk. 2, forudsætter, at den ansatte i mere end halvdelen af arbejdstiden er beskæftiget med opgaver som nævnt her.
 Cirkulærebemærkninger til § 3, stk. 3:
 Det forudsættes, at funktionstillægget ydes, såfremt ansættelsesmyndigheden forventer, at den ansatte i mere end halvdelen af arbejdstiden på årsbasis er beskæftiget med de nævnte opgaver.
 Det forudsættes ligeledes, at funktionstillægget ydes, såfremt det efterfølgende godtgøres, at den ansatte i mere end halvdelen af arbejdstiden på årsbasis har været beskæftiget med de nævnte opgaver.
 Ansættelsesmyndigheden fastsætter, hvorvidt beskæftigelse på årsbasis med de nævnte opgaver opgøres pr. kalenderår eller undervisningsår.
 Tillægget ydes med virkning for vedkommende kalenderår henholdsvis undervisningsår, hvorefter det bortfalder uden varsel.
 Den ansattes beskæftigelse med de nævnte opgaver opgøres i forhold til den enkelte ansattes arbejdstid: ved deltidsansættelse således i forhold til den nedsatte arbejdstid og ved ansættelse i en kortere periode end vedkommende kalenderår henholdsvis undervisningsår i forhold til ansættelsesperiodens varighed.
 Med hensyn til sammenhængen mellem ovennævnte funktionstillæg til visse lektorer og muligheden for til adjunkter og lektorer, som er omfattet af nyt lønsystem, lokalt at aftale funktions- og kvalifikationstillæg skal opmærksomheden henledes på, at lokalt aftalte tillæg kan aftales i form af midlertidige tillæg, og at det kan aftales, at der i lokalt aftalte midlertidige og varige tillæg sker modregning af eventuelt funktionstillæg efter § 3, stk. 2.
Stk. 4. Til lektorer på gammelt lønsystem ydes et tillæg på 40.000 kr.
Med virkning fra 1. april 2009 hæves tillægget til 44.000 kr.
Desuden ydes et funktionstillæg på 18.900 kr. såfremt den ansatte opfylder betingelserne anført i stk. 2, jf. stk. 3. Med virkning fra 1. april 2009 nedsættes tillægget til 16.900 kr.
 Cirkulærebemærkninger til § 3, stk. 4:
 Det bemærkes, at ansatte på gammelt lønsystem ydes et funktionstillæg på 18.900 kr.- tillægget nedsættes med virkning fra 1. april 2009 til 16.900 kr. - i årligt grundbeløb med virkning fra det tidspunkt, hvor den ansatte opfylder betingelserne anført i stk. 2, jf. stk. 3, og at også dette tillæg bortfalder uden varsel ved udgangen af kalenderåret henholdsvis undervisningsåret.
Bestemmelserne om modregning i lektortillæg i aftale af 3. september 2002 mellem Undervisningsministeriet og Dansk Magisterforening om lektortillæg til omklassificerede lærere på pædagog- og håndarbejdsseminarierne, jf.
Undervisningsministeriets brev af 3. september 2002, samt i aftale af 28. august 2003 mellem Undervisningsministeriet og Dansk Magisterforening om lektortillæg til omklassificerede lærere fra Sløjdlærerskolen i CVU København og Nordsjælland og fra Sløjdhøjskolen i Esbjerg i CVU Vest finder tilsvarende anvendelse for lektortillæg efter § 3, stk. 4.
 Stk. 5. Ansættelsesmyndigheden indbetaler et pensionsbidrag på 17,1 pct., af tillæg efter stk. 1, 2 og 4. Den ansattes andel af pensionsbidraget anses at udgøre 1/3. Ansættelsesmyndigheden indbetaler pensionsbidragene til vedkommende pensionskasse/-ordning, der er anført i bilag til overenskomst for akademikere i staten.
Kapitel 3. Overgangsregler § 4. Lærere, herunder lektorer, som er ansat pr. 31. juli 2003, er ikke omfattet af kap. 2, jf. §§ 5-11.
§ 5. Lektorer ansat efter 1) aftale af 5. marts 1992 om ansættelsesvilkår for tjenestemandsansatte lærere ved folkeskolelærerseminarier eller 2) aftale af 2. juli 1992 om ansættelsesvilkår for lærere ansat på tjenestemandslignende vilkår ved ernærings- og husholdningsøkonomseminarier bevarer hidtidige løn- og ansættelsesvilkår.
 § 6. Lektorer omfattet af Undervisningsministeriets notat af 22. juni 1993 om stillingsstruktur for videnskabeligt personale med forsknings- og undervisningsopgaver ved de højere uddannelsesinstitutioner for så vidt angår Danmarks Lærerhøjskoles Provinsafdelinger bevarer hidtidige løn- og ansættelsesvilkår.
 Stk. 2. For lektorer omfattet af stk. 1, ydes tillæg efter § 3, hvis vedkommende senest 1. august 2004 har givet ansættelsesmyndigheden meddelelse herom.
§ 7. Lektorer, 1) der pr. 1. januar 2000 eller senere er overgået til ansættelse som lektor efter aftale af 21. december 1999 om ansættelsesvilkår for lærere med tjenestemandsansættelse ved de sociale højskoler, 2) der pr. 1. august 2000 eller senere er overgået til ansættelse som lektor efter aftale af 23. juni 2000 om ansættelsesvilkår for tjenestemandslignende ansatte lærere ved seminarier, der uddanner pædagoger, 3) der pr. 1. august 2000 eller senere er overgået til ansættelse som lektor efter aftale af 23. juni 2000 om ansættelsesvilkår for tjenestemandsansatte lærere ved seminarier, der uddanner pædagoger, som er ansat før 1. august 2000, 4) der pr. 1. august 2000 eller senere er overgået til ansættelse som lektor efter aftale af 23. juni 2000 om ansættelsesvilkår for tjenestemandslignende ansatte lærere ved håndarbejdsseminarier, eller 5) der pr. 1. august 2000 eller senere er ansat efter aftale af 23. juni 2000 om ansættelsesvilkår for tjenestemandsansatte lærere ved seminarier, der uddanner pædagoger, ydes tillæg efter § 3.
Stk. 2. I perioder, hvor de i stk. 1, nr. 2-4, anførte lektorer ydes funktionstillæg efter § 3, stk. 2 eller 4, bortfalder eventuelt 1) tillæg på 8.500 kr. til lærere ansat før 1. august 2000 ved pædagogseminarier, jf. § 1, stk. 1, i aftale af 23. juni 2000 mellem Undervisningsministeriet og Akademikernes Centralorganisation om tillæg til tjenestemandsansatte og tjenestemandslignende ansatte lærere ved seminarier, der uddanner pædagoger, og 2) tillæg på 8.500 kr. til lærere ansat før 1. august 2000 ved håndarbejdsseminarier, jf. § 1, stk. 1, i aftale af 23. juni 2000 mellem Undervisningsministeriet og Akademikernes Centralorganisation om tillæg til tjenestemandslignende ansatte lærere ved håndarbejdsseminarier.
 § 8. Adjunkter omfattet af aftale af 5. marts 1992 om ansættelsesvilkår for tjenestemandsansatte lærere ved folkeskolelærerseminarier bevarer hidtidige løn- og ansættelsesvilkår.
Stk. 2 Adjunkter omfattet af stk. 1 kan vælge at overgå til ansættelse som adjunkt efter de i § 1 anførte regler.
Den ansatte skal i givet fald meddele dette til ansættelsesmyndigheden senest den 1. august 2004. Meddelelsen skal desuden gives 6 måneder inden det tidspunkt, på hvilket adjunkter efter de hidtidige regler skulle have anmodet om lektorbedømmelse. såfremt adjunkten vælger at overgå, kan ansættelsesmyndigheden forlænge adjunktperioden/ prøve­ansættelsen med op til 1 år.
§ 9. Lærere, herunder lektorer, som er ansat før den 1. august 1992 ved lærerseminarier eller ernærings- og husholdningsseminarier, og som efter 1) aftale af 5. marts 1992 om ansættelsesvilkår for tjenestemandsansatte adjunkter og lektorer i lønramme 16/31 ved folkeskolelærerseminarier ansat før 1. august 1992 henholdsvis 2) aftale af 2. juli 1992 om tillæg til lærere ansat på tjenestemandslignende vilkår ved ernærings- og husholdningsøkonomseminarier før 1. august 1992 ikke har kunnet vælge eller ikke har valgt at overgå til ansættelse i henhold til aftale om ansættelsesvilkår for tjenestemandsansatte lærere ved folkeskolelærerseminarier henholdsvis aftale om ansættelsesvilkår for lærere ansat på tjenestemandslignende vilkår ved ernærings- og husholdningsøkonomseminarier, bevarer hidtidige løn- og ansættelsesvilkår.
 § 10. Lærere, som ikke er omfattet af § 7, og som er ansat før den 1. januar 2000 ved sociale højskoler eller før den 1. august 2000 ved pædagogseminarier og håndarbejdsseminarier, bevarer hidtidige løn- og ansættelsesvilkår.
 Cirkulærebemærkninger til § 10, stk. 1:
For lærere ved pædagogseminarier, der ikke efter de hidtidige regler om bedømmelse har haft grundlag for lektorbedømmelse, kan fristen efter ansøgning til ansættelsesmyndigheden dog forlænges, således at vedkommende lærer senest den 31. august 2005 skal anmode om at få sine kvalifikationer bedømt.
Det er en betingelse, at vedkommende lærer kan dokumenterer, at vedkommendes arbejdsopgaver ved seminariet eller centret for videregående uddannelse efter den 1. august 2000 ikke kan eller har kunnet danne udgangspunkt for lektorbedømmelse i forhold til § 2 i undervisningsministeriets bekendtgørelse nr. 715 af 19. juli 2000 om lektorbedømmelse ved seminarier og centre for videregående uddannelser, der uddanner pædagoger.
Det er endvidere en betingelse at vedkommendes arbejdsopgaver kan danne grundlag for lektorbedømmelse i henhold til Undervisningsministeriets bekendtgørelse af 27. juni 2003 om lektorbedømmelse ved centre for videregående uddannelser og andre institutioner for mellemlange videregående uddannelser.
 Stk. 2. Med virkning fra den ansattes overgang til ansættelse som lektor ydes dog tillæg efter § 3.
 Stk. 3. Lærere omfattet af stk. 1, kan vælge at overgå til ansættelse som lektor efter kap. 2 i overensstemmelse med bestemmelserne i § 11, stk. 2, og stk. 4-6. Den ansatte skal i givet fald anmode om lektorbedømmelse inden det tidspunkt, på hvilket vedkommende efter de hidtidige regler skulle have anmodet om lektorbedømmelse.
Stk. 4. I perioder, hvor de i stk. 2 og 3 anførte lektorer ydes funktionstillæg efter § 3, stk. 2 eller 4, bortfalder eventuelt 1) tillæg på 8.500 kr. til lærere ansat før 1. august 2000 ved pædagogseminarier, jf. § 1, stk. 1, i aftale af 23. juni 2000 mellem Undervisningsministeriet og Akademikernes Centralorganisation om tillæg til tjenestemandsansatte og tjenestemandslignende ansatte lærere ved seminarier, der uddanner pædagoger, og 2) tillæg på 8.500 kr. til lærere ansat før 1. august 2000 ved håndarbejdsseminarier, jf. § 1, stk. 1, i aftale af 23. juni 2000 mellem Undervisningsministeriet og Akademikernes Centralorganisation om tillæg til tjenestemandslignende ansatte lærere ved håndarbejdsseminarier.
 § 11. Lærere, herunder adjunkter og lektorer, som ikke er omfattet af §§ 5-10, og som er ansat ved professionshøjskoler, kan vælge at bevare hidtidige løn- og ansættelsesvilkår eller at overgå til ansættelse som lektor efter bestemmelserne i stk. 2-8.
 Stk. 2. Ansættelse som lektor forudsætter positiv lektorbedømmelse efter de i § 2 anførte regler.
Stk. 3. Ansættelsesmyndigheden fastsætter en dato inden for 3 år fra stillingsstrukturens ikrafttrædelsestidspunkt, hvorefter anmodning om lektorbedømmelse tidligst kan ske.
Regnet fra denne dato gælder følgende frister for anmodning om lektorbedømmelse:
1) lærere, der har 3 års ansættelsesanciennitet eller mere, skal anmode om lektorbedømmelse senest 2 år efter denne dato, og 2) lærere, der har mindre end 3 års ansættelsesanciennitet, skal anmode om lektorbedømmelse senest 5 år efter denne dato.
 Det er en betingelse for at anmode om lektorbedømmelse inden for de anførte frister, at vedkommende lærer har 4 års relevant erhvervserfaring, som skal indeholde undervisningserfaring ved mellemlange videregående uddannelser.
 Stk. 4. Er lektorbedømmelsen positiv, overgår den ansatte til ansættelse som lektor.
Er bedømmelsen negativ, kan ansættelsesmyndigheden vælge at forlænge ansættelsen med 2 år og give den pågældende mulighed for en fornyet bedømmelse.
Lærere, der gives mulighed for en fornyet bedømmelse, skal senest 6 måneder før den forlængede ansættelses udløb anmode om en fornyet bedømmelse.
Er den fornyede bedømmelse positiv, overgår den pågældende med virkning fra det tidspunkt, bedømmelsen er afgivet, til ansættelse som lektor.
Anmoder læreren ikke en fornyet bedømmelse senest 6 måneder før den forlængede ansættelses udløb, eller er den fornyede bedømmelse negativ, fratræder den pågældende med 3 måneders varsel.
 Stk. 5. Er bedømmelsen negativ, og forlænger ansættelsesmyndigheden ikke den pågældendes ansættelse med henblik på en fornyet bedømmelse, jf. stk. 5, fratræder den pågældende med 3 måneders varsel.
Stk. 6. Ved overgang til ansættelse som lektor ydes tillæg efter § 3. Fra samme tidspunkt bortfalder hidtidige tillæg, dog ikke eventuelt udligningstillæg efter § 12, stk. 4, i aftale om nyt lønsystem for lærere, ansat på tjenestemands- og tjenestemandslignende vilkår, ved professionshøjskolerne.
Hvis hidtidige tillæg, bortset fra eventuelt udligningstillæg, var højere end summen af den ansattes lektortillæg og eventuelt funktionstillæg efter § 3, ydes et personligt tillæg til udligning af forskellen.
Dette tillæg ydes dog alene for den resterende periode, hvis hidtidigt tillæg var et midlertidigt tillæg.
 Cirkulærebemærkninger til § 11, stk. 6:
Det forudsættes, at der for den enkelte ansatte tages stilling til det samlede tillægs- og lønniveau som lektor.
Herunder bør det vurderes, om der er grundlag for at videreføre visse tillæg, hvilket for eksempel kan være tilfældet for tillæg, der er ydet for varetagelsen af særlige funktioner, som fortsat skal varetages af vedkommende efter overgangen til ansættelse som lektor.
I den samlede stillingtagen bør endvidere indgå en vurdering af lønniveauet før og efter overgangen til ansættelse som lektor.
 Bestemmelserne i § 11, stk. 6, 2. og 3. punktum, finder ikke anvendelse for lærere, som er omfattet af aftale af 28. august 2003 mellem Undervisningsministeriet og Dansk Magisterforening om lektortillæg til omklassificerede lærere fra Sløjdlærerskolen i CVU København og Nordsjælland og fra Sløjdhøjskolen i Esbjerg i CVU Vest, jf. pkt. 2.
 Kapitel 4. Ikrafttræden mv.
 § 12. Aftalen har virkning fra den 1. april 2008, samtidig ophæves aftale af 7. november 2007 om tillæg mv. for visse tjenestemands- og tjenestemandslignende ansatte lærere på professionshøjskoler (Perst. nr. 088-07).
 Stk. 2. Aftalen kan af parterne opsiges skriftligt med 3 måneders varsel til en 31. marts, dog tidligst den 31. marts 2011.
