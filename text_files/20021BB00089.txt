Fremsat den 18. februar 2003 af  

 Sophie Hæstorp Andersen (S),  

 René Skau Björnsson (S) og  

 Lone Møller (S) Forslag til folketingsbeslutning om en målrettet indsats for at begrænse rygning  

 hos børn og unge Folketinget pålægger regeringen inden udgangen  

 af 2003 at fremsætte lovforslag, som begrænser børns og  

 unges adgang til og brug af tobaksvarer ved at fastsætte en  

 aldersgrænse på 15 år for lovligt køb af  

 tobaksvarer, indføre skærpede krav til salg og distribution af  

 cigaretter og etablere kvalificerede rygeafvænningstilbud til  

 børn og unge.
Bemærkninger til forslaget Børns og unges rygevaner Undersøgelser viser, at jo tidligere et ungt  

 menneske begynder at ryge, desto større er sandsynligheden for, at han  

 eller hun ender som storryger.
Det er samtidig påvist, at de unge, der  

 ikke har prøvet at ryge som 16-19-årige, har en langt  

 større sandsynlighed for aldrig at begynde at ryge.
At udskyde unges  

 rygestart har derfor en vigtig forebyggende effekt.
En undersøgelse fra 1998 blandt 5.-, 7.- og  

 9.-klasses-elever viser, at i 5. klasse er der ingen af børnene, der  

 er daglige rygere, i 7. klasse er 3 pct. af børnene daglige rygere og  

 i 9. klasse ryger 21 pct. af pigerne og 15 pct. af drengene dagligt.
Ca. 24  

 pct. af både drenge og piger i aldersgruppen 16-19 år ryger.
En  

 undersøgelse fra 1998 blandt hf- og gymnasieelever viser, at over  

 halvdelen af rygerne forgæves har forsøgt at holde op med at  

 ryge.
 Sundhedsstyrelsen har igangsat nye undersøgelser af  

 børns og unges rygevaner med henblik på at evaluere effekten af  

 rygeforbuddet i skoler, ungdomsskoler, fritidsklubber m.v.  Resultaterne  

 foreligger i 2003.
Alle undersøgelser viser, at der er en klar  

 sammenhæng mellem de unges rygning og deres kammeraters og venners  

 rygning.
Rygning »smitter «, og  

 rygestarten skyldes i høj grad sociale sammenhænge.
At  

 begrænse adgangen til cigaretter og andre tobaksvarer kan derfor  

 være med til at begrænse tilgangen af nye rygere.
Rapporten »Unges livsstil og dagligdag 2000   forbrug af tobak, alkohol og  

 stoffer« indeholder de  

 første resultater fra MULD-undersøgelsen (Monitorering af Unges  

 Livsstil og Dagligdag), som Sundhedsstyrelsen og Kræftens  

 Bekæmpelse gennemfører årligt blandt de 16-20 årige,  

 se www.sst.dk.
Rapporten går i dybden med de unges livsstil med hensyn  

 til alkohol, tobak og illegale stoffer og viser blandt andet, at de unges  

 livsstil skal ses i en sammenhæng.
Det er langt hen ad vejen de samme  

 unge, der udsætter sig for alle sundhedsrisici samtidig.
Blandt de unge  

 dagligrygere er der f.eks. dobbelt så mange, der overskrider  

 Sundhedsstyrelsens alkoholgrænser, som blandt dem, der ikke er  

 dagligrygere.
De skadelige virkninger af tobaksrygning på børn og  

 unge Rygningens alvorlige sundhedsskadelige virkninger er  

 efterhånden almindeligt kendte: Ca. 13.000 danskere dør  

 årligt af rygerelaterede sygdomme såsom kræft, blodpropper,  

 hjerte-kar-sygdomme og kronisk bronkitis.
Ca. 200.000 danskere lider af  

 rygerlunger, som er en stærkt invaliderende sygdom.
 Unge tåler rygning dårligere end voksne, og jo  

 yngre man er, når man begynder at ryge, jo større er risikoen  

 for, at man udvikler alvorlige rygerelaterede sygdomme senere i livet.
Undersøgelser har f.eks. vist, at unge pigers  

 brystvæv er særlig modtageligt for kræftfremkaldende  

 stoffer.
Teenagepiger, der ryger, har således 70 pct. større  

 risiko for at udvikle brystkræft i 30-40-års-alderen end piger,  

 der ikke ryger.
 Unge rygere har ligesom voksne rygere flere sygedage,  

 langsommere sårheling, nedsat kondition og sværere ved at udnytte  

 sund kost.
Endelig viser undersøgelser, at børn bliver  

 meget hurtigere afhængige af nikotin end voksne.
Blot nogle få  

 cigaretter om ugen er nok til, at 12-13-årige børn viser tegn  

 på afhængighed.
Erfaringer viser samtidig, at det er vanskeligt  

 at afvænne børnene fra at ryge, idet børn typisk ikke kan  

 mønstre samme grad af målrettethed og viljestyrke som voksne i  

 deres forsøg på at holde op med at ryge.
 En effektiv forebyggelse af de alvorlige sygdomme, der  

 rammer mange voksne rygere, som har røget siden deres ungdom,  

 forudsætter således, at der sættes målrettet ind  

 på dels at forhindre tidlig rygestart og dels at hjælpe  

 børn og unge, der ryger, med at holde op.
Social ulighed i rygning Inden for de sidste år ses der en tendens til, at  

 uligheden i livsstilen er blevet større, end den har været  

 tidligere.
Det gælder især for tobaksrygning, som er den  

 livsstilsfaktor, der forekommer med den klareste sociale ulighed.
Undersøgelser viser, at børn af rygende  

 forældre oftere bliver rygere end børn, hvis forældre ikke  

 ryger.
Forældre er i høj grad rollemodeller for deres  

 børn.
Der er således behov for tiltag, der kan  

 understøtte forældrene   såvel rygere som ikkerygere   i  

 de bestræbelser, de selv udfolder for at forebygge, at deres  

 børn begynder at ryge.
Aldersgrænse og rygeafvænning I »Forslag til Rådets henstilling om forebyggelse af rygning og om  

 initiativer til forbedring af bekæmpelse af tobaksrygning«  (KOM(202) 303) foreslår man  

 medlemsstaterne at vedtage formålstjenlige lovgivningsmæssige  

 eller administrative foranstaltninger eller fremme frivillige aftaler med  

 henblik på at forbyde salg af tobak til børn og unge, herunder  

 bl.a.:
kræve, at sælger fastslår, om køber har  

 nået den i den nationale lovgivning fastsatte alder for køb af  

 tobaksvarer, hvis en sådan alder findes, begrænse adgangen til salgsautomater med tobaksvarer ved at  

 anbringe automaterne på steder kun med adgang for personer over den i  

 den nationale lovgivning fastsatte alder for køb af tobaksvarer, hvis  

 en sådan aldersgrænse findes, eller på anden måde  

 regulere adgangen til produkter, som sælges fra sådanne  

 automater, på en lige så effektiv måde, forbyde salg af cigaretter stykvis eller i pakker med mindre end 20  

 cigaretter (for at undgå lavere priser for cigaretpakker, hvilket ville  

 gøre cigaretter lettere tilgængelige for børn og unge).
 Forslagsstillerne foreslår på den baggrund, at  

 der indføres en aldersgrænse på 15 år for lovligt  

 køb af tobaksvarer og stop for distribution af cigaretter i pakker med  

 mindre end 20 cigaretter.
Formålet med en aldersgrænse er at  

 forsøge at udskyde rygestarten, således at rygning i givet fald  

 først sker, når den unge er i stand til at foretage et oplyst og  

 personligt valg om at ryge.
Formålet er også at forbedre  

 betingelserne for, at flere børn og unge undgår at blive rygere.  

 En aldersgrænse vil kunne understøtte forældre   rygende  

 såvel som ikkerygende   i deres bestræbelser på at afholde  

 børnene fra at begynde at ryge.
Samtidig sender en aldersgrænse  

 for lovligt køb af tobaksvarer et samfundsmæssigt signal til  

 såvel børn og unge som voksne om, at brug af tobaksvarer er  

 sundhedsmæssigt omkostningsfyldt i en grad, der kræver regulering  

 på samme måde som alkohol.
En aldersgrænse for lovligt køb af  

 tobaksvarer kan imidlertid ikke stå alene i forebyggelsen af, at  

 børn og unge bliver daglige og måske livslange rygere.
For de  

 børn og unge, der er begyndt at ryge og gerne vil holde op, er der  

 behov for særlige afvænningstilbud, som er målrettet  

 børn og unge.
 Det foreslås derfor, at der udarbejdes særlige  

 rygeafvænningsprogrammer til børn og unge, der tager  

 højde for den særlige børn og unge-pædagogik, som  

 målgruppen forudsætter, hvis afvænningen skal have effekt.
 Et effektivt rygestop for børn og unge  

 forudsætter desuden, at prisen på rygeafvænningsprodukter  

 fastsættes således, at børn og unge har mulighed for at  

 betale for præparaterne.
 Sundhedsplejerskerne i folkeskolen bør  

 gennemgå kurser i rygeafvænning af børn og unge og  

 være i stand til at hjælpe børn og unge, der ryger, med at  

 gennemføre et rygeafvænningsprogram.
 For de unge, der ikke længere går i  

 folkeskolen, bør der være information om  

 rygeafvænningsprogrammer målrettet de unge på efterskoler  

 og ungdomsuddannelsesinstitutioner og om, hvor de kan henvende sig, hvis de  

 ønsker at holde op med at ryge.
Skriftlig fremsættelse Sophie Hæstorp Andersen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om en målrettet  

 indsats for at begrænse rygning hos børn og unge.
(Beslutningsforslag nr.
B 89).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
