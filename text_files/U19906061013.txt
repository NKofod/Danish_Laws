 Efter en overenskomst, der dækker oplosning af konsumfisk ved Esbjerg  

 Fiskeauktion har en klub under SID fortrinsret til oplosning.
 Vedkommende arbejdsgiverforening foreslog i juni 1989, at arbejdet  

 skulle påbegyndes tidligere end efter overenskomsten (kl. 3.00), men der  

 opnåedes ikke enighed om, hvilket kompensationsbeløb, der skulle ydes herfor.
I tilknytning til Esbjerg Fiskeauktion var der i 1972 af Esbjerg  

 Fiskeriforening etableret en samlecentral til modtagelse af mindre laster,  

 hvor oplosning foregik på alle tider af døgnet.
Efter første halvår af 1989  

 skete en betydelig forøgelse af oplosningen ved Samlecentralen og en  

 betydelig reduktion af oplosningen ved Fiskeauktionen.
Arbejdet med oplosning  

 udførtes begge steder af samme arbejdere, men der havde hidtil ikke været  

 overenskomst med Samlecentralen.
 SID havde varslet konflikt på overenskomst med Samlecentralen og  

 betingede sig for at afslutte konflikten, at arbejdsgiveren accepterede en  

 eksklusiv- eller fortrinsbestemmelse svarende til bestemmelsen i  

 overenskomsten med Fiskeauktionen.
 Arbejdsgiversiden indbragte sagen for Arbejdsretten, idet man fandt  

 SID's betingelse for at indgå overenskomst stridende mod Hovedaftalens § 4.
Arbejdsretten henviste til, at Fiskeriforeningen, der drev  

 Samlecentralen, havde deltaget i forhandlingerne om overenskomsten med  

 Fiskeauktionen, og at Samlecentralen bortset fra bestemmelserne om arbejdstid  

 havde fulgt bestemmelserne i overenskomsten.
Herved fandtes Fiskeriforeningen  

 og dens samlecentral at have udvist en sådan adfærd, at arbejdstagerparten  

 havde haft føje til at gå ud fra, at eksklusiv- eller fortrinsretten i  

 overenskomsten gjaldt oplosning af fisk, hvad enten arbejdet blev udført ved  

 Fiskeauktionen eller ved Samlecentralen.
Herefter frifandtes  

 arbejdstagersiden for overtrædelse af Hovedaftalens § 4.
 Under denne sag har Dansk Arbejdsgiverforening for Arbejdsgiverforeningen  

 for Handel, Transport og Service for Sydvestjydsk Arbejdsgiverforening for  

 Handel og Servicefag for Esbjerg Fiskeriforenings Samlecentral indklaget  

 Landsorganisationen i Danmark for Specialarbejderforbundet i Danmark for  

 Arbejdsretten.
 Klagerne har påstået de indklagede tilpligtet at anerkende, at det er  

 ulovligt som stridende mod Hovedaftalens § 4, at de indklagede betinger  

 afslutning af den i sagen varslede konflikt og sympatikonflikt af opfyldelse  

 af det rejste krav om indgåelse af en eksklusiv - eller fortrinsbestemmelse.
 De indklagede har påstået frifindelse.
 Parterne er enige om, at Hovedaftalens § 4 kan fraviges ved aftale, men  

 uenige om, hvorvidt dette er sket enten udtrykkeligt eller stiltiende.
 Sagens omstændigheder er følgende:
 Overenskomsten mellem Købmandsstandens Arbejdsgiverforening i Esbjerg og  

 Omegn og Specialarbejderforbundet i Danmark vedrørende oplosning af  

 konsumfisk ved Esbjerg Fiskeauktion indeholder i § 2 og § 3 følgende  

 bestemmelser om arbejdstid og antagelse af mandskab.
 »§ 2.
Arbejdstiden følger den i auktionshallen til enhver tid gældende.  

 Forberedende arbejde, med henblik på fiskens indbringelse på auktionen, må  

 være afsluttet inden losningens påbegyndelse.
Når der er tilmeldt 160.000 kg  

 fisk eller derover til auktionen den følgende dag, kan arbejdstiden  

 fastsættes til begyndelse kl. 02.00 ved varsko gennem telefonsvareren fra kl.  

 15.00.
 § 3.
 Antagelse af mandskab til udførelse af det i § 1 omtalte arbejde sker ved  

 Esbjerg Fiskeauktions foranstaltning.
 Lastklubben ved Esbjerg Fiskeauktion under Specialarbejderforbundet i  

 Danmark, afdeling T, har fortrinsret til oplosning ved Esbjerg Fiskeauktion.
Lastoptagerne såvel som skipperne har ret til at indgå sjakaftaler for  

 oplosning af det enkelte fartøj.
Der hvor en sådan aftale ikke eksisterer, er  

 lastoptagerne forpligtet til efter anvisning fra Esbjerg Fiskeauktion fuldt  

 ud at bemande og oplosse fartøjerne i den rækkefølge de er tilmeldt Esbjerg  

 Fiskeauktion.
Hvis lastoptagerne uretmæssigt påtvinger fiskeskipperne  

 ekstrabetaling under en eller anden form, er dette  

 bortvisningsgrundlag.« Konsumfiskerne landede oprindelig normalt fisken direkte til Esbjerg  

 Fiskeauktion, hvor arbejdet foregik fra kl. 3.00.
 Sydvestjysk Arbejdsgiverforening for Handel og Servicefag foreslog på et  

 møde den 29. juni 1989 at ændre arbejdstiden således, at losning kunne  

 påbegyndes tidligere end kl. 3.00 med henblik på klargøring af fisken til  

 salg ved den første auktion kl. 7.00. Parterne kunne imidlertid ikke blive  

 enige om, hvilken kompensationsbetaling der skulle ydes lastoptagerne for  

 arbejde før kl. 3.00.
Der skete fra 1. halvår 1989 til 1. halvår 1990 en forskydning af  

 oplosninger fra Esbjerg Fiskeauktion til Esbjerg Fiskeriforenings  

 Samlecentral, der var blevet etableret i 1972 til modtagelse af mindre  

 laster, og hvor oplosning foregår på alle tider af døgnet.
Ved Esbjerg  

 Fiskeauktion blev der i 1. halvår af 1989 og 1990 oplosset henholdsvis 3,7  

 mill. kilo og 2,7 mill. kilo.
Ved Esbjerg Fiskeriforenings Samlecentral blev  

 der i de samme to halvår oplosset henholdsvis 745.000 kilo og 1,5 mill.kilo.  

 Medlemmerne af lastklubben under Specialarbejderforbundet, afdeling  

 transport, udfører begge steder arbejdet i henhold til de i overenskomsten  

 vedrørende Esbjerg Fiskeauktion nævnte sjakaftaler.
Der har ikke hidtil været  

 nogen overenskomst med Esbjerg Fiskeriforenings Samlecentral, men Esbjerg  

 Fiskeriforenings Samlecentral har hidtil fulgt overenskomsten vedrørende  

 Esbjerg Fiskeauktions bestemmelser om løn og fortrinsret for lastoptagerne,  

 blot ikke bestemmelserne om arbejdstid.
 Den citerede § 3 om antagelse af mandskab blev første gang indsat i  

 overenskomsten vedrørende oplosning af konsumfisk ved Esbjerg Fiskeauktion  

 den 6. juli 1979. Formanden for Esbjerg Fiskeriforening, Kent Kirk, deltog,  

 hvad Esbjerg Fiskeriforening altid har gjort, i forhandlingerne vedrørende  

 denne overenskomst.
 Der er under domsforhandlingen afgivet forklaring af formanden for Esbjerg  

 Fiskeriforening, fiskeskipper Verner Christensen, og afdelingsformand ved  

 Specialarbejderforbundet i Danmark Sven Erik Christensen.
Fiskeskipper Verner Christensen har forklaret, at Esbjerg Fiskeriforening  

 er en interesseforening for fiskerne.
Esbjerg Fiskeriforenings Samlecentral  

 hjælper fiskerne med losning.
Fiskerne kan for at få losset færdig til  

 auktionen kl. 7 være nødt til at flytte fra Fiskeauktionen til  

 Samlecentralen, hvor losningen i modsætning til Fiskeauktionen aldrig har  

 været begrænset til kun at kunne ske fra kl. 3.
 Afdelingsformand Sven Erik Christensen har forklaret, at der under  

 forhandlingerne om overenskomst med Esbjerg Fiskeriforenings Samlecentral har  

 været enighed om at tillade laster op til 3 tons, eventuelt med tillæg af  

 20%, losset af skibenes besætninger.
Klagerne har gjort gældende, at eksklusiv- eller fortrinsbestemmelsen er i  

 strid med Hovedaftalens § 4. Det erkendes, at denne bestemmelse kan fraviges  

 ved aftale, men det bestrides, at der er indgået en aftale herom.
De  

 indklagede har hverken bevist en udtrykkelig eller stiltiende aftale, og de  

 indklagede har bevisbyrden for, at en sådan bestridt aftale foreligger.
At  

 formanden for Esbjerg Fiskeriforening har deltaget i forhandlingerne om  

 overenskomsten vedrørende oplosning af konsumfisk ved Esbjerg Fiskeauktion  

 kan ikke være tilstrækkeligt.
Esbjerg Fiskeauktion og Esbjerg  

 Fiskeriforenings Samlecentral er to forskellige virksomheder.
Klagerne ønsker  

 ved sagen at sikre fiskeskipperne mulighed for at benytte besætningerne til  

 losning.
De indklagede har gjort gældende, at Hovedaftalens § 4 både er fraveget  

 udtrykkeligt og stiltiende.
Der er ikke tale om, at de indklagede ønsker at  

 konflikte for at opnå en fortrinsret, de ikke har, men at de indklagede  

 ønsker at konflikte for at bevare en fortrinsret, de allerede har.  

 Overenskomsten vedrørende oplosning af konsumfisk ved Esbjerg Fiskeauktion §  

 3 medfører, at arbejdsgiversiden har afgivet ledelsesretten til lastklubben.  

 Esbjerg Fiskeriforening har deltaget i forhandlingerne om denne overenskomst.  

 Esbjerg Fiskeriforenings Samlecentral har stort set fulgt overenskomsten  

 vedrørende Esbjerg Fiskeauktion, indtil der opstod uenighed om  

 konpensationsbetaling for arbejde før kl. 3. For at få losset før kl. 3 er  

 arbejdet blevet overført fra Esbjerg Fiskeauktion til Esbjerg  

 Fiskeriforenings Samlecentral, hvor arbejdet ikke er overenskomstdækket.
De  

 indklagede har en væsentlig interesse i at bevare den fortrinsret, som de  

 har, idet fortrinsretten giver lastoptagerne som løsarbejder en vis  

 sikkerhed.
 Arbejdsretten skal udtale:
§ 3 i overenskomsten vedrørende oplosning af konsumfisk ved Esbjerg  

 Fiskeauktion indeholder den eksklusiv- eller fortrinsbestemmelse, de  

 indklagede ønsker indsat i en overenskomst vedrørende oplosning af konsumfisk  

 ved Esbjerg Fiskeriforenings Samlecentral.
Når særlig henses til Esbjerg  

 Fiskeriforenings medvirken i forhandlingerne vedrørende den førnævnte  

 overenskomst, og til at Esbjerg Fiskeriforenings Samlecentral bortset fra  

 bestemmelserne om arbejdstid har fulgt bestemmelserne i overenskomsten  

 vedrørende Esbjerg Fiskeauktion, har Esbjerg Fiskeriforening og Esbjerg  

 Fiskeriforenings Samlecentral herved udvist en sådan adfærd, at de indklagede  

 har haft føje til at gå ud fra, at den i § 3 i overenskomsten vedrørende  

 Esbjerg Fiskeauktion indeholdte eksklusiv- eller fortrinsret gjaldt oplosning  

 af konsumfisk, hvad enten arbejdet blev udført ved Esbjerg Fiskeauktion eller  

 Esbjerg Fiskeriforenings Samlecentral.
De indklagede vil herefter være at  

 frifinde.
 T h i k e n d e s f o r r e t :
 De indklagede, Landsorganisationen i Danmark for Specialarbejderforbundet  

 i Danmark, frifindes.
 I sagsomkostninger skal klagerne, Dansk Arbejdsgiverforening for  

 Arbejdsgiverforeningen for Handel, Transport og Service for Sydvestjydsk  

 Arbejdsgiverforening for Handel og Servicefag for Esbjerg Fiskeriforenings  

 Samlecentral, betale 2000 kr. til Arbejdsretten.
 (* 1) Henvisninger: Per Jacobsen s.70, 301 ff, s.597.
