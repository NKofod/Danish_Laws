Bekendtgørelse om ændring af bekendtgørelse om midlertidig kompensationsordning for virksomheders faste omkostninger § 1 I bekendtgørelse nr. 350 af 2. april 2020 om en midlertidig kompensationsordning for virksomheders faste omkostninger, foretages følgende ændringer:
 1. Bekendtgørelsens titel affattes således:
 »Bekendtgørelse om kompensation for faste omkostninger til virksomheder i økonomisk krise som følge af COVID-19«.
 2. I § 2, nr. 2, ændres »§ 4, stk. 2-4« til: »§ 4, stk. 2-5«.
 3. I § 2 indsættes som nr. 10:
 »10) Seneste resultat:
 a) Hvis virksomheden senest den 8. marts 2020 har aflagt årsregnskab med balancedag den 28. februar 2019 eller senere, anvendes årets resultat i dette årsregnskab, jf. dog litra b-d.
 b) Hvis virksomheden ikke kan opgøre seneste resultat efter litra a, og virksomheden senest den 8. marts 2020 har aflagt halvårsregnskab med balancedag d. 31. august 2019 eller senere, anvendes denne periodes resultat i halvårsregnskabet multipliceret med to, jf. dog litra c-d.
 c) Hvis virksomheden ikke kan opgøre seneste resultat efter litra a eller b, og virksomheden senest den 8. marts 2020 har aflagt kvartalsregnskab med balancedag den 30. november 2019 eller senere, anvendes denne periodes resultat i kvartalsregnskabet multipliceret med fire, jf. dog litra d.
d) Hvis virksomheden ikke kan opgøre seneste resultat efter litra a-c, skal virksomheden opgøre årets resultat for kalenderåret 2019. Virksomheden skal opgøre årets resultat i henhold til bilag to, skema 3 og 4 i årsregnskabsloven.« 4. I § 3, stk. 2, ændres »§ 4, stk. 2-4« til: »§ 4, stk. 2-5«.
 5. I § 3 indsættes som stk. 9:
»Stk. 9. Hvis virksomhedens seneste resultat, jf. § 2, nr. 10, er negativt, reduceres virksomhedens kompensation for faste omkostninger.
Reduktionen beregnes som en fjerdedel af virksomhedens seneste resultat, svarende til kompensationsperiodens varighed på tre måneder, multipliceret med virksomhedens procentvise kompensation for faste omkostninger, jf. § 3, stk. 2 og 3.« 6. I § 4 indsættes efter stk. 2, som nyt stykke:
»Stk. 3. Virksomheder kan få kompensation for foder og veterinærmedicin mv. til besætninger af ildere, chinchillaer eller mink, der består af 20 dyr eller derover, jf. § 2, nr. 7, i bekendtgørelse om registrering af besætninger i CHR, når det er nødvendigt for at opretholde dyrenes ve og vel.
Besætninger efter 1. pkt. skal være registreret i Miljø- og Fødevareministeriets Centrale Husdyrbrugsregister (CHR).« Stk. 3-5 bliver herefter stk. 4-6.
 7. I § 8, stk. 1, indsættes som nyt nr. 5:
»5) Virksomhedens seneste resultat, jf. § 2, nr. 10.« 8. I § 9, stk. 1, indsættes efter 2. pkt., som nyt pkt.:
»Ved indsendelse af oplysninger efter § 8, stk. 1, nr. 2 og 5, skal virksomheden anvende bistand fra en godkendt uafhængig revisor.« 9. I § 12, stk. 3, 1. pkt., indsættes efter »faktiske omsætningsnedgang«: », seneste resultat«.
§ 2 Bekendtgørelsen træder i kraft ved bekendtgørelse i Lovtidende.
