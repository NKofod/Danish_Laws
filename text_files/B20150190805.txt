Bekendtgørelse om ændring af bekendtgørelse om registrering af køretøjer § 1 I bekendtgørelse nr. 1315 af 9. december 2014 om registrering af køretøjer foretages følgende ændringer:
 1. I indledningen indsættes efter »9. januar 2013«: », som ændret ved lov nr. 1872 af 29. december 2015,«.
 2. § 104 affattes således:
 »§ 104. Terminaladgang til de i lovens § 17, stk. 2, nævnte virksomhedstyper gives til oplysninger om navn og adresse på den registrerede primære ejer og primære bruger af køretøjet.
 Stk. 2. Terminaladgang til offentlige myndigheder gives til oplysninger om navn og adresse, cpr- eller cvr-nummer på alle nuværende og forhenværende ejere og brugere af køretøjet.
Stk. 3. En forsikringsvirksomhed, jf. lovens § 17, stk. 2, nr. 1, må, udover de oplysninger, som fremgår af stk. 1, oplyses om den registrerede primære ejer og primære brugers cpr-nummer, hvis den registrerede har givet tilladelse dertil.
Forsikringsvirksomheder kan herudover gives adgang til oplysninger om forhenværende ejere og brugere af køretøjet.
 Stk. 4. En genbrugsplads, jf. lovens § 17, stk. 2, nr. 5, må, udover de oplysninger, som fremgår af stk. 1, oplyses om den registrerede primære ejers cvr-nummer.
 Stk. 5. Et finansieringsselskab, jf. lovens § 17, stk. 2, nr. 7, har alene tilladelse til at søge oplysninger via terminaladgang i de tilfælde, hvor den registrerede har givet tilladelse dertil.
 Stk. 6. Oplysningerne gives, hvis følgende identifikationsoplysninger gives:
 1) Køretøjets registreringsnummer eller stelnummer.
 2) Den digitale signatur, som virksomheden har anmeldt over for SKAT til denne brug.
Stk. 7. Offentlige myndigheder og virksomheder må kun behandle oplysninger fra Køretøjsregisteret, der er tilvejebragt efter stk. 1-4, i det omfang behandlingen er nødvendig for at kunne varetage de opgaver, som begrunder myndighedens eller virksomhedens terminaladgang.« 3. § 105 ophæves.
 4. I § 117, stk. 3, ændres »§ 104, stk. 4, og § 105, stk. 4« til: »§ 104, stk. 5 og 7«.
§ 2 Bekendtgørelsen træder i kraft den 1. januar 2016.
