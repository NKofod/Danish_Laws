Skriftlig fremsættelse (9. februar  

 2000) Erhvervsministeren (Pia Gjellerup) :
 Herved tillader jeg mig for Folketinget at  

 fremsætte:
Forslag til lov om ændring af lov om  

 VækstFonden og lov om påligningen af indkomstskat til staten  

 (ligningsloven). (Garantier for udlån til udviklingsaktiviteter i  

 mindre virksomheder, supplerende instrumenter til at finansiere meget  

 risikobetonede projekter og adgang til at VækstFonden kan formidle  

 kontakt mellem virksomheder og private investorer.) (Lovforslag nr.
L 194).
 Formålet med lovforslaget er at tilpasse  

 VækstFondens lovgrundlag, så VækstFonden får mulighed  

 for at tilbyde nye finansielle produkter til udviklingsaktiviteter i  

 små og mellemstore virksomheder.
Mindre virksomheder kan have vanskeligt ved at opnå  

 langfristet låntagning til blandt andet udviklingsaktiviteter inden for  

 innovation, markeds- og organisationsudvikling.
En statsligt støttet  

 lånegarantiordning kan bidrage til at løse dette problem.
For det første foreslås derfor, at  

 VækstFonden kan udstede garantier for pengeinstitutternes udlån  

 til udviklingsaktiviteter i mindre virksomheder.
Ordningen er aftalt på  

 finansloven for 2000 og styres af VækstFonden, som modtager en  

 bevilling til dækning af de fremtidige nettoudgifter på  

 årets garantiudstedelser.
Størstedelen af administrationen  

 henlægges til pengeinstitutterne.
Ordningen indføres på opfordring fra  

 Industriens Udviklingsgruppe.
Erhvervsministeren bemyndiges endvidere til  

 på forsøgsbasis at oprette en særlig facilitet under  

 lånegarantiordningen rettet mod virksomheder, som påtager sig et  

 særligt socialt ansvar.
For det andet foreslås, at VækstFonden  

 får mulighed for at finansiere meget risikobetonede  

 udviklingsaktiviteter ved en kombination af lån og egenkapital.
Dette  

 er et alternativ til de nuværende resultatlån, som har  

 været udsat for en del kritik fra nogle bioteknologiske virksomheder.  

 Kritikken har især drejet sig om, at lånene var for tunge rent  

 administrativt.
Med lovforslaget tilbydes virksomhederne en enklere  

 finansieringsform, der samtidig indebærer en række  

 håndteringsmæssige fordele for virksomhederne.
For det tredje foreslås det, at  

 VækstFonden får adgang til at oprette og drive mødesteder  

 for private investorer og mindre, innovative virksomheder, såkaldte  

 business angels network.
Business Angels er private individuelle investorer,  

 som investerer i virksomhedernes tidligste udviklingsfaser.
Samtidig bidrager  

 de til udviklingen af virksomheder ved tilførsel af nye kompetencer.  

 Der kan fx være tale om personer, der tidligere selv har drevet  

 virksomhed.
 Desuden foreslås en konsekvensændring i  

 ligningsloven. Ændringen medfører, at lån ydet i  

 kombination med kapitalindskud til meget risikobetonede udviklingsprojekter,  

 også rent skattemæssigt behandles som lån.
 Med disse ord skal jeg anbefale lovforslaget til  

 Folketingets velvillige behandling.
