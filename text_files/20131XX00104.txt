Skriftlig fremsættelse (31. oktober 2013) Udviklingsministeren (Christian Friis Bach):
 Herved tillader jeg mig for Folketinget at fremsætte:
Forslag til lov om ændring af lov om internationalt udviklingssamarbejde og lov om støtte til danske investeringer i Østlandene (Undtagelse af dokumenter om Investeringsfonden for Udviklingslandes og Investeringsfonden for Østlandenes forretningsvirksomhed fra lov om offentlighed i forvaltningen) (Lovforslag nr.
L 56) Vedlagte lovforslag skal tilvejebringe grundlag for, at det i lov om internationalt udviklingssamarbejde og lov om støtte til danske investeringer i Østlandene bestemmes, at dokumenter om Investeringsfonden for Udviklingslandes (IFUs) og Investeringsfonden for Østlandenes (IØs) forretningsvirksomhed er undtaget fra lov om offentlighed i forvaltningen.
Hensigten med lovforslaget er således at sikre, at IFU og IØ fortsat kan garantere sine samarbejdspartnere, der er private virksomheder i ind- og udland, samme fortrolighed som hidtil omkring de forretningsoplysninger, som fondene modtager som led i deres vurdering af forslag til investeringer.
Både IFU og IØ er således i dag undtaget fra offentlighedsloven for så vidt angår den forretningsvirksomhed, der udøves af fondene, i medfør at bekendtgørelser, som har eksisteret for de to fonde siden henholdsvis 1987 og 1990. Med vedtagelsen af den nye offentlighedslov ophæves hjemmelen til via bekendtgørelser at undtage bestemte områder fra loven.
Det betyder, at de to bekendtgørelser bortfalder ved lovens ikrafttræden den 1. januar 2014.
 Det er imidlertid af meget væsentlig betydning for fondenes virke, at deres kommercielle samarbejdspartnere kan stille materiale til rådighed for fondene, således at fondene har det bedst mulige grundlag for at vurdere de enkelte projekter, uden at materialet herved bliver omfattet af retten til aktindsigt.
Den nuværende undtagelse  som foreslås videreført uændret i lovgivningen  omfatter kun den forretningsvirksomhed, som fondene udøver.
Det indebærer bl.a., at personalesager og fondenes interne administration fortsat vil være undergivet aktindsigt efter offentlighedslovens almindelige regler.
Miljøoplysninger vedrørende fondenes investeringer vil desuden  som det er tilfældet i dag  være tilgængelige med hjemmel i miljøoplysningsloven.
Endelig vil fondene også fortsat være underlagt kontrol fra Rigsrevisionen.
 Det foreslås, at loven træder i kraft den 1. januar 2014. Hermed vil loven træde i kraft på samme tidspunkt som offentlighedslovens ikrafttræden og bortfaldet af de nuværende bekendtgørelser om undtagelse af IFUs og IØs forretningsvirksomhed fra offentlighedsloven.
 Idet jeg i øvrigt henviser til de bemærkninger, der ledsager lovforslaget, skal jeg tillade mig at anbefale det til Folketingets velvillige behandling.
