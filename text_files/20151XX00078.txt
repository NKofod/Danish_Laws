Skriftlig fremsættelse (29. oktober 2015) Uddannelses- og forskningsministeren (Esben Lunde Larsen):
 Herved tillader jeg mig for Folketinget at fremsætte:
 Forslag til lov om anerkendelse af visse uddannelses- og erhvervsmæssige kvalifikationer.
(Lovforslag nr.
L 32) Formålet med lovforslaget er at gennemføre dele af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer, som senest ændret ved Europa-Parlamentets og Rådets direktiv 2013/55/EU af 20. november 2013 om ændring af direktiv 2005/36/EF om anerkendelse af erhvervsmæssige kvalifikationer og forordning (EU) nr. 1024/2012 om det administrative samarbejde ved hjælp af informationssystemet for det indre marked (»IMI-forordningen«).
 Lovforslaget indeholder en videreførelse af dele af gældende ret, som hidtil har været fastsat i den gældende lov om adgang til udøvelse af visse erhverv i Danmark, jf. lovbekendtgørelse nr. 189 af 12. februar 2010, men fastsætter også en række nye tiltag, herunder:
 - Indførelsen af et nyt europæisk erhvervspas.
 - Gennemgang af omfanget af lovregulerede erhverv i medlemslandene.
 - Nye regler om, at dimittender kan få anerkendt et praktikophold (traineeship) fra et andet medlemsland.
 - Indførelse af regler for delvis anerkendelse (delvis adgang) til udøvelse af lovregulerede erhverv.
 - Indførelse af fælles uddannelsesprincipper (Common Training Principles).
 - Indførelse af et advarselssystem om frakendelse af retten til at udøve et erhverv og anvendelse af forfalsket dokumentation.
 - Obligatorisk anvendelse af Indre Markeds Informationssystem (IMI).
 - En fokuseret rådgivnings- og vejledningsfunktion, herunder udvidelse af servicedirektivets kvikskranker (Point of Single Contact).
 De øvrige dele af Europa-Parlamentets og Rådets direktiv 2005/36/EF af 7. september 2005 med senere ændringer gennemføres gennem sektorlovgivningen og er derfor ikke omfattet af dette lovforslag.
 Som følge af det reviderede anerkendelsesdirektiv og lovforslaget foreslås tillige ændringer, herunder konsekvensændringer, i lov om tjenesteydelser i det indre marked, lov om formidling af fast ejendom m.v., lov om landinspektørvirksomhed og lov om danskuddannelse til voksne udlændinge m.fl.
 Det reviderede anerkendelsesdirektiv skal i henhold til direktivet senest være gennemført i national ret den 18. januar 2016. Lovforslaget foreslås at træde i kraft den 1. januar 2016.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
