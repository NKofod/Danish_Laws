Den 24. juni 1985 varslede en afdeling af et fagforbund under LO  

 blokade og strejke til iværksættelse den 2. september 1985 over for en  

 uorganiseret virksomhed under henvisning til resultatløse forhandlinger om  

 oprettelse af en overenskomst.
Omkring den 13.
august 1985 blev virksomheden optaget som medlem af en  

 arbejdsgiverforening under DA.
Under fornyede forhandlinger tog virksomheden  

 kontakt til arbejdsgiverforeningen, som frarådede underskrivelsen af  

 overenskomst.
Da forbundet anså arbejdsgiverforeningens adfærd for stridende  

 mod hovedaftalens § 2, stk. 6, afholdtes fællesmøde, og i direkte tilslutning  

 hertil forhandlede afdelingen og virksomheden påny, og nu blev der  

 underskrevet overenskomst.
Antaget, at støtteforbudet i hovedaftalens § 2,  

 stk. 6 trådte i kraft ved konfliktvarslets afgivelse den 24.
juni 1985, og hverken varslet eller støtteforbudet var suspenderet  

 eller bortfaldet, fordi forhandlingerne mellem afdelingen og virksomheden  

 fortsatte.
Det fandtes ikke godtgjort, at der mellem arbejdsgiverforeningen  

 og fagforbundet var indgået aftale om, at arbejdsgiverforeningen kunne  

 deltage i forhandlingerne om en overenskomst.
Ved at arbejdsgiverforeningen  

 havde frarådet virksomheden at underskrive en overenskomst, var hovedaftalens  

 § 2, stk. 6 overtrådt.
Udtalt at en sådan overtrædelse måtte anses for en  

 alvorlig overenskomstovertrædelse.
Under hensyn til, at  

 arbejdsgiverforeningens handlemåde ikke påførte afdelingen eller dennes  

 medlemmer tab, fastsattes boden dog ikke højere end til 50.000 kr.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Plast-Industriens Arbejdsgiverforening for Arbejdsretten for brud på  

 hovedaftalens § 2, stk. 6.
 Klagerne har nedlagt påstand om dom for, at Plast-Industriens  

 Arbejdsgiverforening har brudt hovedaftalens § 2, stk. 6, ved støtte til  

 Master Plastik ApS under virksomhedens forhandlinger med  

 Specialarbejderforbundet i Danmark, og at Plast-Industriens  

 Arbejdsgiverforening tilpligtes at betale en efter rettens skøn fastsat bod  

 til Specialarbejderforbundet i Danmark.
 De indklagede har påstået frifindelse.
 Sagens nærmere omstændigheder er følgende.
 Master Plastik ApS var ikke medlem af nogen arbejdsgiverorganisation.  

 Efter at der på grundlag af en henvendelse fra Specialarbejderforbundets  

 Kastrup afdeling var blevet ført nogle forhandlinger med henblik på  

 oprettelse af en overenskomst, uden at der var blevet opnået enighed,  

 varslede afdelingen strejke og blokade mod virksomheden fra den 2. september  

 1985 ved en sålydende skrivelse af 24. juni 1985:
 »Idet vi henviser til de mellem virksomheden og underskrivende  

 fagforening førte resultatløse forhandlinger om oprettelse af en  

 lokaloverenskomst, jf. vort forslag herom, beklager vi at måtte meddele  

 følgende:
 Under forudsætning af SID's kompetente forsamlings godkendelse, vil der  

 blive etableret strejke og blokade fra og med normal daglig arbejdstids  

 begyndelse mandag den 2. september 1985.
 Vi skal samtidig orientere Dem om, at vi snarest muligt herefter vil  

 forsøge etablering af sympatistrejke, således at ingen organiserede arbejdere  

 må levere, af- og pålæsse varer til og fra Deres virksomhed.
 Vi er naturligvis til disposition - evt. sammen med vort Hovedforbund -  

 hvis De efter nærmere overvejelse ønsker at genetablere en forhandling med  

 henblik på en fredelig løsning af striden.
Evt. kontakt kan etableres telefonisk.« Efter en drøftelse den 26. juni 1985 underskrev afdelingen og virksomheden  

 et sålydende protokollat:
 »Fra og med uge 31 påbegyndes realitetsforhandling om en  

 tiltrædelsesaftale indenfor normallønsområdet.
Såfremt enighed ikke kan opnåes inden den 16. august 1985, inddrages  

 specialarbejdernes hovedforbund med den målsætning, at få oprettet en  

 tiltrædelsesaftale inden den 2. september 1985, hvor den varslede konflikt  

 ellers træder i kraft.« Plast-Industriens Arbejdsgiverforening meddelte i en skrivelse af 13.  

 august 1985 Specialarbejderforbundet i Danmark, at arbejdsgiverforeningens  

 medlemskreds var blevet udvidet med Master Plastik ApS.
Den 20. august 1985 forhandlede forbundets Kastrup afdeling og  

 virksomheden påny om oprettelse af en overenskomst.
Under forhandlingen  

 rettede virksomheden en telefonisk henvendelse til Plast-Industriens  

 Arbejdsgiverforening, og efter denne meddelte virksomhedens direktør ifølge  

 klagernes oplysninger, at han ikke måtte underskrive en overenskomst, og der  

 blev derfor ikke underskrevet en sådan.
Specialarbejderforbundet anså arbejdsgiverforeningens adfærd for at være  

 et brud på hovedaftalens § 2, stk. 6, og foranledigede fællesmøde afholdt.
På  

 fællesmødet den 21. august 1985 blev der ikke opnået enighed.
I direkte  

 tilslutning til fællesmødet forhandlede Kastrup afdelingen og virksomheden  

 påny, og der blev ved denne lejlighed underskrevet en overenskomst.
Den 4.  

 november 1985 blev klageskriftet indgivet til Arbejdsretten.
 Under domsforhandlingen den 25. november 1986 er der afgivet følgende  

 vidneforklaringer:
Tidligere næstformand i Specialarbejderforbundets Kastrup afdeling Jørn  

 Sørensen har forklaret, at afdelingen allerede i 1982-83 henvendte sig til  

 virksomheden for at få oprettet en overenskomst.
På grund af virksomhedens  

 dårlige økonomi på daværende tidspunkt blev man enige om at lade spørgsmålet  

 ligge i et par år.
I 1985 henvendte afdelingen sig påny til virksomheden, og  

 da man stadig ikke kunne få en overenskomst underskrevet, blev blokadevarslet  

 afgivet den 24. juni 1985. Under en forhandling i virksomheden den 20. august  

 1985 udtalte direktøren, at han beklageligvis ikke kunne underskrive en  

 overenskomst, fordi arbejdsgiverforeningen havde forbudt det.
Efter  

 fællesmødet den 21. august 1985 ønskede direktøren alligevel at underskrive,  

 og overenskomsten blev straks underskrevet uden andre organisationers  

 medvirken.
Gruppeformand i Specialarbejderforbundet Villy Strube har forklaret, at  

 forbundet ikke har nogen interesse i at holde arbejdsgivere uden for  

 arbejdsgiverforeningen.
Forbundets afdelinger kan selv forhandle  

 overenskomster med uorganiserede arbejdsgivere og får lov til at varsle  

 konflikt efter resultatløse forhandlinger.
Når en afdeling har varslet  

 konflikt over for en uorganiseret arbejdsgiver, får forbundets hovedkontor  

 jævnligt henvendelse fra en arbejdsgiverforening, som virksomheden har  

 indmeldt sig i efter varslets afgivelse.
Forbundet svarer da, at man vil  

 spørge afdelingen, om organisationerne må være med som bisiddere ved de  

 fortsatte forhandlinger, og undertiden finder man en løsning på denne måde.  

 Andre gange har man også måttet sige til arbejdsgiverforeningen, at den  

 blandede sig for meget i forhandlingerne, og at man derfor ville forhandle  

 med virksomheden alene.
I denne sag blev der ikke indgået nogen aftale om  

 arbejdsgiverforeningens deltagelse i forhandlingerne.
Afdelingschef Erik Kjærgaard har forklaret, at arbejdsgiverforeningen den  

 7. eller 8. august 1985 fik en henvendelse fra virksomheden.
Han gjorde  

 direktøren bekendt med hovedaftalens støtteforbud og sagde, at han - som man  

 plejede at gøre - ville henvende sig til forbundet for at få adgang til at  

 deltage i de videre forhandlinger.
Den 12. august ringede han til forbundet  

 og forsøgte at få en aftale om, at organisationerne kunne deltage i en  

 forhandling, der var aftalt til den 15. august 1985. Han fik til svar, at det  

 ikke kunne lade sig gøre den 15. august, og mødet denne dag blev derefter  

 aflyst.
Den 20. august om formiddagen fik han af sin sekretær at vide, at  

 direktør Rasmussen havde ringet og oplyst, at Kastrup afdelingen og  

 virksomheden var ved at blive enige om en overenskomst.
Han bad sin sekretær  

 meddele direktør Rasmussen, at han ikke fandt det hensigtsmæssigt, at der  

 blev indgået en overenskomst uden organisationernes medvirken, og at han  

 frarådede en underskrivelse, fordi der skulle være et møde mellem  

 organisationerne.
Under en telefonsamtale samme eftermiddag med Villy Strube  

 fik han at vide, at der ikke ville blive afholdt møde mellem  

 organisationerne, og han sagde dertil, at man så kunne afholde et fællesmøde.  

 Efter fællesmødet den 21. august kom direktør Svend Rasmussen med et  

 overenskomstudkast, som han ville skrive under, og fra  

 arbejdsgiverforeningens side måtte man svare, at når han ville skrive under,  

 så måtte han gøre det.
Det er helt sædvanligt, at arbejdsgiverforeningen i  

 lignende situationer henvender sig til Specialarbejderforbundet, og at man  

 derefter bliver enige om en løsning.
Han havde den 20. august 1985 en klar  

 forventning om, at man skulle have et møde med forbundet.
Han kendte da ikke  

 overenskomstudkastets indhold.
Direktør Svend Rasmussen, Master Plastik ApS, har forklaret, at han ved  

 sin indmeldelse i arbejdsgiverforeningen blev gjort bekendt med hovedaftalens  

 § 2, stk. 6, og fik at vide, at foreningen kun kunne være bisidder under  

 forhandlingerne og yde ham støtte, men at den ikke kunne forhandle på hans  

 vegne.
Under telefonsamtalerne den 20. august 1985 anbefalede  

 arbejdsgiverforeningen ham, at han ikke skrev under.
Han følte sig hårdt  

 presset af truslen om blokade fra den 2. september 1985, og efter fællesmødet  

 den 21. august 1985 besluttede han sig til at underskrive afdelingens  

 overenskomstforslag, fordi han fik at vide, at nye forhandlinger først kunne  

 finde sted efter den 2. september.
Klagerne har til støtte for deres påstande anført, at støtteforbudet i  

 hovedaftalens § 2, stk. 6, trådte i kraft ved afgivelsen af blokadevarslet  

 den 24. juni 1985. Da Kastrup afdelingen den 20. august 1985 forhandlede med  

 direktør Rasmussen, afviste han at underskrive en overenskomst på grund af  

 arbejdsgiverforeningens rådgivning, og arbejdsgiverforeningen har ved denne  

 rådgivning overtrådt støtteforbudet.
Der var ikke forinden indgået nogen  

 aftale om, at arbejdsgiverforeningen kunne være med ved forhandlingerne, og  

 der eksisterer ikke nogen kutyme herfor.
Det kan kun ske efter aftale i hvert  

 enkelt tilfælde.
Da der er tale om et alvorligt brud på en vigtig bestemmelse  

 i hovedaftalen, bør der pålægges arbejdsgiverforeningen bodsansvar.
De indklagede har anført, at arbejdsgiverforeningen ikke har overtrådt  

 hovedaftalens § 2, stk. 6, idet foreningen kun har givet direktør Rasmussen  

 råd, men ikke retligt forbindende pålæg om ikke at skrive under, og idet  

 foreningens rådgivning skete efter en aftale med Specialarbejderforbundet i  

 overensstemmelse med sædvanlig fremgangsmåde.
Arbejdsgiverforeningen havde  

 ingen interesse i at bryde hovedaftalens regler og har ikke haft forsæt til  

 at gøre det.
De indklagede har videre anført, at støtteforbudet ikke var trådt i kraft,  

 da Master Plastik ApS indmeldte sig i arbejdsgiverforeningen, idet  

 forhandlingerne ikke på dette tidspunkt var afsluttet som forgæves.
Dette  

 fremgår af, at forhandlingerne blev genoptaget på mødet den 26. juni 1985, og  

 at der på dette møde aftaltes yderligere forhandlinger.
Støtteforbudet må i  

 hvert fald anses for suspenderet i tiden efter dette møde.
 De indklagede har endelig henvist til, at arbejdsgiverforeningens  

 handlemåde ikke har medført tab for Kastrup afdelingen eller dennes  

 medlemmer, idet overenskomst blev underskrevet allerede den 21. august 1985.
 Arbejdsretten skal udtale:
Støtteforbudet ifølge hovedaftalens § 2, stk. 6, trådte i kraft den 24.  

 juni 1985, da blokadevarslet blev afgivet efter forudgående forgæves  

 forhandlinger.
Det forhold, at arbejdsgiveren og afdelingen derefter  

 forhandlede videre, kan ikke føre til, at varslet og dermed støtteforbudet  

 var bortfaldet eller suspenderet.
Formålet med blokadevarslet var netop at få  

 indgået en overenskomst ved at lægge pres på arbejdsgiveren under fortsatte  

 forhandlinger.
 Det er ikke under sagen godtgjort, at der mellem arbejdsgiverforeningen og  

 Specialarbejderforbundet er blevet indgået nogen aftale om, at  

 arbejdsgiverforeningen kunne deltage i forhandlingerne om indgåelsen af en  

 overenskomst.
 Arbejdsgiverforeningen frarådede den 20. august 1985 direktør Rasmussen at  

 underskrive en overenskomst, og foreningen har derved overtrådt  

 støtteforbudet i hovedaftalens § 2, stk. 6, hvorfor klagernes første påstand  

 tages til følge.
 Overtrædelse af hovedaftalens støtteforbud må anses for en alvorlig  

 overenskomstkrænkelse, og arbejdsgiverforeningen må derfor pålægges bod.  

 Under hensyn til, at arbejdsgiverforeningens handlemåde ikke påførte  

 afdelingen eller dens medlemmer noget tab, fordi overenskomst blev  

 underskrevet allerede den 21. august 1985, findes boden ikke at burde  

 fastsættes til et højere beløb end 50.000 kr.
 Sagens omkostninger, 2.000 kr., skal betales af de indklagede.
 T h i k e n d e s f o r r e t :
 Plast-Industriens Arbejdsgiverforening har brudt hovedaftalens § 2, stk.  

 6, ved støtte til Master Plastik ApS under virksomhedens forhandlinger med  

 Specialarbejderforbundet i Danmark.
 Til Specialarbejderforbundet i Danmark betaler PlastIndustriens  

 Arbejdsgiverforening en bod på 50.000 kr.
 Sagens omkostninger, 2.000 kr., betales af indklagede.
 (* 1) Henvisninger: Per Jacobsen, s.139 (note 15), s.455 (note 150),  

 Hasselblach Kollektivarbejdsretten, s.120, Christensen og Sørensen s. 136,  

 Rise og Degerbøl s.85-86, K 8147 (A 1977, s.180), K 7601 (A 1976, s.40).
