Pressenævnets kendelse i sag nr. 2019-80-0383 Afvisning af klage over newsbreak.dk på grund af fristoverskridelse En person klagede over en artikel bragt af netavisen newsbreak.dk.
Da klagen var indbragt for Pressenævnet efter udløbet af tolv-ugers klagefristen, blev klagen afvist uden nærmere behandling.
 [Klager] har klaget til Pressenævnet over artiklen Så indviklet er Guldfeberen, Aladdins Wish og alle de andre, som blev bragt den 12. marts 2019 af netavisen newsbreak.dk, idet han mener, at god presseskik er tilsidesat.
 Klagen er modtaget i Pressenævnet den 17. oktober 2019.
Den påklagede artikel indeholder kritisk omtale af Facebook-siderne Guldfeberen, Aladdins Wish og en række andre sider, som reklamerer med konkurrencer og auktioner.
Artiklen indeholder endvidere oplysninger om, at Facebook-sidernes CVR-registreringer er uigennemskuelige.
[Klager] har til støtte for klagen anført, at han, som ejer af flere af de i artiklen omtalte Facebook-sider, ikke har en juridisk forbindelse til siden Guldfeberen, som ligeledes omtales i artiklen. [Klager] har endvidere anført, at der er tale om injurier og chikane.
Artiklen har efterfølgende haft store konsekvenser for [Klager], navnlig at det har kostet ham en enorm omsætning sidste år, samt at han er blevet forfulgt og chikaneret på anmeldelsessiden Trustpilot.dk.
 Pressenævnets formand, Hanne Schmidt, udtaler:
En klage over tilsidesættelse af god presseskik kan indgives til mediet eller direkte til Pressenævnet.
I begge tilfælde er klagefristen tolv uger fra offentliggørelsen.
Fristen for at klage til Pressenævnet over mediets afgørelse er 12 uger efter modtagelsen af afgørelsen, jf. medieansvarsloven § 34, stk. 2.
 Klagen vedrører en artikel bragt på netavisen newsbreak.dk den 12. marts 2019, og klager har først klaget til Pressenævnet den 17. oktober 2019. Da klagen er indgivet efter 12-ugers klagefristens udløb, afvises den som for sen, jf. medieansvarsloven § 43, stk. 3.
Det tilføjes, at Pressenævnet ikke kan behandle spørgsmål vedrørende erstatning.
Disse forhold henhører under domstolene.
