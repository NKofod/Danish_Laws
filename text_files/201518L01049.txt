Ændringsforslag stillet den 2. juni 2016 Ændringsforslag til 3. behandling af Forslag til lov om ændring af lov om kommunal udligning og
generelle tilskud til kommuner (Nedsættelse af færgetakster for biler, passagerer m.v. til og fra visse øer) [af social- og indenrigsministeren (Karen Ellemann)]:
Til § 1 Af Roger Matthisen (ALT):
 1) I det under nr. 1 foreslåede § 21 b, stk. 7, ændres ordene »ordningens administration,« til: »inddragelse af lokale forhold og ordningens administration,«.
[Dialog med småøerne] Bemærkninger Til nr. 1 Det fremgår af lovforslagets bemærkninger, at kommunerne får stor fleksibilitet i tilrettelæggelsen af ordningen.
Kommunerne kan selv inden for den fastlagte overordnede tidsramme træffe beslutning om de perioder, hvor færgebilletterne nedsættes.
Desuden vil nedsættelsen af færgetakster for passagerbefordring ske med udgangspunkt i billetstrukturen for den enkelte færgerute.
Beslutningen om, hvorledes tilskuddet skal fordeles på de forskellige billettyper, træffes således lokalt.
Det fremgår videre af lovforslagets bemærkninger, at der med hjemmel i det foreslåede § 21 b, stk. 7, vil blive fastsat nærmere regler om ordningens administration, og at udgangspunktet for den nærmere udmøntning af ordningen er, at den skal være enkel og let administrerbar.
Den konkrete tilrettelæggelse af ordningen kan mest hensigtsmæssigt ske i den enkelte kommune med udgangspunkt i lokale forhold.
 Sammenslutningen af Danske Småøer har i en henvendelse til udvalget understreget vigtigheden af, at det indskrives i loven, at den kommunale tilrettelæggelse af ordningen skal ske i samarbejde med øboerne, således at intentionen bag ordningen om at skabe vækst og udvikling kommer til at ske i dialog med øboerne.
Alternativets ændringsforslag imødekommer dette ønske fra Sammenslutningen af Danske Småøer.
Det indskrives med ændringsforslaget i selve lovteksten, at ministeren bl.a. skal fastsætte nærmere regler om at sikre inddragelse af lokale forhold ved ordningens udformning, hvorved forstås, at ordningen skal udformes i dialog med beboerforeningerne og andre foreninger og udvalg m.v., som varetager og beskæftiger sig med småøernes forhold.
Tilføjelsen til bemyndigelsesbestemmelsen er således målrettet kommuner med småøer, men ikke selvstændige ø-kommuner.
