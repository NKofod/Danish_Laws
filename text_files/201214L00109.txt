Betænkning afgivet af Beskæftigelsesudvalget den 5. november 2012 Betænkning over Forslag til lov om akutjob og jobpræmie til arbejdsgivere [af beskæftigelsesministeren (Mette Frederiksen)]:
1. Ændringsforslag Der er stillet 8 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1-7. Beskæftigelsesministeren har stillet ændringsforslag nr. 8.
2. Udvalgsarbejdet Lovforslaget blev fremsat den 30. oktober 2012 og var til 1. behandling den 2. november 2012. Lovforslaget blev efter 1. behandling henvist til behandling i Beskæftigelsesudvalget.
Dispensation fra 30-dages-reglen Beskæftigelsesministeren har i den skriftlige fremsættelse anbefalet, at lovforslaget hastebehandles.
Det indebærer bl.a., at Folketinget dispenserer fra reglen i Folketingets forretningsorden om, at der skal gå 30 dage fra lovforslagets fremsættelse til dets vedtagelse.
Ministeren har begrundet anbefalingen ved svar på BEU alm. del  spørgsmål 48.
 Udvalget indstiller, at lovforslaget kommer til 3. behandling tidligere end 30 dage efter lovforslagets fremsættelse.
Dispensation fra § 8 a, stk. 2, i Folketingets forretningsorden Udvalget indstiller herudover, at Folketinget dispenserer fra reglen i forretningsordenen om, at 2. behandling af lovforslaget ikke må finde sted, før 2 dage efter at offentliggørelsen af betænkningen har fundet sted.
Møder Udvalget har behandlet lovforslaget i 1 møde.
Høring Lovforslaget blev samtidig med fremsættelsen sendt i høring.
Den 2. november 2012 sendte beskæftigelsesministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Rejsearbejder.dk.
 Beskæftigelsesministeren har over for udvalget kommenteret den skriftlige henvendelse.
Samråd Udvalget har stillet 4 spørgsmål til beskæftigelsesministeren til mundtlig besvarelse.
Ministeren har besvaret spørgsmålene i et åbent samråd med udvalget den 5. november 2012.
Spørgsmål Udvalget har stillet 30 spørgsmål til beskæftigelsesministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, SF og RV) indstiller lovforslaget til vedtagelse med det af beskæftigelsesministeren stillede ændringsforslag.
Flertallet vil stemme imod de af EL stillede ændringsforslag.
 Socialdemokratiets, Socialistisk Folkepartis og Radikale Venstres medlemmer af udvalget finder det afgørende, at der iværksættes en særlig og massiv indsats for de mange, der risikerer at miste dagpengeretten i første halvår af 2013 på grund af overgangen til den vedtagne dagpengereform kombineret med svage konjunkturer.
 S, SF og RV finder det derfor afgørende, at Folketinget lovgivningsmæssigt støtter op om den aftale, som regeringen har indgået med arbejdsgiverrepræsentanter i den private og den offentlige sektor om tilvejebringelse af 12.500 akutjob.
S, SF og RV finder det prisværdigt, at danske virksomheder udviser samfundssind og tager et medansvar for at hjælpe gruppen af udfaldstruede dagpengemodtagere i arbejde.
Med 700.000 jobskift i Danmark årligt finder S, SF og RV det helt rimeligt, at 12.500 af dem målrettes langtidsledige, som er i risiko for snart at miste retten til dagpenge.
S, SF og RV konstaterer, at lovforslaget om akutjob generelt ligger i forlængelse af regeringens fokus på at skabe arbejdspladser og hjælpe ledige i job eller uddannelse.
Lovforslaget lægger sig specifikt i forlængelse af regeringens akutpakke til 332 mio. kr., der sætter fokus på jobformidling, giver støtte til jobsøgning og særlig ret til aktiveringstilbud.
Dansk Folkepartis medlemmer af udvalget indstiller lovforslaget til vedtagelse.
DF finder det dog kritisabelt, at man på den måde tilgodeser en bestemt gruppe ledige frem for andre, der også har et problem med ledighed.
Det drejer sig om nyuddannede og kontanthjælpsmodtagere, der også har brug for hjælp til at få et arbejde.
Desuden kan der sås tvivl om effekten af akutjobpakken.
DF mener stadig, at der med baggrund i krisen er behov for en yderligere forlængelse af dagpengeperioden på ½ år.
Men da alternativet tilsyneladende er, at regeringen ikke vil være med til en sådan forlængelse, finder DF det rimeligt at støtte en akutjobpakke.
På samme måde støttede Dansk Folkeparti også den tidligere akutpakke.
DF finder det dog beklageligt, at statsministeren tilsyneladende fra starten oversolgte akutjobpakken og dermed skabte tvivl om effekten af den.
Et mindretal i udvalget (V) vil redegøre for sin stilling til lovforslaget ved 2. behandling.
Mindretallet vil stemme for det af beskæftigelsesministeren stillede ændringsforslag og imod de af EL stillede ændringsforslag.
Et andet mindretal i udvalget (LA og KF) indstiller lovforslaget til forkastelse ved 3. behandling.
Mindretallet vil stemme for det af beskæftigelsesministeren stillede ændringsforslag og imod de af EL stillede ændringsforslag.
 Et tredje mindretal i udvalget (EL) indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (EL):
 1) Paragraffen affattes således:
»§ 1. Loven finder anvendelse på ledige medlemmer af en arbejdsløshedskasse, hvis dagpengeret udløber inden for højst 13 uger.« [Begrænsning af tidsrum for akutjob udgår] Til § 2 2) I stk.1,1. pkt., ændres »kan« til: »skal«.
[Opslag af stillinger skal ikke være frivilligt] 3) I stk.1, 1. pkt., ændres »13 ugers varighed« til: »481 timers varighed«.
[Ansættelsesperioderne bør angives i timer, ikke uger] Til § 3 4) I stk.1, 2. pkt., ændres »26 uger« til: »962 timer«, og »52 uger« ændres til: »1.924 timer«.
[Konsekvensændring] 5) I stk. 2, nr. 4, ændres »26 ugers« til: »962 timers«.
[Konsekvensændring] Til § 4 6) »13 uger« ændres til: »481 timer«, og »26 uger« ændres til: »962 timer«.
[Konsekvensændring] Til § 5 7) I stk.3 ændres »26 ugers« til: »962 timers«, og »26 uger eller 52 uger« ændres til: »962 timer eller 1.924 timer«.
[Konsekvensændring] Til § 7 Af beskæftigelsesministeren, tiltrådt af udvalget:
 8) Stk. 2 affattes således:
»Stk. 2. Hvis jobpræmien er udbetalt med urette, jf. stk. 1, har arbejdsløshedskassen ret til refusion, medmindre udbetalingen skyldes arbejdsløshedskassens fejl, eller arbejdsløshedskassen vidste eller burde vide, at udbetalingen var uretmæssig.« [Arbejdsløshedskassernes udvidede ret til refusion] Bemærkninger Til nr. 1 Loven fremmer et solidarisk princip om at tage særlig hensyn til arbejdsløse, der står overfor at miste retten til dagpenge.
Dette princip vil Enhedslisten gerne fremme gennem sine ændringsforslag.
 Loven bør gælde uden tidsbegrænsningen til den 1. juli 2013, idet der også efter denne dato som følge af dagpengeforringelserne fra 2010 vil være ledige, som mister retten til dagpenge.
Til nr. 2 Arbejdsgiverens forpligtelse til at anmelde alle job skal være bindende, så den ikke alene hviler på god vilje fra arbejdsgivernes side.
Der er desuden ikke tradition for i dansk lovgivning at arbejde med hensigter.
Til nr. 3-7 Ansættelsesperioderne bør opgives i timer og ikke i halve og hele år.
A-kassereglerne beregner konsekvent perioderne i timer.
Den arbejdsløse genoptjener sine dagpenge i timer.
Da mange forårsmåneder indeholder færre timer end en gennemsnitsmåned, er opgivelsen i timer mest retfærdig.
Til nr. 8 Den foreslåede affattelse af § 7 i lovforslaget kan betyde, at arbejdsløshedskassen risikerer at miste statsrefusionen for den udbetalte præmie i sager, hvor udbetalingen skyldes fejl eller urigtige oplysninger fra arbejdsgivere.
 Det skyldes, at der ved udmøntningen af reglerne om jobpræmie, herunder reglerne om arbejdsløshedskassernes ret til refusion og tilbagebetaling af med urette modtaget jobpræmie, er valgt at benytte de regler og principper, der er gældende for arbejdsløshedsdagpenge, jf. lovforslagets § 6 og særlig § 7.
 Det er ikke hensigtsmæssigt, at arbejdsløshedskasserne risikerer at ifalde et økonomisk ansvar for forhold, som kassen ikke har mulighed for at kontrollere.
Det foreslås derfor, at lovforslagets § 7, stk. 2, affattes således, at arbejdsløshedskassen som udgangspunkt får ret til refusion for udgifter til jobpræmie, selv om denne er udbetalt med urette.
Det gælder f.eks., hvis arbejdsgiveren har afgivet urigtige oplysninger om arbejdets omfang eller varighed.
 Det foreslås dog, at arbejdsløshedskassen ikke får ret til refusion, i det omfang den uberettigede udbetaling skyldes arbejdsløshedskassens fejl, eller arbejdsløshedskassen vidste eller burde vide, at udbetalingen var uretmæssig.
Ane Halsboe-Larsen (S) Bjarne Laustsen (S) Jens Joel (S) Jan Johansen (S) René Skau Björnsson (S) Lennart Damsbo-Andersen (S) fmd.
Pernille Rosenkrantz-Theil (S) Nadeem Farooq (RV) Andreas Steenberg (RV) Eigil Andersen (SF) Jesper Petersen (SF) Ole Sohn (SF) Finn Sørensen (EL) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 46 Bilagsnr.
