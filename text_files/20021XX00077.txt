Skriftlig fremsættelse (6. november  

 2002) Økonomi- og erhvervsministeren Herved tillader jeg mig for Folketinget at  

 fremsætte:
Forslag til lov om støttede private  

 ungdomsboliger (Lovforslag nr.
L 56).
Regeringen vil styrke vækst, velfærd og  

 fornyelse.
Det gælder også på boligområdet.
Det er  

 regeringens mål at få styrket det danske boligmarked.
Regeringen  

 har derfor med sit udspil "Vækst og fornyelse på  

 boligmarkedet" fra den 26. august 2002 og med aftalen af 15. oktober  

 2002 med S, DF, RV og KRF om flere og bedre boliger igangsat en samlet  

 boligpolitisk indsats, der skal bidrage til at tilvejebringe en bedre balance  

 på boligmarkedet.
Der er enighed om en flerårig indsats for at  

 skaffe flere boliger til unge, flere boliger til handicappede, flere private  

 udlejningsboliger og flere almene boliger, herunder ældreboliger.
Det  

 er målet, at der i de kommende 5 år påbegyndes over 20.000  

 nye boliger årligt.
Hensigten med lovforslaget er at imødegå  

 overefterspørgslen efter boliger til unge under uddannelse og medvirke  

 til at sikre en holdbar boligsituation for denne gruppe på  

 længere sigt.
Hensigten er videre at give flere udvekslingsstuderende  

 mulighed for at få en bolig, mens de opholder sig i Danmark, da det er  

 en forudsætning for, at flere danske studerende kan komme til at  

 studere i udlandet.
 Det foreslås med den afsatte pulje på 1 mia.  

 kr. at give tilskud til private bygherrers etablering af ungdomsboliger i  

 områder med stor koncentration af større  

 uddannelsesinstitutioner.
Tilskuddene finansieres fuldt ud af staten og fordeles til  

 det enkelte projekt efter ansøgning, som et engangstilskud.  

 Ansøgningerne sammenlignes med henblik på at udvælge de  

 projekter, som lever op til de stillede krav, og som   under hensyntagen til  

 kvalitet, beliggenhed og huslejeniveau   kan bygge til laveste støtte  

 pr. boligenhed.
Huslejeniveauet skal svare til lejen for tilsvarende almene  

 ungdomsboliger.
Der afsættes 1 mia. kr. over de næste 5  

 år til ordningen.
Pengene fordeles med 100 mio. kr. i 2003 og 225 mio.  

 kr. om året i 2004-2007.
Til statslig administration af ordningen afsættes  

 der 1,3 mill. kr. i hvert af årene 2003-2007. Udgifterne til sagkyndig  

 bistand og evaluering skønnes at udgøre 3 mill. kr. i hvert af  

 årene 2003-2007. Hertil kommer merudgifter på 2,5 mio. kr. i 2003  

 til tilretninger i informations- og forvaltningssystemet BOSSINF.  

 Merudgifterne på i alt 4,3 mio. kr. til administration og sagkyndig  

 bistand i perioden 2003-2007 samt merudgifter på 1,9 mio. kr. i 2003 i  

 forbindelse med tilretninger i BOSSINF vil kunne afholdes af den på  

 finanslovsforslaget afsatte bevilling til ungdomsboliger.
For kommunerne vil  

 der blive en administrativ merbelastning.
De kommunaløkonomiske  

 konsekvenser skal forhandles med de kommunale parter.
Ordningen skønnes at give en meraktivitet i bygge-  

 og anlægssektoren svarende til i alt godt 3.500 private ungdomsboliger  

 i den 5-årige periode.
Investeringerne vurderes ikke at føre til  

 flaskehalse i sektoren.
Forslaget indeholder ikke væsentlige administrative  

 konsekvenser for erhvervslivet og skønnes ikke at have  

 miljømæssige konsekvenser.
Forslaget indeholder ingen EU-retlige  

 aspekter.
 Det foreslås, at lovforslaget træder i kraft  

 den 1. januar 2003.
 Idet jeg henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
