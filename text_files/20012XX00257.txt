Skriftlig fremsættelse (4. april  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af afskrivningsloven  

 og ligningsloven (Afskrivning af kunstkøb og skattefrihed for visse  

 hæderspriser).
(Lovforslag nr.
L 188).
Formålet med dette lovforslag er at udvide  

 afskrivningsretten for kunstnerisk udsmykning samt at fritage  

 hæderspriser til kunstnere for beskatning.
Herved forbedres  

 vilkårene for kunstnere, og det gøres mere attraktivt for  

 virksomheder at investere i kunst.
Som det fremgår af regeringsgrundlaget, vil  

 regeringens kulturpolitik bygge på frisind, forskellighed og  

 fællesskab.
Regeringen lægger vægt på at skabe gode  

 rammer for kunsten og kulturen samtidig med, at befolkningen får adgang  

 til et rigt, varieret og mangfoldigt kulturudbud.
Kulturpolitikken skal  

 hermed sikre, at alle har lige adgang til den danske kulturarv og til den  

 nyeste kunst.
Regeringen ønsker således at forbedre  

 vilkårene for kunstnerne.
Det er regeringens opfattelse, at forbedringen i  

 kunstnernes vilkår udformes mest hensigtsmæssigt ved at stimulere  

 efterspørgslen efter kunst.
Regeringen foreslår derfor at udvide  

 virksomhedernes adgang til at afskrive kunstnerisk udsmykning således,  

 at det bliver muligt for virksomheder at afskrive udgifter til kunstnerisk  

 udsmykning af erhvervsbygninger.
 Kunst på arbejdspladsen vil samtidig øge  

 befolkningens adgang til den nyeste kunst, og kan fremme trivselen for  

 medarbejderne via et godt miljø samtidig med, at kunstnerne får  

 bedre vilkår at udøve deres kunst under.
Samtidig fritages hæderspriser til kunstnere for  

 beskatning.
Det er en forudsætning, at prisen gives som en anerkendelse  

 af modtagerens fortjenester.
Dette vil yderligere medvirke til at forbedre  

 kunstnernes vilkår.
 Lovforslaget har af hensyn til den politiske afklaring  

 ikke kunnet fremsættes inden den 1. april 2002.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Folketingets velvillige  

 behandling.
