Skriftlig fremsættelse (20. januar 2021) Uddannelses- og forskningsministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af SU-loven (Forhøjelse af fribeløb og forlængelse af bestemmelser om udvidede SU-lånemuligheder som følge af covid-19) (Lovforslag nr.
L 140) Lovforslaget har til formål at følge op på aftale af 16. december 2020 mellem regeringen (Socialdemokratiet) og Venstre, Radikale Venstre, Socialistisk Folkeparti, Enhedslisten, Konservative og Alternativet om tillæg til aftale om genåbning af generelle kompensationsordninger.
Det følger blandt andet af aftalen, at uddannelsessøgende, som måtte få en særlig høj indkomst i 2021 på grund af deltagelse i covid-19-beredskabet, ikke af den grund skal risikere at få et krav om tilbagebetaling af SU.
Derfor ønsker aftalepartierne at videreføre muligheden for at søge om forhøjet fribeløb for indtægt fra deltagelse i covid-19-beredskabet i 2021, lige som det har været muligt i 2020.
 Det foreslås derfor, at fribeløbet for støtteåret 2021 for uddannelsessøgende, der deltager i samfundskritiske funktioner i forbindelse med beredskab i forhold til covid-19, efter ansøgning kan forhøjes med den indtægt, som den uddannelsessøgende modtager herfor, ligesom det har været gældende for støtteåret 2020.
 Det foreslås endvidere, at ophævelsestidspunktet for alle ændringer af SU-loven fra foråret 2020 vedrørende øgede lånemuligheder rykkes fra den 1. marts 2021 til den 1. august 2021. De forslåede ændringer vil muliggøre, at uddannelsessøgende, der er i lønnet praktik som led i deres videregående uddannelse, vil kunne få udbetalt forhøjet lån for perioden fra november 2020 til februar 2021, selvom de først er tilbage på den SU-berettigende del af uddannelsen og modtager SU igen efter februar 2021. De foreslåede ændringer vil endvidere medføre, at uddannelses- og forskningsministerens bemyndigelser til at fastsætte regler om, at de udvidede lånemuligheder også skal gælde i yderligere måneder end dem, der er fastsat i loven, forlænges fra den 1. marts 2021 til den 1. august 2021. Det er som efter gældende ret hensigten, at ministeren vil kunne fastsætte regler i bekendtgørelse om, at de udvidede lånemuligheder for uddannelsessøgende gælder i andre måneder, hvis konsekvenserne af covid-19 vurderes at nødvendiggøre dette.
Et udkast til lovforslag er ikke forinden fremsættelsen sendt i høring.
Lovforslaget er samtidig med fremsættelsen sendt i høring med frist den 27. januar 2021.
 Lovforslaget foreslås at træde i kraft den 28. februar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
