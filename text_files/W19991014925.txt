Kendelse fra Pressenævnet i sag nr.  

 24/1993 Foreningen Stop Stor-moskeen v/formand [A] har klaget til  

 Pressenævnet over, at Ritzaus Bureau har givet afslag på en  

 anmodning om genmæle over for et telegram, der blev udsendt den 10.  

 marts 1993. Klageren finder endvidere, at Ritzaus Bureau har overtrådt  

 god presseskik.
Telegrammet handlede om, at Nationalpartiet-Danmark havde  

 sendt et brev til et entreprenørfirma, der havde vundet en licitation  

 om opførelse af flygtningebyer for Indenrigsministeriet.
I brevet  

 opfordrede nationalpartiet entreprenørfirmaet til at opgive projektet,  

 "mens der endnu er tid til at redde firmaets anseelse." Denne og andre  

 passager i brevet havde fået entreprenørfirmaet til at rette  

 henvendelse til sin interesseorganisation, der havde meldt partiet til  

 politiet.
 Telegrammet sluttede således:
"Entreprenørerne har tidligere prøvet at  

 modtage breve fra partiet, da der var planer om at opføre en  

 moské i København.
Men foreningen betegner brevet til  

 Højgaard & Schultz som det groveste af alle de breve, man har  

 modtaget." Til støtte for klagen er det anført, at  

 denne formulering giver indtryk af, at planerne om opførelse af en  

 moské er opgivet.
Klageren mener ikke, at planerne er opgivet og har  

 til støtte herfor fremlagt en skrivelse af 26. januar 1993 fra  

 Forsvarsministeriet til klageren, hvori det bl.a. hedder:
"ad 1. Har muslimerne opsagt deres kontrakt?  

 Forsvarsministeriet har ikke modtaget nogen tilkendegivelser herom fra det  

 Islamiske Kulturcenter, med hvem kontrakten er indgået." Ritzaus Bureaus misinformation har efter klagerens  

 opfattelse betydet, at meget arbejde hos klageren er spildt, og at klageren  

 har lidt et stort økonomisk tab.
 Klageren har derfor anmodet om følgende  

 genmæle:
"På foranledning/vegne af Foreningen Stop  

 Stormoskeen, V/formanden [A], som i forbindelse med udlejningen af den  

 såkaldte "Moskegrund" har stævnet forsvarsministeriet ved  

 landsretten for overtrædelse af grundlovens § 46 stk. 2 m. flere,-  

 Meddeler Ritzaus Bureau, at i en telegrammeddelelse af 10. marts 1993 forekom  

 der en misvisende ordstilling der kunne give befolkningen det indtryk, at det  

 planlagte byggeri af en Stor-moské på Amager ikke ville blive  

 gennemført.
Ritzaus Bureau beklager fejltagelsen.
------------" I tilknytning til genmælespørgsmålet  

 har klageren fundet, at Ritzaus Bureau tillige har overtrådt god  

 presseskik, idet kontrol af oplysningernes rigtighed er blevet undladt.  

 Kontrol kunne i den foreliggende sag have været foretaget blot ved en  

 opringning til Forsvarsministeriet.
I en udtalelse om klagen har Ritzaus Bureau anført,  

 at formuleringen "..... da der var planer ...." er knyttet til de tidligere  

 breve, der er nævnt i samme afsnit.
Formuleringen indebærer ikke  

 nødvendigvis, at der ikke er planer på nuværende  

 tidspunkt.
Bureauet har endvidere anført, at bemærkningen kun er  

 en sidebemærkning, der har relation til en anden og tidligere  

 begivenhed end det, der er telegrammets genstand, nemlig byggeri af  

 flygtningebyer.
 Bureauet har endelig gjort gældende, at  

 bemærkningen ikke opfylder betingelsen i medieansvarslovens § 36, om at  

 den skal være egnet til at påføre økonomisk eller  

 anden skade af betydning.
 Følgende nævnsmedlemmer har deltaget i sagens  

 behandling: Else Mols, Henrik Antonsen, Kate Bluhme og Preben  

 Sørensen.
 Pressenævnet udtaler:
 De oplysninger i telegrammet, som omhandler  

 opførelse af en moské i København, er ikke egnet til at  

 påføre klageren økonomisk eller anden skade af betydning.  

 Pressenævnet tiltræder derfor, at Ritzaus Bureau har meddelt  

 afslag på anmodningen om genmæle.
 Pressenævnet finder endvidere ikke, at Ritzaus  

 Bureau har overtrådt god presseskik.
 Afsagt den 8. juni 1993.
