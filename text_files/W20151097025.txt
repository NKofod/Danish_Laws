Ligebehandlingsnævnets afgørelse om køn - adgangsbegrænsning - ej medhold J. nr. 7100675-12 Klagen drejede sig om forskelsbehandling i forbindelse med, at et fitnesscenter afholdt et arrangement, der kun var for centrets "mandeklub". Det følger af ligestillingsloven, at loven ikke hindrer forskelsbehandling af det ene køn, hvis det er begrundet i et legitimt mål, og midlerne til at opfylde dette mål er hensigtsmæssige og nødvendige.
 Klager fik derfor ikke medhold i sin klage.
 Klagen drejer sig om påstået forskelsbehandling på grund af køn i forbindelse med, at et fitnesscenter afholdt et sportsarrangement, der var forbeholdt mænd.
Ligebehandlingsnævnets afgørelse Det var ikke i strid med ligestillingsloven, at indklagede afholdt et sportsarrangement kun for mænd.
Sagsfremstilling Der er klaget over, at et fitnesscenter afholdte et sportsarrangement, der var forbeholdt mænd.
Parternes bemærkninger Klager påstår, at der er tale om forskelsbehandling, når kun mænd må deltage i et arrangement, hvor deltagerne kan komme på militærforhindringsbane.
 Klager finder det diskriminerende, at hun ikke har de samme muligheder som mænd, når de betaler samme kontingent.
Klager har oplyst, at der skulle betales et ekstra beløb udover kontingentet for at deltage.
Klager finder det dog stadig diskriminerende, da indklagede nægter kvinder at deltage.
Klager har via mail spurgt indklagede, om det var muligt at tilmelde sig arrangementet, selvom hun ikke var mand.
Klager fik hertil følgende svar:
". . . Det er desværre ikke muligt, som kvinde at deltage i Mandeklubben.
Mandeklubben er, som navnet beskrive, en klub for mænd, og den fungerer som hold, og det er tiltænkt at det skal være en kvindefri zone, hvor mænd kan træne med ligesindet. ." Indklagede har ikke svaret på nævnets henvendelser.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn inden for og uden for arbejdsmarkedet.
 Det fremgår af bemærkningerne til ligestillingsloven, at loven ikke er til hinder for forskelsbehandling af det ene køn, hvis det er begrundet i et legitimt mål og midlerne til at opfylde dette mål er hensigtsmæssige og nødvendige.
 Et legitimt mål kan eksempelvis være tilrettelæggelse af sportsaktiviteter, som kun det ene køn har adgang til.
 Ligebehandlingsnævnet finder, at de midler som indklagede har brugt for at opnå dette mål er hensigtsmæssige og ikke går ud over, hvad der er nødvendigt.
 Nævnet finder herefter, at indklagede ikke har handlet i strid med ligestillingsloven ved at have et sportsarrangement kun for mænd.
 Klager får derfor ikke medhold i sin klage.
