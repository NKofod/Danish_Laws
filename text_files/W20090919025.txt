Pressenævnets kendelse i sag nr. 2009-6-0805 Boligforeningen [K] har ved afdelingsbestyrelsesformand Helle Hansen klaget til Pressenævnet over et indslag på Danmarks Radio den 13. december 2008, idet Danmarks Radio har afvist at bringe et genmæle.
1 Sagsfremstilling Danmarks Radio bragte den 13. december 2008 indslaget Minister åbner for øget overvågning, hvoraf følgende fremgik, idet det bemærkes, at Boligforeningen [K] (Brabrand Boligforenings afd. [nummer]) og den selvejende institution Hejredalskollegiet begge administreres af Brabrand Boligforening:
Studievært: Boligforeninger vil have udendørs videoovervågning for at forhindre hærværk og vold.
Hidtil har videoovervågninger været forbeholdt politiet, men både justitsministeren og oppositionen er klar til at ændre på det.
 René Skau Björnsson, boligordfører, Soc.dem. (af baggrundbilledet fremgår boligblokke, [K]s boligblokke): Det, der kunne være oplagt, det var jo at videoovervåge parkeringspladsen.
 Speak: Brabrand Boligforening har store problemer med hærværk, ildspåsættelser og vold, og de mener, at videoovervågning kan løse mange af deres problemer.
René Skau Björnsson: Det kunne også være affalds-øerne [fremgår af skærmbilledet], hvor vi her har en af dem.
Og hvor vi også af og til har brande.
 Speak: René Skau Björnsson er bestyrelsesmedlem i foreningen og samtidig boligordfører for Socialdemokratiet.
René Skau Björnsson: Og jeg hører fra rigtig mange beboere, at de gerne vil have den tryghed, der ligger i.
De føler sig utrygge ved at gå ud, og der er det jo en mulighed at åbne op for, at man kan videoovervåge større områder.
 Reporter: Vi kender videoovervågning som tankstationer som her og fra banker, men ifølge loven er det ikke lovligt for boligforeninger at overvåge deres borgere, men det problem vil justitsministeren se nærmere på.
 Speak: Hvis de får lov, kan Brabrand Boligforening spare rigtig mange penge på videoovervågning.
René Skau Björnsson (af baggrundsbilledet fremgår boligblokke, Hejredalskollegiets boligblokke): Vi har lige truffet en beslutning her i sidste uge om at skulle bruge 250.000 på at have døgnvagt her mellem jul og nytår.
Altså ti dages døgnvagt på området.
Og der tror jeg på, at opsætning af kameraer/videoovervågning vil gøre, at vi i hvert fald vil kunne spare nogle af beboernes penge der.
 Afdelingsbestyrelsesformand i [K], Helle Hansen, anmodede ved brev af 14. december 2008 Danmarks Radio om at få bragt følgende genmæle:
I TV Avisen i aftes, lørdag den 13. december, bragte vi et indslag om, at justitsministeren ser nærmere på videoovervågning i udsatte boligområder.
Indslaget kunne efterlade seerne med den opfattelse, at boligafdelingen [K] ved Århus 10 dage i juleferien skal have professionelle vagter til at holde opsyn til en pris af 250.000 kroner.
Dette var desværre en forkert oplysning.
Det er det nærliggende gymnasium, Hejredalskollegiet, der har valgt at købe professionelle vagter til at holde opsyn i juleferien.
I [K] er beboerforeningen tværtimod klar med at sende frivillige voksne på gaden i forbindelse med indsatsen Nabo til nabo, som 17 dage i juleferien sammen med en håndfuld kommunale opsøgende medarbejdere, hver aften går på gaden for at være med til at skabe tryghed i området. Danmarks Radio afslog ved brev af 18. februar 2009 anmodningen om et genmæle.
2 Parternes synspunkter 2.1 [K]s synspunkter Helle Hansen har anført, at selv om [K] kun indirekte er med i indslaget, lader billederne af René Skau Björnsson foran blokken ikke seerne i tvivl om, at det er [K], han taler om.
Det er imidlertid på kollegiet, man køber professionelle vagter til at holde opsyn i ti dage (hvor beboerne angiveligt var på juleferie). [K]s egne beboere gik frivilligt rundt og skabte derved tryghed.
Det kræver et særdeles godt kendskab til sagen at vide, at René Skau Björnsson som Brabrand Boligforenings repræsentant i bestyrelsen i Hejredalskollegiet taler om kollegiet.
Hejredalskollegiet ligger geografisk tæt på [K].
 Brabrand Boligforenings formand har fortalt, at han dagen efter indslaget blev kontaktet af to afdelingsformænd, der bad ham forklare, hvorfor boligforeningen skulle betale 250.000 kroner for vagter i [K]. [K] kan lide skade af indslaget, fordi det er med til at stigmatisere området som et sted, hvor der er behov for videoovervågning.
2.2 Danmarks Radios synspunkter Danmarks Radio har anført, at første del af interviewet med René Skau Björnsson er optaget omkring i [K]. [K] nævnes imidlertid ikke ved navn, og seerne skal således være stedkendt for at vide, hvor René Skau Björnsson befinder sig.
Det er Hejredalskollegiet, der har anvendt 250.000 kr. på vagter.
Dette nævnes ikke i indslaget, men det nævnes heller ikke, at det skulle være [K].
Brabrand Boligforening har ikke gjort indsigelse mod indslaget.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Thomas Rørdam, Jan Kristensen, Lene Sarup og John Meinert Jacobsen.
 Det følger af medieansvarsloven § 36, stk. 1, at anmodning om genmæle i massemedierne over for oplysninger af faktisk karakter, som er egnet til at påføre nogen økonomisk eller anden skade af betydning, og som er blevet bragt i et massemedie, skal tages til følge, medmindre oplysningernes rigtighed er utvivlsom.
Pressenævnet finder, at indslaget fejlagtigt kan give indtryk af, at det var i [K], at der var anvendt 250.000 kroner på professionelle vagter i ferieperioden, uanset at det rettelig var i den selvejende institution Hejredalskollegiet.
Nævnet finder imidlertid, at den fejlagtige oplysning, ikke har været egnet til at påføre boligafdelingen skade af betydning.
Nævnet har herved lagt vægt på, at der også i [K] har været problemer med hærværk m.v., således at man har fundet det nødvendigt at etablere en frivillig patruljeringsordning, og at [K] ikke nævnes ved navn i indslaget.
 Efter det anførte har [K] ikke krav på at få bragt et genmæle.
