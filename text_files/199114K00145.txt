Nr BTL 145 Betænkning over Forslag til lov om ændring af lov om forbud mod handel med  

 Den Sydafrikanske Republik   

 Nr L 145 1991-92, 1. samling Afgivet af Udenrigsudvalget Afgivet: 19920218 Udvalget har behandlet lovforslaget i nogle møder og har herunder stillet  

 spørgsmål til udenrigsministeren, som denne har besvaret skriftligt.
Nogle af  

 udvalgets spørgsmål til udenrigsministeren og dennes besvarelse heraf er  

 optrykt som bilag til betænkningen.
 Udvalget har endvidere modtaget skriftlige henvendelser fra Scan Trade  

 Fruit ApS og Specialarbejderforbundet i Danmark.
 Der er af et mindretal stillet et ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Fremskridtspartiets medlemmer af udvalget) lovforslaget til  

vedtagelse med det stillede ændringsforslag.
 Et mindretal inden for flertallet (Fremskridtspartiets medlem af udvalget)  

 bemærker i øvrigt:
Fremskridtspartiet havde langt hellere set, at samtlige sanktioner mod Den  

 Sydafrikanske Republik blev ophævet, da demokratiseringsbestræbelserne ellers  

 vil blive svækket og begrænset.
Samtidig medfører den fortsatte danske  

 enegang, at det sydafrikanske folk risikerer, at volden optrappes, og at  

 afskaffelsen af apartheidpolitikken går i stå.
I øjeblikket er Den Sydafrikanske Republik på hastig vej væk fra  

 apartheidpolitikken.
Dette har bl.a. betydet, at Nelson Mandela er blevet  

 løsladt, at ANC er blevet tilladt, at flere apartheidlove er blevet ophævet,  

 og at udviklingen går hen imod et demokratisk system med en ny forfatning og  

 flere end 20 politiske partier etc.
Problemet med fortsatte sanktioner er, at den hvide sydafrikanske  

 højrefløj føler, at præsident F.
W. de Klerk sælger for kraftigt ud uden at  

 få nok igen.
Med andre ord støtter Danmark bedst demokratiseringsprocessen i  

 Sydafrika og det sydafrikanske folk ved at åbne op for den internationale  

 samhandel med Sydafrika.
Hele landet lider under de hårde økonomiske og  

 handelsmæssige sanktioner, der bl.a. betyder, at Sydafrika heller ikke får de  

 meget nødvendige investeringer fra udlandet.
De hvide på højrefløjen i  

 Sydafrika er dybt frustrerede, og spændingerne i samfundet øges dag for dag  

 med risiko for en voldsom optrapning af volden i Sydafrika.
 Naturligvis har de internationale sanktioner medført, at Sydafrika er  

 blevet gjort opmærksom på, at omverdenen var interesseret i udviklingen i  

 landet, men sanktionerne har nu udspillet deres rolle og medvirker nu,  

 desværre, til at fastholde Sydafrika i en økonomisk svag rolle, der betyder,  

 at modsætningerne mellem befolkningsgrupperne øges i et ubehageligt omfang.  

 Med en smule realitetssans bør man kunne indse, at liberaliserings- og  

 demokratiseringsprocessen i Sydafrika ikke længere kan stoppes, medmindre  

 landet fastholdes i et økonomisk førergreb.
Det er bestemt ikke Danmarks opgave at bestemme, hvad forhandlingerne  

 mellem det hvide styre og oppositionen skal resultere i.
Det er en grov  

 tilsidesættelse af den almindelige forhandlingsret at ville diktere et andet  

 lands indre anliggender.
Fremskridtspartiet håber, at de resterende sanktioner meget snart kan  

 ophæves.
Med den seneste udvikling i de tidligere kommunistiske Øststater bør  

 vi også acceptere den sydafrikanske udvikling frem mod et frit samfund uden  

 anden indblanding end positiv opmuntring og råd og vejledning, når Danmark  

 bliver spurgt.
 Det stærkt statsstyrede samfund i Sydafrika har fremtiden foran sig med  

 mulighed for et samfund med fri markedsøkonomi, demokrati, respekt for  

 menneskerettighederne og stor fremgang såvel økonomisk som menneskeligt.
 Et mindretal (Det Konservative Folkepartis, Venstres og  

 Centrum-Demokraternes medlemmer af udvalget) indstiller lovforslaget til  

vedtagelse uændret .
 Mindretallet kan ikke stemme for det stillede ændringsforslag.
 Et andet mindretal (Det Radikale Venstres medlem af udvalget) kan  

 hverken stemme for eller imod lovforslaget og det stillede ændringsforslag.
Mindretallet har såvel under lovforslagets 1. behandling som under  

 udvalgsarbejdet opfordret regeringen til at sandsynliggøre, at der var behov  

 for en generel adgang til at dispensere fra lov om forbud mod handel med Den  

 Sydafrikanske Republik.
Som det fremgår af svaret på spørgsmål 5, har  

 regeringen imidlertid ikke kendskab til, at andre virksomheder end firmaet  

 Skamol A/S har et akut behov for dispensation.
Der er således ikke noget  

 behov for den generelle dispensationsadgang, som regeringens lovforslag åbner  

 for.
Dertil kommer, at udenrigsministeren meget klart har givet udtryk for,  

 at han ønsker at bruge lovforslaget i sine bestræbelser på omgående at fjerne  

 de resterende sanktioner mod Sydafrika.
Således hedder det i svaret på  

 spørgsmål 7: »Det, der nu er på den politiske dagsorden, er ophævelse af  

 sanktionerne i deres helhed«.
 Mindretallet ønsker ikke at bidrage til regeringens underminering af  

 sanktionslovgivningen mod Sydafrika og ville derfor stemme imod lovforslaget,  

 dersom det skulle komme til afstemning ved 3. behandling i sin nuværende  

 form.
Samtidig har mindretallet imidlertid stor forståelse for de problemer, som  

 Skamol A/S står over for.
Virksomheden er fuldstændig afhængig af at kunne  

 importere råstoffet vermikulit fra Sydafrika og har af samme grund tidligere  

 fået dispensation fra importforbudet.
En nærliggende løsning på virksomhedens  

 problem vil være en særlig dispensationsadgang for det pågældende råstof,  

 således som det foreslås af Socialdemokratiet og Socialistisk Folkeparti.
Fra  

 regeringens side har man imidlertid skarpt afvist en sådan fremgangsmåde med  

 henvisning til, at lovgivning om »en enkelt virksomheds retsforhold bør  

 så vidt muligt undgås«, og at der ville være tale om en lex Skamol.
Mindretallet finder regeringens argumentation uholdbar, når den selv  

 samtidig foreslår en dispensationsadgang, som alene er begrundet med behovet  

 hos een virksomhed, nemlig Skamol A/S.
Men generelt deler mindretallet den  

 holdning, at lovgivning om enkeltpersoner eller -virksomheder kun bør  

 forekomme i særlige tilfælde og efter nøje overvejelse.
På den baggrund har  

 mindretallet arbejdet for at samle et bredt flertal, som i fællesskab kunne  

 stemme for det stillede ændringsforslag og derigennem kunne fjerne de  

 betænkeligheder af principiel karakter, som måtte findes.
Beklageligvis har det vist sig umuligt at samle et sådant flertal, idet  

 specielt regeringspartierne har afvist overhovedet at drøfte muligheden.  

 Mindretallet ønsker imidlertid ikke at forhindre andre i at løse de  

 problemer, som Skamol A/S står over for, og vil derfor undlade at stemme, når  

 ændringsforslaget kommer til afstemning.
I konsekvens heraf vil mindretallet  

 også undlade at stemme til lovforslaget ved 3. behandling, dersom  

 ændringsforslaget vedtages.
 Et tredje mindretal (Kristeligt Folkepartis medlem af udvalget)  

 indstiller lovforslaget til vedtagelse uændret . Mindretallet kan  

 hverken stemme for eller imod det stillede ændringsforslag.
 Mindretallet foreslog allerede i november 1990, at Danmark som led i  

 kampen mod apartheid skulle bruge en trinvis afvikling af sanktionerne  

 betinget af de skridt, som Sydafrika tog i positiv retning.
 Ved ophævelsen af de fire værste apartheidlove i juni 1991 burde Danmark  

 være gået et skridt videre for herved at styrke mulighederne for at holde  

 demokratiseringsprocessen i gang.
 Det lykkedes i sommerens løb at skabe et bredt flertal for den såkaldte  

 køreplan, og Kristeligt Folkeparti mener, at demokratiseringsprocessen  

 forløber sådan, at det fortsat er klogt og rigtigt at fortsætte den trinvise  

 afvikling af sanktionerne for at stække den konservative højrefløjs  

 indflydelse.
 Kristeligt Folkeparti er derfor positivt indstillet over for at tage et  

 lille skridt ad gangen og ville kunne stemme for lovforslaget i  

 udenrigsministerens version.
 Socialdemokratiets og Socialistisk Folkepartis ændringsforslag ligner  

 enkeltsagslovgivning i så høj grad, at Kristeligt Folkeparti ikke ønsker at  

 stemme for det, men heller ikke vil stemme imod det, da det trods alt er et  

 skridt.
Ændringsforslag Af et mindretal (S og SF), tiltrådt af et mindretal (FP):
Til § 1 1) Nr. 1 udgår, og i stedet indsættes:
 »I § 1, stk. 2 , indsættes efter nr. 2 som nyt nummer:
 »3) vermikulit, og«.
Nr. 3 bliver herefter nr. 4.' Bemærkninger Til nr. 1 I stedet for at åbne op for en generel dispensationsadgang for  

 industriministeren begrænses ændringsforslaget til kun at omfatte  

 dispensation for stoffet vermikulit.
Således som det foreligger oplyst for  

 Folketingets Udenrigsudvalg, har den virksomhed, der er afhængig af  

 vermikulit i sin produktion, gjort en ihærdig indsats for at finde et andet  

 land end Sydafrika at importere stoffet fra.
Dette er imidlertid ikke  

 lykkedes, hvorfor forslagsstillerne finder det rimeligt at undtage stoffet  

 fra forbudet mod indførsel af varer fra Sydafrika.
I forbindelse med udenrigsministerens svar på udvalgets spørgsmål nr. 3  

 erkender forslagsstillerne, at det i almindelighed er uhensigtsmæssigt at  

 lovgive for en enkelt virksomhed.
Imidlertid drejer det sig om et specielt  

 produkt, og lovgivningen forventes at blive af kortere varighed.
Helen Beim (S) Holger Graversen (S) Lotte Henriksen (S) Rosing (S)  

 Løvig Simonsen (S) Erik B.
Smith (S) Pernille Forchhammer (S) Riishøj (SF)  

 Duetoft (CD) Agnete Laustsen (KF) Ahlmann-Ohlsen (KF) Hanne Severinsen (V)  

 Sønderby (V) Jørgen Winther (V) fmd.
Kirsten Madsen (FP) Jørgen Estrup  

 (RV) nfmd.
Glønborg (KRF) Bilag Nogle af udvalgets spørgsmål til udenrigsministeren og dennes besvarelse  

 heraf Spørgsmål 3 Hvad er baggrunden for, at ministeren i lovforslaget foreslår en generel  

 dispensationsadgang i stedet for en speciel for firmaet Skamol A/S? Svar:
Ifølge Justitsministeriet bør retsregler som udgangspunkt formuleres  

 generelt.
Bestemmelser, der udelukkende regulerer enkeltpersoners eller en  

 enkelt virksomheds retsforhold, bør så vidt muligt undgås.
Også hensynet til  

 lighed for loven taler herfor.
Man bør endvidere efter Justitsministeriets  

 opfattelse være tilbageholdende med at lovgive for et enkelt meget specielt  

 produkt.
Her gælder på tilsvarende måde, at lovgivning vedrørende konkrete  

 retsforhold bør undgås.
Man kan i den forbindelse pege på, at de hensyn, der  

 ligger bag ønsket om at tillade import af produktet vermikulit, vil kunne  

 gøre sig gældende også for andre produkter.
Spørgsmål 5 Har ministeren kendskab til, om andre virksomheder i Danmark end Skamol  

 A/S har behov for dispensation fra loven om forbud mod handel med Den  

 Sydafrikanske Republik? Svar:
Siden 15. december 1988 har der ikke kunnet gives dispensation fra  

 forbudet mod samhandel med Sydafrika.
Regeringen har derfor ikke mulighed for  

 at give en konkret, dækkende vurdering af andre virksomheders aktuelle behov  

 for dispensation.
Spørgsmål 7 Vedlagt fremsendes ændringsforslag udarbejdet af SF til ministerens  

 kommentar, herunder om virksomheden Skamol A/S kan få dispensation ad denne  

 vej.
 Svar:
 Det, der nu er på den politiske dagsorden, er ophævelse af sanktionerne i  

 deres helhed; derfor er en lex Skamol endnu mindre aktuel end nogen sinde.
