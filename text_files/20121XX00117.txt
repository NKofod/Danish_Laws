Skriftlig fremsættelse (8. november 2012) Ministeren for by, bolig og landdistrikter (Carsten Hansen):
 Herved tillader jeg mig for Folketinget at fremsætte:
Forslag til lov om ændring af lov om byfornyelse og udvikling af byer (Ændrede fordelingsprincipper for områdefornyelse med særligt sigte på mindre byer og landdistrikter m.v.) (Lovforslag nr.
L 57) Lovforslaget indeholder en række tiltag, der har til formål at styrke by- og områdefornyelsen i de små byer og landdistrikterne samt forbedre mulighederne for at nedrive de dårligste boliger.
 Lovforslaget indeholder følgende hovedelementer:
Styrkelse af områdefornyelse og bygningsfornyelse i mindre byer.
Der foretages en omfordeling af de 100 mio. kr., der hvert år afsættes til områdefornyelse og bygningsfornyelse i områder, således at de små byer fremover forlods tildeles 35 mio. kr. til områdefornyelse mod tidligere 12,5 mio. kr. og 40 mio. kr. til bygningsfornyelse mod 10 mio. kr.
Mulighed for nedrivning af tomme erhvervsbygninger.
Det foreslås, at kommunalbestyrelsen får mulighed for at give tilskud til nedrivning af tomme erhvervsbygninger, som er beliggende i byer med op til 3.000 indbyggere.
Mulighed for kommunalt opkøb.
Som led i indsatsen mod de dårlige boliger i landdistrikterne foreslås det, at der indføres mulighed for statslig refusion til de kommunale udgifter til opkøb af disse boliger.
Mulighed for fjernelse af skrot og affald.
Som led i den samlede indsats over for de dårlige boliger i de mindste byer foreslås det, at kommunerne får mulighed for at få refusion over den statslige ramme til bygningsfornyelse til tilskud til private ejere til fjernelse af skrot og affald.
Forhøjet refusion til visse aktiviteter i byer under 3.000 indbyggere.
For at understøtte kommunernes målrettede indsats mod de dårlige boliger indeholder forslaget en forhøjelse af den statslige refusionssats fra 50 pct. til 60 pct. til visse byfornyelsesaktiviteter, der gennemføres i byer under 3.000 indbyggere samt i det åbne land.
Mulighed for støtte til etablering af bad i ejer- og andelsboliger.
Byfornyelseslovens anvendelsesområde foreslås udvidet, således at kommunerne får mulighed for at yde støtte til installation af bad i ejer- og andelsboliger, der lider af denne installationsmangel.
Mulighed for at sanktionere overtrædelse af forbud mod retlige og faktiske ændringer på en ejendom.
Med henblik på at sikre den mest optimale virkning af et midlertidigt forbud mod retlige og faktiske ændringer på en ejendom, som kommunalbestyrelsen er i gang med at undersøge for sundheds- eller brandfare, foreslås det at indføre de samme sanktionsmuligheder for overtrædelse af det midlertidige forbud, som er gældende for overtrædelse af et egentligt forbud mod ophold eller beboelse.
 Lovforslaget finansieres inden for den eksisterende ramme til byfornyelse og giver således hverken anledning til statslige eller kommunale merudgifter.
 Lovforslaget skønnes ikke at have EU-retlige aspekter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
