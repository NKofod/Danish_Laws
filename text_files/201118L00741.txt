Ændringsforslag stillet den 23. maj 2012 Ændringsforslag til 3. behandling af Forslag til lov om en 2-årig forsøgsordning om jobpræmie til kontanthjælpsmodtagere med langvarig ledighed m.v.
[af beskæftigelsesministeren (Mette Frederiksen)] Til § 1 Af beskæftigelsesministeren:
 1) Stk. 1 udgår, og i stedet indsættes:
»I en 2-årig forsøgsperiode fra den 1. juni 2012 til og med den 31. maj 2014 udbetales jobpræmie efter reglerne i denne lov til personer, der den 29. februar 2012 var 1) berettiget til og modtog kontanthjælp efter lov om aktiv socialpolitik eller 2) berettiget til kontanthjælp og ansat med løntilskud efter kapitel 12 i lov om en aktiv beskæftigelsesindsats eller § 23 c i integrationsloven.
 Stk. 2. Personer omfattet af stk. 1 skal i perioden fra den 1. marts 2011 til og med den 29. februar 2012 i 329 ud af 366 dage helt eller delvis have modtaget en eller flere af følgende ydelser m.v.:
 1) Kontant- eller starthjælp efter lov om aktiv socialpolitik.
 2) Introduktionsydelse efter integrationsloven.
3) Løn til personer, der umiddelbart efter at have modtaget en af de i nr. 1 og 2 nævnte ydelser er blevet ansat med løntilskud efter kapitel 12 i lov om en aktiv beskæftigelsesindsats eller § 23 c i integrationsloven, dog ikke løn til personer ansat med løntilskud, som samtidig modtager førtidspension efter lov om social pension eller lov om højeste, mellemste, forhøjet almindelig og almindelig førtidspension m.v.« Stk. 2 bliver herefter stk. 3.
[Præcisering af lovens anvendelsesområde] Til § 11 2) I stk. 1, 1. pkt., ændres »365« til: »366«.
[Ændring, som følge af at 2012 er skudår] 3) I stk. 1, 1. pkt., og stk. 3 ændres »som nævnt i § 1, stk. 1« til: »som nævnt i § 1, stk. 2«.
[Konsekvensændring] Bemærkninger Til nr. 1-3 Ifølge § 1, stk. 1, i lovforslaget vil personer, der i øvrigt opfylder betingelserne i § 1, stk. 2, nr. 1-3, om at have modtaget langvarig kontanthjælp m.v., men som den 29. februar 2012 var ansat med løntilskud, og som denne dato ikke samtidig modtog kontanthjælp, være udelukket fra at modtage en jobpræmie.
 Det har ikke været hensigten med den 2-årige forsøgsordning med en jobpræmie til kontanthjælpsmodtagere med langvarig ledighed, at personer, der umiddelbart efter at have modtaget kontanthjælp er blevet ansat med løntilskud som led i en beskæftigelsesindsats, skal udelukkes fra at kunne få en jobpræmie.
Det foreslås derfor, at personer, som den 29. februar 2012 var ansat med løntilskud, sidestilles med personer, der modtog kontanthjælp på denne dato.
Efter forslaget kan disse personer herefter modtage en jobpræmie, hvis de i øvrigt opfylder betingelserne for en jobpræmie, herunder kravet om at have modtaget en af de ydelser m.v., der er nævnt i § 1, stk. 2, nr. 1-3, i 329 ud af 366 dage.
 Det har været forudsat i de økonomiske beregninger for L 162, at også personer, der den 29. februar 2012 var ansat med løntilskud, skal kunne få en jobpræmie.
 Det foreslås endvidere, at ændre antal dage fra 365 til 366 som en konsekvens af, at året 2012 er skudår, hvor februar måned har 29 kalenderdage.
