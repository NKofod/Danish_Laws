Kapitel 1    Betaling af A-skat og arbejdsmarkedsbidrag Kapitel 2    Betaling af moms Kapitel 3   Tilbagebetaling af indbetalt A-skat, arbejdsmarkedsbidrag og moms Kapitel 4   Ikrafttræden m.v.
Fremsat den 25. februar 2009 af skatteministeren (Kristian Jensen) Forslag til Lov om midlertidig udskydelse af betalingsfristerne for indeholdt A-skat og arbejdsmarkedsbidrag samt moms Kapitel 1 Betaling af A-skat og arbejdsmarkedsbidrag § 1. Forfaldstidspunktet efter opkrævningslovens § 2, stk. 5, for indeholdt A-skat og arbejdsmarkedsbidrag for månederne februar 2009 til og med juli 2009 udskydes til den 1. i den anden måned efter udløbet af afregningsperioden, mens den sidste rettidige indbetalingsdag udskydes til den 10. i den anden måned efter udløbet af afregningsperioden, jf. dog stk. 2.
 Stk. 2. Hvis den sidste rettidige indbetalingsdag, som er nævnt i stk. 1, er en lørdag, søndag eller helligdag, anses den nærmest følgende hverdag som sidste rettidige indbetalingsdag.
 § 2. Forfaldstidspunktet efter opkrævningslovens § 2, stk. 6, for indeholdt A-skat og arbejdsmarkedsbidrag for månederne februar 2009 til og med juli 2009 udskydes til den sidste hverdag (bankdag) i den første måned efter den måned, indkomsten vedrører.
 Stk. 2. Sidste rettidige indbetalingsdag for beløb omfattet af stk. 1 er forfaldsdagen.
 § 3. For indeholdelsespligtige, for hvem skatteministeren i medfør af kildeskattelovens § 56 og arbejdsmarkedsbidragslovens § 13, stk. 8, har fastsat regler om fremrykket afregning af indeholdt A-skat og arbejdsmarkedsbidrag, finder §§ 1 og 2 ikke anvendelse.
Betaling af A-skat og arbejdsmarkedsbidrag ved foreløbige fastsættelser § 4. Har told- og skatteforvaltningen i medfør af opkrævningslovens § 4, stk. 1, 1. eller 2. pkt., fastsat en virksomheds tilsvar af indeholdt A-skat og arbejdsmarkedsbidrag foreløbigt til et skønsmæssigt beløb, finder de betalingsfrister, som følger af §§ 1 og 2, anvendelse i stedet for opkrævningslovens § 4, stk. 1, 3. pkt.
Dette gælder dog ikke i tilfælde, hvor betalingsfristen efter opkrævningslovens § 4, stk. 1, 3. pkt., er længere end de frister, som følger af §§ 1og 2.
Kapitel 2 Betaling af moms § 5. Den frist for angivelse af moms, som følger af momslovens § 57, stk. 2, udskydes for månederne januar 2009 til og med juni 2009 til den 25. i den anden måned efter afgiftsperiodens udløb.
 Stk. 2. Hvis den sidste rettidige angivelsesdag, som er nævnt i stk. 1, er en lørdag, søndag eller helligdag, anses den nærmest følgende hverdag som sidste rettidige angivelsesdag.
§ 6. Beløb, som skal udbetales til en virksomhed efter opkrævningslovens § 12, stk. 1, kan uanset opkrævningslovens § 12, stk. 4, ikke tilbageholdes som følge af, at en angivelse for en afsluttet afregningsperiode ikke er indgivet, når 1) angivelsen for afregningsperioden er omfattet af de udskudte angivelsesfrister i § 5, og 2) den udskudte angivelsesfrist for afregningsperioden ikke er udløbet.
 § 7. Den frist for angivelse af moms, som følger af momslovens § 57, stk. 3, udskydes til den 2. juni 2009 for så vidt angår januar kvartal 2009. For april kvartal 2009 udskydes fristen til den 1. september 2009.
 § 8. For virksomheder, der i medfør af momslovens § 57, stk. 4, anvender kalenderhalvåret som afgiftsperiode for såvel anden halvdel af kalenderåret 2008 som første halvdel af kalenderåret 2009, sammenlægges anden halvdel af kalenderåret 2008 med første halvdel af kalenderåret 2009 således, at angivelsesfristen for den samlede periode udløber den 1. september 2009, jf. dog stk. 2.
 Stk. 2. En virksomhed kan ved at indgive særskilt momsangivelse for anden halvdel af kalenderåret 2008 vælge, at stk. 1 ikke skal finde anvendelse.
Stk. 3. En momsangivelse indgivet i medfør af stk. 2 kan tilbagekaldes, indtil den angivelsesfrist, som er nævnt i stk. 1, er udløbet.
Hvis virksomhedens moms vedrørende anden halvdel af kalenderåret 2008 er indbetalt, kan momsangivelsen dog kun tilbagekaldes, hvis den indbetalte moms tilbagebetales efter § 9. Den særskilte momsangivelse anses for tilbagekaldt ved tilbagebetaling efter § 9.
Kapitel 3 Tilbagebetaling af indbetalt A-skat, arbejdsmarkedsbidrag og moms § 9. Told- og skatteforvaltningen tilbagebetaler efter anmodning indbetalte skatter og afgifter m.v. omfattet af §§ 1, 2, 5 eller 7 samt særskilt indbetalt moms omfattet af § 8 vedrørende anden halvdel af kalenderåret 2008, jf. dog stk. 2.
 Stk. 2. Tilbagebetaling af beløb omfattet af §§ 1, 2, 5 eller 7 kan kun ske, hvis indbetalingen er sket inden for de normale betalingsfrister, som følger af opkrævningslovens § 2, stk. 5 og 6, samt opkrævningslovens § 2, stk. 3 og 4, jf. momslovens § 57, stk. 2 og 3.
 Stk. 3. Anmodning om tilbagebetaling efter stk. 1 skal indgives senest 2 uger før de frister, som følger af §§ 1, 2, 5, 7 og § 8, stk. 1, er udløbet.
Kapitel 4 Ikrafttræden m.v.
 § 10. Loven træder i kraft den 13. marts 2009.
 Stk. 2. Lovforslaget kan stadfæstes straks efter vedtagelsen.
 Stk. 3. Loven har virkning fra den 25. februar 2009.
§ 11. Loven gælder ikke for Færøerne og Grønland Bemærkninger til lovforslaget Almindelige bemærkninger 1. Indledning Likviditeten i erhvervslivet er presset på grund af den aktuelle kreditkrise.
Derfor har regeringen vurderet, at det nu er nødvendigt at gennemføre lempelser af virksomhedernes betalingsfrister for A-skat, arbejdsmarkedsbidrag og moms.
Regeringen har på den baggrund besluttet at imødekomme virksomhedernes ønske om længere frister for betaling af A-skat, arbejdsmarkedsbidrag og moms.
Det foreslås, at fristerne for betaling af A-skat og arbejdsmarkedsbidrag det næste halve år udskydes løbende med en måned i en rullende ordning.
Tilsvarende udskydes afregningen af momsen for virksomheder, der afregner moms månedligt, det næste halve år løbende med en måned i en rullende ordning.
For virksomheder, der afregner moms kvartalsvis, udskydes fristen med gennemsnitlig 20 dage for januar og april kvartal 2009. For virksomheder, der afregner moms halvårligt foreslås det at sammenlægge momsperioden for andet halvår af 2008 med momsperioden for første halvår af 2009.
2. Lovforslagets formål og baggrund Formålet med lovforslaget er at give erhvervslivet en likviditetsindsprøjtning ved at udskyde virksomhedernes betalingsfrister for skat og moms.
Herved får virksomhederne mulighed for at råde over beløbene længere.
Forslaget har størst virkning for de virksomheder, som har mange ansatte og stor omsætning.
Men virkningerne af initiativet er ikke begrænset til disse virksomheder.
Det skyldes, at forbedringen af virksomhedernes likviditet ved udskydelsen af betalingsfristen for skat og moms letter presset på efterspørgslen af likviditet i bankerne.
Hermed får bankerne bedre mulighed for at låne ud til andre.
På den måde vil lempelsen af betalingsfristerne også få en gavnlig effekt generelt på likviditeten i samfundet.
3. Gældende ret Efter de gældende regler skal større virksomheder betale indeholdt A-skat og arbejdsmarkedsbidrag den sidste hverdag (bankdag) i den måned, som indkomsten vedrører.
Ved større virksomheder forstås, virksomheder, hvis årlige tilsvar af indeholdt A-skat og arbejdsmarkedsbidrag ikke oversiger 1 mio. kr. henholdsvis 250.000 kr.
Den indeholdte A-skat og arbejdsmarkedsbidrag for lønnen for februar 2009 skal således indbetales senest den 27. februar 2009.
Små og mellemstore virksomheder skal betale indeholdt A-skat og arbejdsmarkedsbidrag senest den 10. i måneden efter den måned, som indkomsten vedrører.
Ved små og mellemstore virksomheder forstås virksomheder, hvis årlige tilsvar af indeholdt A-skat og arbejdsmarkedsbidrag oversiger 1 mio. kr. henholdsvis 250.000 kr.
Det betyder, at indeholdt A-skat og arbejdsmarkedsbidrag for lønnen for februar 2009 skal indbetales senest den 10. marts 2009.
Store virksomheder afregner moms månedligt.
Ved store virksomheder forstås virksomheder, hvis samlede årlige momspligtige leverancer overstiger 15. mio. kr.
Momsen skal afregnes senest den 25. i måneden efter afregningsperioden.
For juni måned skal momsen dog afregnes en måned og 17 dage efter afregningsperiodens udløb.
Det betyder, at momsen for januar 2009 skal betales senest den 25. februar 2009.
Mellemstore virksomheder og nyregistrerede virksomheder afregner moms kvartalsvis.
Ved mellemstore virksomheder forstås virksomheder, hvis samlede årlige momspligtige leverancer overstiger 1 mio. kr. men højst udgør 15 mio. kr.
Momsen for januar kvartal skal angives og betales senest 1 måned og 10 dage efter kvartalets udløb.
Det betyder, at momsen for januar kvartal 2009 skal angives og betales senest den 11. maj 2009, idet den 10. maj 2009 er en søndag, og fristen derfor er udskudt til den første efterfølgende hverdag.
Små virksomheder afregner moms halvårligt.
Ved små virksomheder forstås virksomheder, hvis samlede årlige momspligtige leverancer ikke overstiger 1 mio. kr.
Momsen for første halvår skal angives og betales senest 2 måneder efter udløbet af første halvår.
Det betyder, at momsen for perioden fra 1. juli til 31. december 2008 skal betales senest den 2. marts 2009, idet 1. marts 2009 er en søndag, og momsen for perioden fra 1. januar 2009 til 30. juni 2009 skal betales senest den 1. september 2009.
4. Lovforslaget 4.1. Forslagets baggrund Baggrunden for forslaget er et ønske om at lette likviditeten som følge af, at den aktuelle kreditkrise fortsætter.
Det medfører, at erhvervslivets likviditet er presset, og det er svært selv for sunde virksomheder at skaffe den fornødne likviditet til driften.
På den baggrund ønsker regeringen at udskyde virksomhedernes frister for betaling af skat og moms i det næste halve år med henblik på at forøge likviditeten i foråret og sommeren 2009. Ordningen skal således løbe frem til udgangen af august måned 2009, hvor ordningen med udskydelse af fristerne ophører.
Likviditetslettelsen henover foråret og sommeren 2009 giver virksomhederne bedre mulighed for at klare sig i den kommende tid.
4.2. Lovforslagets indhold Det foreslås at udskyde virksomhedernes betaling af indeholdt A-skat og arbejdsmarkedsbidrag med en måned i en periode på et halvt år startende allerede med A-skatten m.v. for februar måned.
Tilsvarende foreslås det, at udskyde virksomhedernes månedlige momsbetalinger med en måned i det næste halve år startende med momsen for januar måned.
For virksomheder, der afregner moms kvartalsvis, foreslås det at forlænge fristen for afgivelse og betaling med 20 dage for januar kvartal, mens udskydelsen for april kvartal alene udgør 13 dage, fordi fristen for april kvartal efter de gældende regler allerede er udskudt 7 dage af hensyn til afviklingen af sommerferie i virksomhederne.
For virksomheder, der afregner moms halvårligt, foreslås det at sammenlægge momsperioden for andet halvår af 2008 med momsperioden for første halvår af 2009.
 4.2.1. Udskydelse af betalingen af indeholdt A-skat m.v.
For større virksomheder, der skal indberette og betale den indeholdte A-skat m.v. senest den sidste hverdag (bankdag) i den måned, som indkomsten vedrører, betyder forslaget, at betalingen af den indeholdte A-skat for februar måned 2009 udskydes en måned fra sidst i februar måned til sidst i marts måned.
Tilsvarende udskydes betalingen af den indeholdte A-skat m.v. for marts måned fra den sidste bankdag i marts måned til den sidste bankdag i april måned etc.
For virksomheder, der skal indberette og betale den indeholdte A-skat m.v. senest den 10. i måneden efter den måned, som indkomsten vedrører, betyder forslaget, at betalingen af den indeholdte A-skat for februar måned udskydes en måned fra den 10. marts 2009 til den 14. april 2009. Fristen udskydes helt til den 14. april på grund af påskehelligdagene.
Tilsvarende udskydes betalingen af den indeholdte A-skat m.v. for marts måned fra betaling i april måned til betaling i maj måned etc.
 Ordningen fortsætter på samme måde frem til og med den indeholdte A-skat m.v. for juli måned.
Der er tale om en rullende månedlig udskydelse, som skal løbe i 6 måneder.
Ordningen træder i kraft for den indeholdte A-skat m.v. for februar måned og omfatter den indeholdte A-skat m.v. fra februar måned til og med juli måned.
På den måde har virksomhederne i det næste halve år hele tiden en måneds udskydelse med betalingen af den indeholdte A-skat m.v.
Ordningen udfases ved, at betalingen af indeholdt A-skat m.v. for august måned betales til den sædvanlige frist samtidig med, at den udskudte A-skat m.v. for juli måned også betales.
Det betyder, at der skal ske indbetaling af indeholdt A-skat m.v. for både juli måned og august måned samtidig.
Den dobbelte betaling skal for store virksomheder ske senest den 31. august 2009 og for små og mellemstore virksomheder senest den 10. september 2009. Herefter ophører ordningen ,og virksomhederne skal gå tilbage til at betale indeholdt A-skat m.v. til de sædvanlige frister.
Forslaget om udskydelse af betalingen af indeholdt A-skat omfatter kun en udskydelse af betalingen.
Virksomhederne skal fortsat indberette, hvad der er indeholdt i A-skat m.v. til indkomstregistret til de sædvanlige frister.
Det er nødvendigt af hensyn til at sikre, at oplysningerne i indkomstregisteret er opdateret med, hvad de ansatte har tjent i de enkelte måneder.
 Hermed kan indkomstregistret fortsat danne de korrekte elektroniske skattetrækkort, og ordningen med lønindeholdelse over det elektroniske skattetrækkort kan tilsvarende afvikles uden ændringer som følge af regeringens forslag om at udskyde betalingsfristerne for indeholdt A-skat m.v.
For lønmodtagere, som via det elektroniske skattetrækkort får inddrevet gæld til det offentlige, sker der således ingen ændring i afviklingen af gælden.
De vil fortsat blive godskrevet det indeholdte beløb, selvom beløbet ikke er videreindbetalt til staten.
Tilsvarende vil staten viderebetale de indberettede lønindeholdte beløb til de respektive offentlige kreditorer efter de sædvanlige regler.
4.2.2. Udskydelse af fristerne for angivelse og betaling af moms EUs momsregler sætter visse rammer for afregningsperioden og kredittiden for moms.
Afregningsperioden må ikke overstige et år, og kredittiden må maksimalt være 2 måneder.
Det betyder, at momsen skal betales senest 2 måneder efter udløbet af afregningsperioden.
Virksomheder, der afregner moms halvårligt, har således allerede den maksimale kredittid efter EUs regler.
Det er derfor ikke muligt at forlænge disse virksomheders kredittid yderligere.
Derimod er det muligt at forlænge afregningsperioden fra et halvt år til et år.
En sammenlægning af momsperioden for andet halvår af 2008 med momsperioden for første halvår af 2009 vil betyde, at betalingen af momsen for andet halvår af 2008 blev skudt fra 2. marts 2009 til 1. september 2009.
Virksomheder, som afregner moms kvartalsvis, har en kredittid på 1 måned og 10 dage.
Deres kredittid kan derfor forlænges med 20 dage op til den maksimale kredittid på 2 måneder.
Virksomheder, der afregner moms månedligt, har en kredittid på 25 dage.
For disse virksomheder er det derfor muligt at forlænge kredittiden med op til gennemsnitlig 35 dage op til den maksimale kredittid på 2 måneder.
Det foreslås at udskyde angivelsen og betalingen af moms for virksomheder, der afregner moms månedligt, i de næste 6 måneder.
Den normale kredittid for betaling af moms for virksomheder, som afregner moms månedligt, er på 25 dage.
Det foreslås at forlænge kredittiden med 30 dage startende med afregningen af momsen for januar måned.
Herved udskydes betalingsfristen med en måned, og virksomhederne skal fortsat afregne momsen den 25. i en måned, hvorved det bliver nemmere for virksomhederne af huske fristen.
Momsen for januar 2009 skal efter de almindelige regler angives og betales senest den 25. februar 2009. Efter forslaget udskydes denne frist til den 25. marts 2009, hvor momsen for januar senest skal angives og betales.
Tilsvarende udskydes momsen for februar til angivelse og betaling i april og så videre.
Den løbende udskydelse af angivelses- og betalingsfristen fortsætter 6 måneder frem til og med momsen for juni.
Momsen for juni skal således angives og betales den 25. august 2009. Herefter ophører udskydelsen.
Det har den konsekvens, at der senest den 25. august 2009 skal angives og betales moms for både juni og juli måned.
Tilsvarende forslås det at udskyde angivelsen og betalingen af moms for virksomheder, der afregner moms kvartalsvis.
Udskydelsen omfatter angivelsen og betalingen af momsen for januar og april kvartaler.
For disse virksomheder er den normale kredittid på en måned og 10 dage.
Det foreslås at forlænge kredittiden med 20 dage for januar kvartal og 13 dage for april kvartal.
Herved kommer kredittiden for disse to kvartaler op på den efter EU-reglerne maksimalt tilladte kredittid på 2 måneder.
Hvis den sidste rettidige frist for angivelse og betaling af momsen falder på en lørdag, søndag eller helligdag, anses den nærmest følgende hverdag som sidste rettidige angivelses- og betalingsdag.
Konkret betyder udskydelsen således, at momsen for januar kvartal, der efter de almindelige frister skal afregnes den 11. maj 2009, udskydes til betaling den 2. juni 2009. Tilsvarende udskydes fristen vedrørende april kvartal fra den 10. august 2009 til den 1. september 2009. Herefter ophører udskydelsen af angivelses- og betalingsfristen.
For juli kvartal skal der således angives og betales efter de almindelige frister.
 For virksomheder, der afregner moms halvårligt foreslås det at sammenlægge momsperioden for andet halvår af 2008 med momsperioden for første halvår af 2009. Den sædvanlige angivelses- og betalingsfrist for momsen for andet halvår af 2008 er 2. marts 2009. Som følge af sammenlægningen af momsperioderne vil sidste rettidig betalingsfrist for den forlængede momsperiode fra 1. juli 2008 til 30. juni 2009 være 1. september 2009.
Hvis en virksomhed for en momsperiode opgør et negativt momstilsvar, kan virksomheden få udbetalt den overskydende moms.
Udbetalingen sker ved, at virksomheden angiver det negative momstilsvar til SKAT.
Hvis virksomheden angiver det negative tilsvar til SKAT inden udløbet af angivelsesfristen, sker udbetalingen senest 3 uger efter, at SKAT har modtaget angivelsen.
Forslaget om at udskyde angivelses- og betalingsfristen for moms udskyder ikke SKATs frist for at udbetale negativt momstilsvar til virksomhederne.
Selvom angivelsesfristen er udskudt, kan virksomhederne således få den overskydende moms tilbage lige så hurtigt som hidtil.
Der sker ingen udskydelse af fristen for at få udbetalt overskydende moms som følge af forslaget om at udskyde angivelses- og betalingsfristen.
Er virksomhedens momstilsvar for afregningsperioden negativt, kan virksomheden således ligesom efter de gældende regler angive det negative momstilsvar til SKAT, så snart afregningsperioden er udløbet.
Herved vil virksomheden få den overskydende moms tilbage senest 3 uger efter, at SKAT har modtaget angivelsen.
Hvis momstilsvaret for januar 2009 er negativt, kan en virksomhed med månedlig momsafregning således angive det negative momstilsvar straks efter udløbet af januar måned og derved være sikret, at SKAT senest 3 uger efter modtagelsen af angivelsen udbetaler den overskydende moms.
Endvidere sikrer lovforslaget, at virksomheder med halvåret som afregningsperiode fortsat kan indgive en særskilt momsangivelse for andet halvår 2008 hvis de måtte ønske det.
Det må forventes særligt at ville forekomme, hvis momstilsvaret er negativt.
Sammenlægningen af afregningsperioderne andet halvår 2008 og første halvår 2009 foreslås ikke at finde anvendelse i sådanne tilfælde.
Mulighederne for at få udbetalt et negativ momstilsvar for andet halvår 2008 berøres således heller ikke af lovforslaget.
5. Kommunikation Grundet den korte tidsfrist mellem regeringens præsentation af initiativet om udskydelse af betalingsfrister for indeholdt A-skat og moms og de første betalingsfrister, som udskydes, har Skatteministeriet og SKAT iværksat en omfattende informationskampagne.
Oplysning om initiativet er præsenteret på Skatteministeriet hjemmeside og SKATs hjemmeside.
Initiativet har også været omtalt i nyhedsudsendelser i tv.
 SKAT har udsendt mails til alle virksomheder, som SKAT har e-mailadresser på, med information om de ændrede frister for betaling af indeholdt A-skat og moms.
Derudover har SKAT indrykket annoncer i en række dagblade.
Den første annonce fortæller om, at de større virksomheders frist den 25. februar 2009 for angivelse og betaling af momsen for januar måned er udskudt til den 25. marts 2009, samt at større virksomheders frist den 27. februar for betaling af indeholdt A-skat for februar måned er udskudt til 31. marts 2009. Den anden annonce orienterer virksomhederne med frist den 2. og 10. marts om deres fristudskydelse. (Fristen den 2. marts vedrører små virksomheder med kvartalsafregning). Samtidig bliver der henvist til, at man kan se en oversigt over alle udskudte frister på www.skat.dk.
 Derudover bliver informationen lagt inde i SKATs indberetningssystemer, hvor virksomhederne indberetter moms og indeholdt A-skat.
Oplysningen om udskydelse af momsfrister vil således fremgå af TastSelv Erhverv, hvor virksomhedene indberetter moms.
Hvis en virksomhed ikke måtte være opmærksom på, at fristen for angivelse og betaling af momsen er udskudt, vil virksomheden opdage det senest, når momsen forsøges angivet i TastSelv Erhverv.
Det bemærkes, at praktisk talt alle virksomheder anvender den digitale indberetningsløsning i TastSelv Erhverv.
Tilsvarende vil oplysningen om udskydelsen af fristen for at indbetale indeholdt A-skat fremgå af den digitale løsning for indberetning til indkomstregisteret.
Når virksomheden logger ind i systemet, vil der være oplysninger om, at det indberettede beløb først skal indbetales senere.
På den måde vil alle virksomheder, der anvender de digitale løsninger, blive mindet om at betalingsfristen er udskudt, når de logger ind i systemet.
Skulle informationen om udskydelsen af betalingsfristen være undgået virksomhedens opmærksomhed, vil informationen i indberetningssystemerne således fange de sidste virksomheder.
Skulle det alligevel smutte for nogle virksomheder, og pengene bliver indbetalt for tidligt, er der indsat hjemmel i lovforslaget til, at SKAT kan udbetale beløbet til virksomheden igen med henblik på, at virksomheden indbetaler beløbet igen, når den udskudte frist oprinder.
6. Økonomiske konsekvenser for det offentlige Den forslåede midlertidige udskydelse af betalingsfristerne for indbetaling af A-skat, arbejdsmarkedsbidrag og moms vil primært medføre et umiddelbart rentetab for det offentlige i 2009. Hertil kommer, at forslaget må forventes at medføre en mindre forøgelse af tab på debitorer ud over den stigning i tabene, der må påregnes som følge af den aktuelle konjunktur- og likviditetssituation.
Det samlede rentetab skønnes at udgøre 1,41 mia. kr. i 2009, fordelt med 0,6 mia. kr. vedrørende A-skat og arbejdsmarkedsbidrag og med 0,7 mia. kr. på momsområdet.
Forøgede tab på debitorer skønnes på sigt at stige med 0,14 mia. kr. som følge af forslaget.
 Det samlede umiddelbare tab ved forslaget udgør 1,56 mia. kr., som alene vedrører staten.
 Den varige virkning af forslaget skønnes til et tab ca. på 30 mio. kr.
Forslaget vil medføre, at virksomhederne sparer renteudgifter eller opnår større renteindtægter, hvilket umiddelbart forøger deres skattegrundlag, ligesom der på sigt fremkommer forøgede aktionærskatter og øgede forbrugsafgifter.
Herved reduceres det varige provenutab til ca.14 mio. kr.
6.1. A-skat og arbejdsmarkedsbidrag På finansloven for 2009 er der budgetteret med samlede A-skatter på 318,5 mia. kr. og arbejdsmarkedsbidrag på ca. 68 mia. kr.
Af disse ca. 386,5 mia. kr. skønnes de 251,3 mia. kr. eller ca. 65 pct. at vedrøre den private sektor.
På månedsbasis skønnes de samlede indbetalinger af Askat og arbejdsmarkedsbidrag fra den private sektor i gennemsnit at udgøre lidt under 21 mia. kr. i gennemsnit.
Hertil kommer et mindre beløb vedrørende restancer inddrevet gennem A-skattetræk.
På denne baggrund skønnes de samlede månedlige indbetalinger af A-skat og arbejdsmarkedsbidrag fra den private sektor at udgøre ca. 21 mia. kr. i gennemsnit.
Heraf vedrører ca. 18 mia. kr. store virksomheder, som afregner de indeholdte beløb den sidste bankdag i måneden, og ca. 3 mia. kr. små virksomheder, der afregner de indeholdte beløb den 10. i den efterfølgende måned.
Den foreslåede midlertidige udskydelse af betalingsfristerne for A-skat og arbejdsmarkedsbidrag fra og med indeholdte beløb vedrørende februar måned 2009 vil medføre et rentetab for staten.
Rentetabet skønnes på baggrund af ovenstående at udgøre ca. 0,1 mia. kr. pr. måned i 6 måneder eller i alt ca. 0,6 mia. kr. i 2009, beregnet med en rente på 5,75 pct. p.a.
 Herudover vil den forlængede kredittid kunne medføre øgede tab på debitorer Dette tab skønnes dog at ville være yderst beskedent.
6.2. Moms Den foreslåede midlertidige udskydelse af betalingsfristerne vedrører på momsområdet de store virksomheder, der afregner månedligt, og de mellemstore virksomheder, der afregner kvartalvist.
Endvidere vil der for de små virksomheder ske en sammenlægning af afgiftsperioderne for 2. halvår 2008 og 1. halvår 2009, hvilket reelt betyder, at afregningen vedrørende 2. halvår 2008 udskydes med et halvt år fra 2. marts 2009 til 1. september 2009.
De store virksomheder med månedsafregning vil få forlænget deres kredittid med 30 dage for månederne januar  maj og med 8 dage for juni måned.
Det er på finansloven for 2009 lagt til grund, at momsindbetalingerne (brutto) fra de store virksomheder gennemsnitligt udgør ca. 25,1 mia. kr. månedligt.
Rentetabet ved udskydelsen af betalingsfristerne kan for de store virksomheder opgøres til ca. 0,625 mia. kr. ved en rente på 5,75 pct. p.a.
De mellemstore virksomheder med kvartalsafregning vil få forlænget deres kredittid med 20 dage for januar kvartal og med 13 dage for april kvartal.
Det er på finansloven for 2009 lagt til grund, at momsindbetalingerne (brutto) fra de mellemstore virksomheder gennemsnitligt udgør ca. 14,9 mia. kr. pr. kvartal.
Rentetabet ved udskydelsen af betalingsfristerne kan opgøres til ca. 0,075 mia. kr. ved en rente på 5,75 pct. p.a.
For små virksomheder med halvårsafregning betyder forslaget, at afregningen pr. 2. marts 2009 vedrørende 2. halvår 2008 udskydes et halvt år.
Det er på finansloven for 2009 lagt til grund, at momsindbetalingerne (brutto) fra de små virksomheder pr. 2. marts udgør ca. 3,8 mia. kr.
Rentetabet ved udskydelsen af betalingsfristerne kan opgøres til ca. 0,11 mia. kr. ved en rente på 5,75 pct. p.a.
 Det samlede rentetab i 2009 på momsområdet skønnes således at udgøre 0,81 mia. kr.
Herudover skønnes den længere kredittid at medføre større tab på debitorer for de månedsafregnende virksomheder på omkring 20 mio. kr. pr. måned og for de kvartalsafregnende omkring 5 mio. kr. pr. kvartal.
Det samlede tab, som vil fremkomme over en årrække, anslås til 0,125 mia. kr.
7. Administrative konsekvenser for det offentlige Lovforslaget skønnes med en vis usikkerhed at medføre samlede engangsudgifter på ca. 2-2,3 mio. kr. for SKAT.
Heraf skønnes udgifter til ændring af IT-systemer at udgøre ca. 1-1,3 mio. kr., mens udgiften til information og vejledning skønnes at udgøre ca. 1 mio. kr.
Endvidere skønnes det, at der i SKAT vil være et årligt ressourcetræk på 10 årsværk i forbindelse med udbetalinger af for tidligt indbetalt A-skat, arbejdsmarkedsbidrag og moms og telefonbetjening i forbindelse hermed.
Lovforslaget har ingen administrative konsekvenser for regioner og kommuner.
8. Økonomiske konsekvenser for erhvervslivet Den foreslåede udskydelse af betalingsfristerne for A-skat, arbejdsmarkedsbidrag og moms vil primært bidrage til at afhjælpe det likviditetspres, som mange virksomhederne i øjeblikket lider under.
Den samlede udskydelse af betalinger som følge af forslaget skønnes at udgøre ca. 65 mia. kr.
Forøgelsen af den gennemsnitlige kredit skønnes at udgøre ca. 49 mia. kr. i det halve år, som ordningen løber.
Herudover giver udskydelsen af betalingerne virksomhederne en rentefordel, som er modstykket til statens rentetab ved ordningen.
Forlængelsen af kredittiden for indbetalingen af A-skatter og arbejdsmarkedsbidrag vil umiddelbart gavne alle virksomheder med ansatte, mens forlængelsen af momskredittiden vil gavne store og mellemstore virksomheder, der er momspligtige.
Forslaget retter sig dermed primært mod virksomheder med stor økonomisk aktivitet.
Men de øvrige virksomheder vil også få gavn af forlængelsen af kredittiderne Det skyldes, at nogle virksomheder ikke selv kan bruge deres likviditetsforøgelse, men i stedet sætter penge i banken eller reducerer deres likviditetstræk i pengeinstitutterne.
Herved får pengeinstitutterne bedre muligheder for at låne ud til andre virksomheder, som ikke er omfattet eller kun i mindre grad direkte er berørt af forlængelserne af kredittiderne.
Hermed gavner forslaget det samlede erhvervsliv.
9. Administrative konsekvenser for erhvervslivet Med forslaget får virksomhederne midlertidigt forlænget fristen for at indbetale indeholdt A-skat og moms for afregningsperioden.
De længere frister vil generelt være en lettelse af irritationsbyrder for erhvervslivet.
For indeholdt A-skat er ordningen bygget op som en rullende kreditforlængelse på en måned startende allerede for februar måned.
Det betyder, at virksomhederne slipper for at håndtere en indbetaling af A-skat i februar.
Når ordningen udfases til efteråret skal der til gengæld indbetales for to måneder samtidig.
Virksomhederne skal imidlertid fortsat indberette til indkomstregisteret til de sædvanlige frister.
Forslaget vil derfor ikke have væsentlige administrative lettelser for virksomhedernes håndtering af indeholdt A-skat.
For virksomheder, der afregner moms månedligt, udskydes den sidste rettidige frist for både angivelsen og betalingen.
Det må forventes, at denne del af ordningen vil betyde en mindre administrativ lettelse for virksomhederne, fordi de slipper for en angivelse og betaling i forbindelse med indfasningen af ordningen mod i stedet for at lave en dobbelt angivelse og betaling ved udfasning af ordningen.
For virksomheder, som afregner moms kvartalsvis, betyder ordningen, at fristen for afregning af momsen udsættes.
Der sker ikke ændring i antallet af administrative handlinger, som skal udføres.
Det er kun tidspunktet for udførelsen af de administrative arbejde, som udskydes.
Udskydelsen vil derfor ikke have administrative konsekvenser for disse virksomheders momsbetaling.
Dog vil den længere frist kunne betyde en lettelse af en irritationsbyrde, fordi virksomhederne for de to afregninger for henholdsvis januar og april kvartal får en længere frist til at afregne og betale.
Omvendt må det forventes, at virksomhederne vil opleve administrative omstillingsbyrder.
Samlet er det derfor vurderingen af udskydelsen af betalingsfristen for kvartalsmomsen ikke har administrative konsekvenser for erhvervslivet af betydning.
For virksomheder, der afregner moms halvårligt betyder forslaget om sammenlægning af to perioder en midlertidig lettelser af de administrative byrder, idet disse virksomheder kun skal foretage én afregning og betaling af momsen i stedet for to afregninger og betalinger.
Omvendt vil ordningen kun have betydning for afregningsperioden 1. juli 2008 til 30. juni 2009. Herefter skal virksomhederne gå tilbage til de gamle regler med halvårlig afregning af moms.
Forslaget vil derfor også være forbundet med omstillingsbyrder for disse virksomheder.
I det omfang virksomhederne kommer til at indbetale indeholdt A-skat eller moms inden den udskudt frist, og virksomhederne ønsker at få pengene udbetalt igen med henblik på at indbetale beløbet igen senere, skal virksomheden bede SKAT om at få beløbet udbetalt.
Det vil betyde en administrativ byrde for disse virksomheder.
 Der foreligger ikke beregninger over hvad de administrative konsekvenser kan opgøres til i AMVAB systemet.
10. Administrative konsekvenser for borgerne Lovforslaget har ingen administrative konsekvenser for borgerne.
11. Miljømæssige konsekvenser Lovforslaget har ingen miljømæssige konsekvenser.
12. Forholdet til EU-retten EUs momsregler fastsætter visse rammer for kredittiden og angivelsesperioden.
Kredittiden må højst være på 2 måneder.
Afregningsperioden skal som hovedregel fastsættes til en, to eller tre måneder, men det er muligt at fastsætte andre perioder, så længe afregningsperioden ikke overstiger et år.
 Lovforslagets udskydelse af fristen for betaling af momsen for virksomheder, der afregner moms månedligt, og virksomheder, der afregner moms kvartalvis, overholder dette krav, idet kredittiden ikke er forlænget udover 2 måneder.
Forslaget om sammenlægning af momsperioden for 2. halvår 2008 med momsperioden for første halvår 2009 medfører, at afregningsperioden bliver på et år.
Hermed overholder denne del af lovforslaget også EU-rettens krav om, at afregningsperioden ikke må overstige et år.
EF-traktatens regler om statsstøtte gælder fuldt ud på skatteområdet.
Dette betyder, at det ved anvendelse af skatteinstrumenter skal vurderes, om anvendelse af instrumentet er foreneligt med traktatens statsstøtteregler, afledte regler og retspraksis.
 Af Kommissionens meddelelse om anvendelsen af statsstøttereglerne på foranstaltninger vedrørende direkte beskatning af virksomhederne1)fremgår det, at en foranstaltning udgør statsstøtte, hvis den  helt eller delvis  fritager bestemte virksomheder, sektorer eller regioner fra de byrder, som følger af en normal anvendelse af det almindelige system, uden at denne fritagelse berettiges ved dette systems karakter eller forvaltning.
Fristforlængelsen ydes alle virksomheder, som betaler A-skat, arbejdsmarkedsbidrag og moms i Danmark.
Det faktum, at der indføres forskellige frister for virksomhederne afhængig af om virksomheden er stor eller mellemstor, eller om virksomheden betaler moms kvartalsvis eller månedligt, indebærer ikke, at ordningen er selektiv.
Der er tale om en videreførelse af de eksisterende regler på området for betaling af A-skat, arbejdsmarkedsbidrag og moms.
Ordningen er således af generel natur og vil ikke udgøre statsstøtte i EF-traktatens artikel 87 (1) forstand.
 13. Hørte myndigheder og organisationer m.v.
 Lovforslaget har ikke været udsendt i høring.
14. Sammenfattende skema Samlet vurdering af konsekvenser af lovforslaget Bemærkninger til lovforslagets enkelte bestemmelser Til kapitel 1 Til § 1 Den foreslåede § 1 omhandler små og mellemstore virksomheders afregning af indeholdt A-skat og arbejdsmarkedsbidrag for månederne februar til og med juli 2009.
 Ved små og mellemstore virksomheder forstås virksomheder, hvis årlige tilsvar af indeholdt A-skat og arbejdsmarkedsbidrag ikke overstiger 1 mio. kr. henholdsvis 250.000 kr.
 Forslaget indebærer, at forfaldstidspunkterne og betalingsfristerne for de pågældende måneder udskydes til de forfaldstidspunkter henholdsvis betalingsfrister, der efter opkrævningsloven gælder for tilsvaret af indeholdt A-skat og arbejdsmarkedsbidrag for den efterfølgende måned.
Forfaldstidspunktet udskydes således til den 1. i den anden måned efter afregningsperiodens udløb, og betalingsfristen udskydes til den 10. i den anden måned efter afregningsperiodens udløb.
Falder betalingsfristen herefter på en lørdag, søndag eller helligdag, udskydes betalingsfristen til den nærmest følgende hverdag.
Det bemærkes, at fristen for indberetning til indkomstregisteret om indkomsten og indeholdt A-skat og arbejdsmarkedsbidrag for de pågældende måneder ikke udskydes med forslaget.
Indberetningen til indkomstregisteret skal således for de pågældende måneder fortsat foretages senest den 10. i måneden efter den måned indberetningen vedrører eller den nærmest følgende hverdag, hvis denne dag er en lørdag søndag eller helligdag.
Dette følger af § 4, stk. 1, 1. og 3. pkt., i lov om et indkomstregister.
 Konsekvensen af lovforslaget er, at der gælder følgende forfaldstidspunkter, indberetningsfrister og betalingsfrister:
For august 2009 og fremefter foreslås det, at forfaldstidspunkterne og betalingsfristerne efter opkrævningsloven igen finder anvendelse.
Dette indebærer, at tilsvaret af indeholdt A-skat og arbejdsmarkedsbidrag for august 2009 forfalder samtidig med tilsvaret for juli 2009, og at der gælder samme betalingsfrist for disse to måneder.
Den foreslåede bestemmelse er udformet som en udskydelse af forfaldstidspunkterne og betalingsfristerne efter opkrævningslovens § 2, stk. 5. Det er således de udskudte forfaldstidspunkter og betalingsfrister, der danner grundlag for afgørelser efter opkrævningsloven, om hvorvidt en betaling er rettidig og dermed for afgørelser om konsekvenserne af forsinket betaling.
Dette gælder således f.eks. i forhold til opkrævningslovens § 7, stk. 1, om renter ved forsinket betaling, og § 11, stk. 1, nr. 1, og stk. 12, om sikkerhedsstillelse.
Efter § 10 i lov om inddrivelse af gæld til det offentlige er lønindeholdelse for gæld omfattet af loven integreret i indeholdelsen af A-skat.
Derfor finder udskydelsen af forfaldstidspunktet og betalingsfristen for indeholdt A-skat tilsvarende anvendelse for lønindeholdte beløb.
Virksomheden indeholder fortsat et samlet beløb, som omfatter såvel A-skat som lønindeholdte beløb, og afregner det samlede beløb til SKAT.
Til § 2 Den foreslåede § 2 omhandler store virksomheders afregning af indeholdt A-skat og arbejdsmarkedsbidrag for månederne februar til og med juli 2009.
 Ved store virksomheder forstås virksomheder, hvis årlige tilsvar af indeholdt A-skat og arbejdsmarkedsbidrag overstiger 1 mio. kr. henholdsvis 250.000 kr.
 Forslaget indebærer, at forfaldstidspunkterne og betalingsfristerne for de pågældende måneder udskydes til de forfaldstidspunkter henholdsvis betalingsfrister, der efter opkrævningsloven gælder for tilsvaret af indeholdt A-skat og arbejdsmarkedsbidrag for den efterfølgende måned.
 Såvel forfaldstidspunktet som betalingsfristen udskydes således til den sidste hverdag (bankdag) i den første måned efter afregningsperiodens udløb.
Det bemærkes, at fristen for indberetning til indkomstregisteret om indkomsten og indeholdt A-skat og arbejdsmarkedsbidrag for de pågældende måneder ikke udskydes med forslaget.
Indberetningen til indkomstregisteret skal således for de pågældende måneder fortsat foretages senest den sidste hverdag (bankdag) i den måned, oplysningerne vedrører.
Dette følger af § 4, stk. 1, 4. pkt., i lov om et indkomstregister.
 Konsekvensen af lovforslaget er, at der gælder følgende indberetningsfrister, forfaldstidspunkter og betalingsfrister:
For august 2009 og fremefter foreslås det, at forfaldstidspunkterne og betalingsfristerne efter opkrævningsloven igen finder anvendelse.
Dette indebærer, at tilsvaret af indeholdt A-skat og arbejdsmarkedsbidrag for august 2009 forfalder samtidig med tilsvaret for juli 2009, og at der gælder samme betalingsfrist for disse to måneder.
Den foreslåede bestemmelse er udformet som en udskydelse af forfaldstidspunkterne og betalingsfristerne efter opkrævningslovens § 2, stk. 6. Det er således de udskudte forfaldstidspunkter og betalingsfrister, der danner grundlag for afgørelser efter opkrævningsloven, om hvorvidt en betaling er rettidig og dermed for afgørelser om konsekvenserne af forsinket betaling.
Dette gælder således f.eks. i forhold til opkrævningslovens § 7, stk. 1, om renter ved forsinket betaling, og § 11, stk. 1, nr. 1, og stk. 12, om sikkerhedsstillelse.
Efter § 10 i lov om inddrivelse af gæld til det offentlige er lønindeholdelse for gæld omfattet af loven integreret i indeholdelsen af A-skat.
Derfor finder udskydelsen af forfaldstidspunktet og betalingsfristen for indeholdt A-skat tilsvarende anvendelse for lønindeholdte beløb.
Virksomheden indeholder fortsat et samlet beløb, som omfatter såvel A-skat som lønindeholdte beløb, og afregner det samlede beløb til SKAT.
Til § 3 Det foreslås, at udskydelsen af forfaldstidspunkterne og betalingsfristerne for indeholdt A-skat og arbejdsmarkedsbidrag ikke skal gælde for offentlige institutioner m.v., som er omfattet af de regler om fremrykket afregning, skatteministeren har fastsat i medfør af kildeskattelovens § 56 og arbejdsmarkedsfondslovens § 13, stk. 8.
 Reglerne om fremrykket afregning af A-skat og arbejdsmarkedsbidrag er fastsat i § 27 i bekendtgørelse nr. 419 af 21. maj 2008 om kildeskat (kildeskattebekendtgørelsen) og i § 17 i bekendtgørelse nr. 1524 af 14. december 2006 om arbejdsmarkedsbidrag som bl.a. ændret ved bekendtgørelse nr. 406 af 19. maj 2008.
 Disse regler omfatter samme kreds af institutioner m.v., nemlig:
1) ministerier og institutioner, hvis driftsudgifter er optaget på statens bevillingslove, 2) institutioner, foreninger og fonde, hvor vedkommende minister i henhold til § 2, stk. 2, i lov om statens regnskabsvæsen m.v. har bestemt, at lovens regler skal finde anvendelse, 3) ikke-statslige institutioner, hvor staten yder tilskud til dækning af institutionens driftsudgifter på halvdelen eller mere, 4) regioner og kommuner, 5) kommunale fællesskaber, jf. § 60 i lov om kommunernes selvstyre, hvori der alene deltager kommuner, og hvis regnskab optages i en kommunes regnskab, samt 6) selvejende institutioner med driftsoverenskomst med en region eller en kommune.
Til § 4 Efter opkrævningslovens § 4, stk. 1, kan SKAT fastsætte en virksomheds tilsvar af skatter og afgifter m.v. foreløbigt til et skønsmæssigt beløb.
Forudsætningen for dette er, at virksomheden ikke rettidigt har angivet eller indberettet til indkomstregisteret.
Det foreløbigt fastsatte tilsvar skal betales senest 14 dage efter påkrav.
Denne frist fremgår af opkrævningslovens § 4, stk. 1, 3. pkt.
Ved dette lovforslags §§ 1 og 2 er det foreslået, at betalingsfristerne for indeholdt A-skat og arbejdsmarkedsbidrag udskydes.
Imidlertid udskydes fristen for indberetning af indeholdt A-skat og arbejdsmarkedsbidrag til indkomstregisteret ikke.
Det vil sige, at f.eks. en lille virksomhed vil skulle indberette til indkomstregisteret for februar 2009 senest den 10. marts 2009, dog vil den indeholdte A-skat og det indeholdte arbejdsmarkedsbidrag først skulle betales senest den 14. april 2009. En stor virksomhed vil f.eks. skulle indberette til indkomstregisteret for februar 2009 senest den 27. februar 2009, og betalingsfristen er den 31. marts.
Hvis sådanne virksomheder ikke indberetter rettidigt til indkomstregisteret, vil SKAT kunne foretage en foreløbig fastsættelse.
Dette bør dog ikke kunne føre til, at virksomheden skal betale det foreløbigt fastsatte tilsvar før den udskudte betalingsfrist (den 14. april 2009 henholdsvis den 31. marts i eksemplerne ovenfor).
 Derfor er det i forslagets § 4 foreslået, at betalingsfristen for foreløbigt fastsatte tilsvar efter opkrævningslovens § 4, stk. 1, 3. pkt., erstattes af den udskudte betalingsfrist efter de foreslåede bestemmelser i § 1 henholdsvis § 2, når der er tale om foreløbig fastsættelse af indeholdt A-skat og arbejdsmarkedsbidrag omfattet af disse bestemmelser.
Der kan dog være situationer, hvor den 14-dages frist, der følger af opkrævningslovens § 4, stk. 1, 3. pkt., vil udløbe senere end de udskudte betalingsfrister for A-skat og arbejdsmarkedsbidrag efter forslaget.
Dette er tilfældet, hvis den foreløbige fastsættelse foretages senere end to uger før udløbet af den udskudte betalingsfrist efter forslaget.
Det foreslås, at i denne situation er det betalingsfristen på 14 dage efter opkrævningslovens § 4, stk. 1, 3. pkt., der finder anvendelse på det foreløbigt fastsatte tilsvar.
Til kapitel 2 Til § 5 Den foreslåede § 5 omhandler fristen efter momslovens § 57, stk. 2, for angivelse af moms for månederne januar til og med juni 2009 for virksomheder, som anvender kalendermåneden som afregningsperiode for moms.
Denne bestemmelse omfatter virksomheder, hvis samlede årlige momspligtige leverancer overstiger 15 mio. kr.
Bestemmelsen omfatter personer, som har flere virksomheder registreret hver for sig, og hvis årlige momspligtige leverancer samlet for virksomhederne overstiger denne grænse, jf. momslovens § 57, stk. 5. Derudover omfatter bestemmelsen nyregistrerede virksomheder med forventede samlede årlige afgiftspligtige leverancer på over 20 mio. kr., jf. momslovens § 47, stk. 5. Endelig omfatter bestemmelsen virksomheder, som efter anmodning til SKAT har fået tilladelse til at anvende kalendermåneden som afregningsperiode, uanset at de samlede årlige momspligtige leverancer er mindre end de nævnte grænser, jf. momslovens § 57, stk. 7. Virksomheder, der er sat på forkortet afregning, jf. momslovens § 62, er ikke omfattet af den foreslåede bestemmelse om udskydelse af angivelses- og betalingsfristen for momsen.
Forslaget indebærer, at angivelsesfristerne for januar til og med juni 2009 som udgangspunkt udskydes med en måned fra den 25. i den første måned efter afregningsperiodens udløb til den 25. i den anden måned efter afregningsperiodens udløb.
Angivelsesfristen såvel som den udskudte angivelsesfrist er dog den nærmest følgende hverdag, hvis den 25. falder på en lørdag, søndag eller helligdag.
Efter opkrævningslovens § 2, stk. 4, er betalingsfristen sammenfaldende med angivelsesfristen.
Udskydelsen af angivelsesfristen fører dermed til, at betalingsfristen for momsen for de pågældende måneder ligeledes udskydes med som udgangspunkt en måned.
Sammenhængen mellem angivelsesfristen og betalingsfristen opretholdes således.
Forfaldstidspunktet er efter opkrævningslovens § 2, stk. 4, den 1. i den måned, hvor angivelse skal indgives.
Forfaldstidspunktet for momsen for de pågældende måneder udskydes således også, så forfaldstidspunktet efter forslaget er den 1. i den anden måned efter udløbet af afregningsperioden.
 Konkret indebærer lovforslaget følgende forfaldstidspunkter og betalingsfrister:
For juli 2009 og fremefter foreslås det, at de normale angivelsesfrister efter momsloven samt forfaldstidspunkter og betalingsfrister efter opkrævningsloven igen finder anvendelse.
Dette indebærer, at momsangivelsen for juni og juli 2009 skal indgives inden for samme frist, at betalingsfristerne for de to måneders moms er de samme, og at momsen for de to måneder forfalder til betaling samtidig.
Den foreslåede bestemmelse er udformet som en udskydelse af angivelsesfristerne efter momslovens § 57, stk. 2, og som konsekvens heraf udskydes forfaldstidspunkterne og betalingsfristerne efter opkrævningslovens § 2, stk. 4, tilsvarende.
Det er således de udskudte angivelsesfrister, forfaldstidspunkter og betalingsfrister, der danner grundlag for afgørelser efter momsloven og opkrævningsloven om, hvorvidt en angivelse eller betaling er rettidig og dermed for afgørelser om konsekvenserne af forsinket betaling.
Dette gælder således f.eks. i forhold til momslovens § 62, jf. opkrævningslovens § 11, om forkortet afregningsperiode og opkrævningslovens § 4 om foreløbig fastsættelse ved manglende rettidig angivelse.
Til § 6 Opkrævningslovens § 12, stk. 4, omhandler tilbageholdelse af udbetaling af negativ moms samt godtgørelser af for meget betalte skatter og afgifter.
SKAT kan således tilbageholde sådanne udbetalinger, hvis angivelser eller indberetninger til indkomstregisteret vedrørende afsluttede afregningsperioder ikke er indgivet.
Efter lovforslagets § 5 udskydes angivelsesfristen for moms for januar til og med juni 2009 for virksomheder med kalendermåneden som afregningsperiode.
Udskydelsen er som udgangspunkt på en måned.
Dette fører til, at angivelsen for en måned rettidigt kan indgives efter udløbet af den næste måned.
Hvis f.eks. en virksomhed har negativ moms for februar 2009, og angiver denne den 27. april, vil SKAT efter opkrævningslovens § 12, stk. 4, kunne tilbageholde den negative moms, hvis virksomheden ikke har indgivet momsangivelse for marts 2009. Fristen for momsangivelsen for marts måned 2009 er først den 25. maj.
Medmindre angivelsen for marts måned 2009 indgives før udløbet af den udskudte angivelsesfrist, vil SKAT dermed have mulighed for at tilbageholde udbetalingen af negativ moms for februar 2009.
Virksomheden vil naturligvis kunne sikre sig en hurtig udbetaling af negativ moms ved at angive før udløbet af angivelsesfristen.
Dette vil også kunne hindre, at den ovennævnte problemstilling bliver aktuel, hvis den negative momsangivelse indgives inden udløbet af måneden efter den måned, den vedrører.
 Det er dog ikke hensigten med udskydelsen af angivelsesfristerne for moms, at det skal føre til, at SKAT i videre udstrækning end i dag får mulighed for at tilbageholde udbetalinger af negativ moms.
 Det foreslås derfor, at tilbageholdelse efter opkrævningsloven ikke kan ske som følge af manglende angivelse vedrørende moms for en afsluttet måned, hvis følgende er tilfældet:
 angivelsesfristen for momsen for den afsluttede måned, der ikke er angivet for, er omfattet af udskydelsen af angivelsesfristen for virksomheder med kalendermåneden som afregningsperiode, jf. lovforslagets § 5, og  den udskudte angivelsesfrist for den pågældende måned ikke er udløbet.
Til § 7 Den foreslåede § 7 omhandler fristen efter momslovens § 57, stk. 3, for angivelse af moms for januar og april kvartal 2009 for virksomheder, som anvender kvartalet som afregningsperiode for moms.
Denne bestemmelse omfatter virksomheder, hvis samlede årlige momspligtige leverancer overstiger 1 mio. kr., men højst udgør 15 mio. kr.
Bestemmelsen omfatter personer, som har flere virksomheder registreret hver for sig, og hvis årlige momspligtige leverancer samlet for virksomhederne ligger inden for dette interval, jf. momslovens § 57, stk. 5. Derudover omfatter bestemmelsen nyregistrerede virksomheder med forventede samlede årlige afgiftspligtige leverancer, som ikke overstiger 20 mio. kr., jf. momslovens § 47, stk. 5. Endelig omfatter bestemmelsen virksomheder, som efter anmodning til SKAT har fået tilladelse til at anvende kvartalet som afregningsperiode, uanset at de samlede årlige momspligtige leverancer er på 1 mio. kr. eller mindre, jf. momslovens § 57, stk. 7. Virksomheder, der er sat på forkortet afregning, jf. momslovens § 62, er ikke omfattet af den foreslåede bestemmelse om udskydelse af angivelses- og betalingsfristen for momsen.
 Forslaget indebærer, at angivelsesfristen for januar kvartal udskydes til den 2. juni 2009. For april kvartal udskydes angivelsesfristen til den 1. september.
Efter opkrævningslovens § 2, stk. 4, er betalingsfristen sammenfaldende med angivelsesfristen.
Udskydelsen af angivelsesfristen fører dermed til, at betalingsfristen for momsen for de pågældende kvartaler ligeledes udskydes til de nævnte datoer.
Sammenhængen mellem angivelsesfristen og betalingsfristen opretholdes således.
Forfaldstidspunktet er efter opkrævningslovens § 2, stk. 4, den 1. i den måned, hvor angivelse skal indgives.
Forfaldstidspunktet for momsen for de pågældende kvartaler udskydes således også, så forfaldstidspunktet efter forslaget er den 1. juni 2009 for januar kvartal 2009 og den 1. september 2009 for april kvartal 2009.
 Oversigtsmæssigt ser de udskudte frister efter lovforslaget således ud:
 For juli kvartal 2009 og fremefter foreslås det, at de normale angivelsesfrister efter momsloven samt forfaldstidspunkter og betalingsfrister efter opkrævningsloven igen finder anvendelse.
Den foreslåede bestemmelse er udformet som en udskydelse af angivelsesfristerne efter momslovens § 57, stk. 3, og som konsekvens heraf udskydes forfaldstidspunkterne og betalingsfristerne efter opkrævningslovens § 2, stk. 4, tilsvarende.
Det er således de udskudte angivelsesfrister, forfaldstidspunkter og betalingsfrister, der danner grundlag for afgørelser efter momsloven og opkrævningsloven om, hvorvidt en angivelse eller betaling er rettidig og dermed for afgørelser om konsekvenserne af forsinket betaling.
Dette gælder således f.eks. i forhold til momslovens § 62, jf. opkrævningslovens § 11, om forkortet afregningsperiode og opkrævningslovens § 4 om foreløbig fastsættelse ved manglende rettidig angivelse.
Til § 8 Den foreslåede § 8 omhandler virksomheder, som efter momslovens § 57, stk. 4, anvender halvåret som afregningsperiode for moms.
Det foreslås, at afregningsperioden andet halvår 2008 slås sammen med afregningsperioden første halvår 2009 til én afregningsperiode for disse virksomheder.
Angivelsesfristen for den sammenlagte afregningsperiode foreslås at være angivelsesfristen for første halvår 2009. Det vil sige den 1. september 2009.
Momslovens § 57, stk. 4, omfatter virksomheder, hvis samlede årlige momspligtige leverancer ikke overstiger 1 mio. kr.
Bestemmelsen omfatter endvidere personer, som har flere virksomheder registreret hver for sig, og hvis årlige momspligtige leverancer samlet for virksomhederne ikke overstiger 1 mio. kr.
Virksomheder, der er sat på forkortet afregning, jf. momslovens § 62, er ikke omfattet af den foreslåede sammenlægning af afregningsperioderne.
 Forslaget indebærer, at virksomhederne ikke særskilt skal angive moms for andet halvår 2008. Efter de gældende regler skal angivelse for andet halvår 2008 indgives senest den 2. marts 2009. Til gengæld skal virksomhederne samlet angive for andet halvår 2008 og første halvår 2009 med frist den 1. september 2009.
Det foreslås, at sammenlægningen af de to afregningsperioder alene kan ske for virksomheder, som anvender halvåret som afregningsperiode for såvel andet halvår 2008 som første halvår 2009. Det er således en forudsætning for sammenlægning af to halvårlige afregningsperioder, at der er to halvårlige afregningsperioder.
Hvis en virksomhed pr. 1. januar 2009 har skiftet til eller fra halvåret som afregningsperiode, vil enten andet halvår 2008 eller første halvår 2009 ikke være en afregningsperiode, og dermed kan den foreslåede sammenlægning af to afregningsperioder på et halvt år ikke ske.
 Virksomheder, som pr. 1. januar 2009 er overgået fra at afregne moms halvårligt til at afregne kvartalsvist, vil være omfattet af den foreslåede § 7, da de vil afregne kvartalsvist for januar og april kvartal 2009.
Efter opkrævningslovens § 2, stk. 4, er betalingsfristen sammenfaldende med angivelsesfristen.
Sammenlægningen af de to afregningsperioder til én afregningsperiode med én angivelsesfrist for den sammenlagte periode fører dermed til, at betalingsfristen for momsen for den sammenlagte periode også er den 1. september 2009. Sammenhængen mellem angivelsesfristen og betalingsfristen opretholdes således.
Forfaldstidspunktet er efter opkrævningslovens § 2, stk. 4, den 1. i den måned, hvor angivelse skal indgives.
Forfaldstidspunktet for momsen for den sammenlagte afregningsperiode er derfor efter forslaget også den 1. september 2009.
 Sammenlægningen foreslås alene for andet halvår 2008 og første halvår 2009. Andet halvår 2009 og første halvår 2010 og senere halvår vil efter forslaget således fortsat være selvstændige afregningsperioder.
Den foreslåede bestemmelse er udformet som en sammenlægning af to afregningsperioder efter momslovens § 57, stk. 4, med den konsekvens, at der ikke selvstændigt skal angives og afregnes moms for andet halvår 2008. Det er således angivelsesfristen, forfaldstidspunktet og betalingsfristen for den sammenlagte afregningsperiode, der danner grundlag for afgørelser efter momsloven og opkrævningsloven om, hvorvidt en angivelse eller betaling er rettidig og dermed for afgørelser om konsekvenserne af forsinket angivelse og betaling.
Dette gælder således f.eks. i forhold til momslovens § 62, jf. opkrævningslovens § 11, om forkortet afregningsperiode og opkrævningslovens § 4 om foreløbig fastsættelse ved manglende rettidig angivelse.
 Det foreslås desuden, at virksomhederne ved at indgive momsangivelse for andet halvår 2008 kan fravælge sammenlægningen af afregningsperioderne andet halvår 2008 og første halvår 2009.
Dette har særligt betydning for virksomheder med negativt momstilsvar for andet halvår 2008. Disse virksomheder vil således ved at angive for dette halvår kunne få det negative tilsvar udbetalt efter de gældende regler for udbetaling af negativt momstilsvar.
Desuden kan der være virksomheder, som allerede har angivet og betalt momsen for andet halvår 2008 og momstilsvaret er så beskedent, at virksomheden ikke ønsker at anmode om at få beløbet tilbagebetalt med henblik på senere indbetaling.
En særskilt momsangivelse for andet halvår 2008 foreslås dog at kunne tilbagekaldes.
Dette forslag tilgodeser hensynet til virksomheder, som angiver for andet halvår 2008, fordi de ikke er opmærksomme på den foreslåede sammenlægning af afregningsperioderne andet halvår 2008 og første halvår 2009. Endvidere tilgodeser det hensynet til virksomheder, som allerede har angivet for andet halvår 2008. Sådanne virksomheder vil efter forslaget kunne tilbagekalde den særskilte momsangivelse for andet halvår 2008 og dermed opnå fordelene ved sammenlægningen af denne afregningsperiode med afregningsperioden første halvår 2009.
 I de tilfælde, hvor momsen vedrørende andet halvår 2008 ikke er indbetalt, foreslås det, at tilbagekaldelsen kan ske inden for udløbet af angivelsesfristen for den sammenlagte afregningsperiode omfattende andet halvår 2008 og første halvår 2009.
 Hvis momstilsvaret for andet halvår 2008 er indbetalt, foreslås det, at tilbagekaldelse af den særskilte momsangivelse for denne periode alene kan ske, hvis den indbetalte moms tilbagebetales efter den foreslåede § 9.
 Hvis momstilsvaret for andet halvår 2008 tilbagebetales efter den foreslåede § 9, anses den særskilte angivelse for denne afregningsperiode for tilbagekaldt.
Hvis momsen vedrørende andet halvår 2008 er indbetalt, og virksomheden ønsker at tilbagekalde den særskilte momsangivelse for andet halvår 2008, skal virksomheden senest to uger for udløbet af betalingsfristen for den sammenlagte afregningsperiode anmode om at få tilbagebetalt denne moms.
Tilbagebetales momsen, anses den særskilte momsangivelse for bortfaldet.
 Hvis en særskilt momsangivelse for andet halvår 2008 tilbagekaldes eller anses for tilbagekaldt, er konsekvensen efter forslaget, afregningsperioden andet halvår 2008 slås sammen med første halvår 2009. Virksomheden skal dermed angive det samlede momstilsvar for den sammenlagte afregningsperiode senest den 1. september 2009 og betale det samlede tilsvar senest denne dag.
Til kapitel 3 Til § 9 Efter lovforslagets § 10, stk. 3, foreslås det, at lovforslaget får virkning fra og med den 25. februar 2009.
Virksomhederne har derfor ikke haft megen tid til at indrette sig på den foreslåede udskydelse af betalingsfristerne.
Det må derfor forventes, at der er virksomheder, som indbetaler moms, A-skat og arbejdsmarkedsbidrag efter de frister, som ville gælde uden udskydelsen efter dette lovforslag.
Tilsvarende må det forventes, at der er virksomheder, der særskilt afregner moms vedrørende andet halvår 2008 på trods af sammenlægningen af denne afregningsperiode med første halvår 2009. Dette kan enten skyldes, at de ikke er opmærksomme på udskydelsen af fristerne henholdsvis sammenlægningen af afregningsperioderne, eller at de allerede har sat beløbet til betaling f.eks. via betalingsservice.
 Virksomheder vil altid kunne indbetale forud for udløbet af betalingsfristen.
 Af de ovennævnte grunde bør virksomhederne dog have mulighed for at få betalingen tilbage, hvis de uanset udskydelsen af betalingsfristerne efter forslaget betaler inden for de frister, der ville gælde uden udskydelsen.
Tilsvarende bør virksomhederne have mulighed for at få en særskilt betaling af moms vedrørende andet halvår 2008 tilbage.
Her stilles ikke krav om, at momsen vedrørende 2. halvår 2008 skal være indbetalt rettidigt.
Dette skyldes, at den særskilte momsangivelse for andet halvår efter § 8 kan tilbagekaldes efter § 8. Et krav om rettidig betaling ville derfor stille virksomheder, som har betalt for sent ringere, end virksomheder som ikke har betalt.
Anmodninger om tilbagebetaling bør ikke imødekommes, hvis anmodningen indgives kort tid før udløbet af de udskudte frister.
Her vil fordelen for virksomheden ved at få det indbetalte beløb til rådighed i en kort periode være ganske beskeden.
Det foreslås derfor, at anmodningen om tilbagebetaling skal indgives senest 2 uger før udløbet af den udskudte betalingsfrist henholdsvis fristen for indgivelse af angivelse af moms for den sammenlagte afregningsperiode bestående af andet halvår 2008 og første halvår 2009.
 Tilbagebetalingsbeløb forrentes ikke, og tilbagebetalingen sker uden modregning af skyld til det offentlige.
 Får en virksomhed tilbagebetalt et beløb efter den foreslåede bestemmelse, vil virksomheden skulle foretage betalingen igen inden for den udskudte betalingsfrist henholdsvis som en del af det samlede momstilsvar for den sammenlagte afregningsperiode bestående af andet halvår 2008 og første halvår 2009.
Til § 10 Til stk. 1 og 2 Det foreslås, at lovforslaget træder i kraft dagen efter bekendtgørelsen i Lovtidende, og det foreslås, at lovforslaget kan stadfæstes straks efter vedtagelsen.
Disse forslag om ikrafttrædelse og stadfæstelse skal ses i sammenhæng med, at lovforslaget efter det foreslåede stk. 2 tillægges virkning fra den 25. februar 2009. Det vil sige forud for en eventuel vedtagelse.
På den baggrund er det nødvendigt, at lovforslaget kan stadfæstes hurtigt, således at det kan træde i kraft hurtigst muligt.
Til stk. 3 Det foreslås, at loven får virkning fra og med den 25. februar 2009. Dette er fristen for angivelse af moms for januar måned for virksomheder med kalendermåneden som afregningsperiode.
Den foreslåede regel om virkningstidspunktet sikrer dermed, at lovforslaget kan få virkning for disse angivelser og dermed for fristerne for betaling af januar-momsen for virksomheder med kalendermåneden som afregningsperiode.
Til § 11 Lovforslaget går ud på at udskyde nogle forfaldstidspunkter, betalingsfrister og angivelsesfrister samt sammenlægning af nogle afregningsperioder efter henholdsvis opkrævningsloven og momsloven.
Da ingen af disse love gælder for Færøerne og Grønland, foreslås det ligeledes, at den foreslåede lov ikke gælder for Færøerne og Grønland.
 1) EUT C 384 af 10/12/1998, pkt. 3-9.
