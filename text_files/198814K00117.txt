Nr BTL 117 Betænkning over I.
Forslag til lov om registreret partnerskab   

 Nr L 117 1988-89, 1. samling Afgivet af Retsudvalget Afgivet: 19890519 Udvalget har behandlet lovforslagene i en række møder og har herunder stillet spørgsmål til justitsministeren, som denne dels har besvaret skriftligt, dels vil besvare inden 2. behandling af lovforslagene.
 Nogle af spørgsmålene og svarene herpå er optrykt som bilag til  

 betænkningen.
 Udvalget har endvidere modtaget mundtlige og/eller skriftlige henvendelser  

 fra:
Assurandør-Societetet, Fomsgaard, Jytte, Sdr.
Felding, Glenthøj, Jørgen, sognepræst, Sabro, Hertz, Edel, lærer, Hellerup, m.fl.
Landsforeningen for bøsser og lesbiske, Forbundet af 1948, Pas På Børn, v/ Vibeke Sloth Henriksen, Vejle, og Skøtt, Lizzi, Tåstrup, m.fl.
 Der er af et mindretal stillet ændringsforslag til både det under I og det  

 under II nævnte lovforslag.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslagene til  

vedtagelse med de stillede ændringsforslag.
 Mindretallet ønsker at udtale følgende:
 Med de stillede ændringsforslag til L 117 og L 118 er der skabt et  

 grundlag for opfyldelsen af ønsket om at sikre parforhold af bøsser og  

 lesbiske de samfundsmæssigt givne retsgarantier, rettigheder og pligter, som  

 tilkommer ægtepar i det danske samfund.
Der er i lovforslaget om registreret partnerskab og ændringsforslagene  

 hertil indarbejdet sådanne undtagelser, at registrerede partnere ikke opnår  

 samme retsstilling i forhold til børn, som gælder for ægtefæller.
Udviklingen  

 er ikke nået dertil, at det forekommer rigtigt og naturligt.
 Et særligt forhold, som har påkaldt sig interesse både før og under  

 udvalgsbehandlingen, har været registrerede partneres rettigheder i forhold  

 til private forsikringsselskaber og pensionskasser.
Efter gennemførelse af lovforslaget vil der være en generel ligestilling  

 mellem ægtefæller og registrerede partnere.
Det vil derfor være i strid med §  

 1 i lov om forbud mod forskelsbehandling på grund af race m.v., såfremt der i  

 forsikringspolicer og pensionskassevedtægter opretholdes en administration af  

 bestemmelser vedrørende ægtefæller, der diskriminerer registrerede partnere.
Det må på denne baggrund være selvfølgeligt, at forsikringspolicer og  

 pensionskassevedtægter administreres efter lovforslagenes bestemmelser om  

 ligestilling mellem ægtefæller og registrerede partnere.
Det kan i denne  

 forbindelse anføres, at Finanstilsynet i forbindelse med ansøgninger om  

 godkendelse af generelle forsikringsbetingelser og pensionskassevedtægter bør  

 påpege dette forhold over for ansøgerne.
 Der har i debatten om lovforslaget om registreret partnerskab været rejst  

 det spørgsmål, om der med en gennemførelse af lovforslaget vil være øget  

 indrejse til Danmark fra udlandet af personer, der indgår i et registreret  

 partnerskab.
Der er to forhold, der er vigtige i denne sammenhæng.
For det første de  

 gældende regler for familiesammenføring af homoseksuelle partnere og for det  

 andet proformaspørgsmålet.
 Der er i dag adgang til at opnå opholdstilladelse i Danmark, såfremt man  

 gennem mindst 18 måneder har haft samliv eller på anden måde intens kontakt  

 med en person med varig opholdstilladelse i Danmark.
 Reglen bliver anvendt i et meget beskedent omfang og da i relation til  

 europæere eller nordamerikanere, hvis kulturer og historie rummer accepten af  

 homoseksualitet.
 Der er i lovforslaget lagt op til, at samlivskravet sidestilles med  

 kravene til ægtefæller, idet der dog er den væsentlige forskel, at et  

 registreret partnerskab kun kan indgås, såfremt mindst den ene part har  

 statsborgerskab i Danmark, hvor der for ægtepar hverken gælder opholds- eller  

 statsborgerkrav.
 Proformaregistrerede partnerskaber vil næppe ses, idet man, såfremt man er  

 ude i et i virkeligheden illegalt ærinde, vil undgå at påkalde sig den  

 yderligere opmærksomhed, som et registreret partnerskab i denne situation vil  

 vække i lang tid fremover.
 Der er i øvrigt ikke belæg for at antage, at der er mange  

 proformaægteskaber i Danmark, selv om det hverken er vanskeligt eller  

 usædvanligt at indgå ægteskab.
 Som det fremgår af § 4 i L 118 om ændring af forskellige love som følge af  

 indførelse af registreret partnerskab, skal bestemmelser i den gældende  

 lovgivning, der tilsigter ligebehandling af samlevende personer af samme køn  

 og ægtepar, udgå.
 Efter vedtagelsen af de to lovforslag skal der være ligestilling mellem  

 ægtepar og registrerede partnere på nær de i lovforslagene angivne  

 undtagelser, ligesom der skal være ligestilling mellem samlevende par af  

 forskelligt køn og samlevende par af samme køn.
 Et andet mindretal (Det Konservative Folkepartis, Venstres og Det  

 Radikale Venstres medlemmer af udvalget) vil ved 2. behandling redegøre for  

 sin stilling til lovforslagene og de stillede ændringsforslag.
 Et tredje mindretal (Fremskridtspartiets medlem af udvalget) vil  

 ligeledes ved 2. behandling redegøre for sin stilling til lovforslagene og de  

 stillede ændringsforslag.
 Også et fjerde mindretal (Centrum-Demokraternes medlem af udvaglet)  

 vil ved 2. behandling redegøre for sin stilling til lovforslagene og de  

 stillede ændringsforslag.
 Et femte mindretal (Kristeligt Folkepartis medlem af udvalget)  

 indstiller lovforslagene til forkastelse ved 3. behandling.
Efter Kristeligt Folkepartis opfattelse har lovforslagene om indførelse af  

 registreret partnerskab ikke nogen som helst berettigelse.
De er i strid med  

 hele grundlaget for ægteskabet, som er forbeholdt forholdet mellem kvinde og  

 mand.
 Der er ikke på nogen måde sandsynliggjort et reelt behov for en lovmæssig  

 regulering ud over den eksisterende, som allerede i dag efter Kristeligt  

 Folkepartis opfattelse løser de homoseksuelle pars juridiske problemer.  

 Kristeligt Folkeparti opfatter mere lovforslagene som et forsøg på at  

 blåstemple homoseksuel levevis end som et reelt ønske om at hjælpe  

 homoseksuelle.
Hvis lovforslagene gennemføres, vil det ikke hjælpe de homoseksuelle par,  

 der af forskellige grunde ikke ønsker at lade sig registrere.
Mange  

 homoseksuelle har formentlig stadig et ønske om at leve uden offentlighed  

 omkring deres seksuelle forhold.
Sådanne par kan have større behov for  

 retsbeskyttelse end de par, der lader sig registrere.
Ligeledes finder  

 Kristeligt Folkeparti, at en gennemførelse af lovforslagene i høj grad vil  

 skade de heteroseksuelle af samme køn, der bor sammen.
Man tager her en lille  

 gruppe mennesker, der af den ene eller anden grund ikke kan gifte sig, og  

 giver den en fortrinsstilling.
Det er ikke rimeligt.
 Endelig ønsker Kristeligt Folkeparti at fremhæve, at der ingen andre  

 steder i verden er overvejelser om at indføre en lignende ordning.  

 Mindretallet finder derfor ikke, at Danmark skal være foregangsland på dette  

 område.
Specielt frygter Kristeligt Folkeparti, at lovforslagene vil skabe et  

 modsætningsforhold til de andre nordiske lande.
Det vil betyde en belastning  

 af det nordiske samarbejde på det juridiske område.
Netop den nordiske  

 retsenhed på familieretsområdet har et flertal i Folketinget altid stået bag.
Ændringsforslag til I.
Forslag til lov om registreret partnerskab (af Pia Gjellerup (S) og Carsten Andersen (SF) m.fl.) Af et mindretal (S og SF):
Til § 2 1) I stk. 2 indsættes efter »bopæl her i landet« ordene:  

 »og dansk statsborgerskab«.
Til § 3 2) Stk. 1 affattes således:
»Registrering af partnerskab har med de i § 4 anførte undtagelser  

 samme retsvirkninger som indgåelse af ægteskab.« 3) Som nyt stykke indsættes efter stk. 1:
» Stk. 2. Bestemmelser i dansk lovgivning, som omhandler  

 ægteskab og ægtefæller, skal anvendes tilsvarende på registreret partnerskab  

 og registrerede partnere.« Til § 4 4) Som nye stykker indsættes efter stk. 1:
 » Stk. 2. Myndighedslovens § 13, 3. pkt., og § 15, stk. 3, om  

 ægtepar finder ikke anvendelse på det registrerede partnerskab.
 Stk. 3. Bestemmelser i dansk lovgivning, der indeholder særlige regler om  

 den ene part i et ægteskab bestemt ved dennes køn, finder ikke anvendelse på  

 det registrerede partnerskab.
Stk. 4. Bestemmelser i internationale traktater finder ikke anvendelse på  

 det registrerede partnerskab, såfremt medkontrahenten gør opmærksom på, at en  

 sådan anvendelse måtte stride imod medkontrahentens forudsætninger ved  

 traktatens indgåelse.« Til § 5 5) Stk. 1 affattes således:
»Ægteskabslovens kapitel 3, 4 og 5 og retsplejelovens kapitel 42  

 finder tilsvarende anvendelse på opløsning af et registreret partnerskab, jf.  

 dog stk. 2 og 3.« 6) Stk. 2 affattes således:
» Stk. 2. Ægteskabslovens § 46 anvendes ikke ved opløsning af  

 et registreret partnerskab.« 7) Stk. 4 udgår.
Til § 6 8) Paragraffen affattes således:
» § 6. Loven træder i kraft den 1. oktober 1989.« Bemærkninger Til nr. 1 Ændringen sker for at dække det formål, der beskrives i lovforslagets  

 bemærkninger om, at registreringen af rent udenlandske par vil være  

 uhensigtsmæssig, da registreringen indtil videre ikke vil få nogen betydning  

 i deres hjemland.
Til nr. 2 Ændringsforslaget er en sproglig konsekvensændring som følge af  

 ændringsforslag nr. 4.
Til nr. 3 Af hensyn til de mange bestemmelser, der findes i og i tilknytning til  

 dansk lovgivning omhandlende ægteskab og ægtefæller, anses det for  

 hensigtsmæssigt at medtage denne generelle adgang til analogislutning og  

 formålsfortolkning med de indskrænkninger, som angives i § 4.
Til nr. 4 Ad det foreslåede stk. 2 De nævnte regler i myndighedsloven indeholder bestemmelse om adgangen til  

 at tillægge et ægtepar forældremyndigheden i forening.
Der er dels tale om  

 overførsel af forældremyndighed efter aftale, dels om overførsel af  

 forældremyndighed efter død.
Denne adgang til forældremyndighed i forening  

 skal efter ændringsforslaget ikke kunne anvendes på et registreret  

 partnerskab.
Ad det foreslåede stk. 3 Der findes i dansk lovgivning eksempler på regler, som tillægger den ene  

 part i et ægteskab særlige rettigheder eller særlige pligter bestemt efter  

 den pågældendes køn.
Der kan som eksempler nævnes reglerne i lov om børns  

 retsstilling §§ 2 og 3 om ægtemanden, reglerne i lov om ægteskabets  

 retsvirkninger § 11, stk. 1, 2. pkt., om hustruen samt endelig reglerne i lov  

 om bevarelse af enkepensionsret ved separation og skilsmisse om enker.
Ad det foreslåede stk. 4 I internationale traktater, hvor udtrykkene ægteskab og ægtefælle  

 forekommer, må begreberne tages i deres oprindelige betydning, der kun kan  

 ændres ved medkontrahenternes indforståelse.
 Reglerne i internationale traktater og konventioner, der tillægger ægtepar  

 rettigheder eller forpligtelser, skal anvendes af danske myndigheder på det  

 registrerede partnerskab, såfremt der ikke derved sker en favorisering eller  

 en diskrimination af det registrerede partnerskab i forhold til, hvad der vil  

 være gældende for et ægteskab.
Til nr. 5 Ved den foreslåede formulering af stk. 1 fastsættes det, at fremgangsmåden  

 ved opløsning af et registreret partnerskab følger reglerne i ægteskabsloven  

 og retsplejeloven om opløsning af et ægteskab med de undtagelser, der  

 fastsættes i stk. 2 og 3.
Til nr. 6 Reglerne i ægteskabslovens § 46 omhandler spørgsmål om forældremyndighed,  

 der ikke finder anvendelse på registreret partnerskab.
De hidtil gældende  

 regler i ægteskabsloven om mægling er efter den netop gennemførte lovændring  

 ophævet, hvorfor der ikke er grundlag for en særlig undtagelse på dette  

 område.
Til nr. 7 Ændringsforslaget er en konsekvens af ændringsforslag nr. 5.
Til nr. 8 Det anses for hensigtsmæssigt, at loven træder i kraft samtidig med  

 ændringerne i ægteskabsloven, jf. lov nr. 209 af 5. april 1989, som i vidt  

 omfang skal anvendes tilsvarende på registreret partnerskab.
Ændringsforslag til II.
Forslag til lov om ændring af ægteskabsloven, arveloven, straffeloven  

 og lov om afgift af arv og gave (Ændringer som følge af indførelse af registreret partnerskab) (af Pia Gjellerup (S) og Carsten Andersen (SF) m.fl.) Af et mindretal (S og SF):
Til § 4 1) Efter den foreslåede ændring, der bliver nr. 1, indsættes som nye  

 numre:
 » 2. I § 2, stk. 1, litra A, 2. pkt., udgår »eller  

 b«.
3. I § 44, stk. 1, ændres »litra g« til: »litra  

 f«.' Til § 5 2) Datoen »1. juli 1989« ændres til: »1. oktober  

 1989«.
Bemærkninger Til nr. 1 Ændringsforslaget er en konsekvens af den i lovforslagets § 4 foreslåede  

 ændring.
Til nr. 2 Ændringsforslaget er en konsekvens af det tilsvarende ændringsforslag nr.  

 8 til L 117.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Niels Anker Kofoed (V) Kirsten Jacobsen (FP) Marianne  

 Jelved (RV) Nør Christensen (CD) Inger Stilling Pedersen (KRF) Erling  

 Christensen (S) Ole Espersen (S) Søren Hansen (S) Tove Lindbo Larsen (S)  

 Lissa Mathiasen (S) Carsten Andersen (SF) Leif Hermann (SF) Ebba Strange  

 (SF) nfmd.
Bilag To af udvalgets spørgsmål til justitsministeren og dennes besvarelser  

 heraf Spørgsmål 17:
Falder de fordele (f.eks. arveafgiftsfordele), der i dag kan opnås af  

 ugifte samlevende, f.eks. søskende, væk, hvis lovforslagene vedtages? Svar:
Ifølge lov om afgift af arv og gave § 2 A, stk. 1, litra b, er der  

 indrømmet en samlever af samme køn, der ikke er slægtsarving, samme  

 afgiftsfordel som f.eks. ægtefælle og børn.
Det er dog en forudsætning, at  

 den pågældende samlever havde fælles bopæl med arveladeren ved dødsfaldet,  

 eller at den fælles bopæl alene er ophørt på grund af  

 institutionsanbringelse, samt at både arvelader og arving ved dødsfaldet var  

 ugifte (herunder fraseparerede, fraskilte, enker eller enkemænd).
 Ifølge forslaget til lov om ændring af ægteskabsloven, arveloven,  

 straffeloven og lov om afgift af arv og gave § 4 skal den ovenfor nævnte  

 bestemmelse i lov om afgift af arv og gave ophæves i forbindelse med  

 indførelsen af registreret partnerskab.
 Det rejste spørgsmål må derfor besvares bekræftende.
 Spørgsmål 18:
Ad svaret på spørgsmål 17 Udvalget anmoder om en uddybning af besvarelsen med henblik på en mere  

 udførlig beskrivelse af, hvilke regler der gælder for samlevere af samme køn,  

 der ikke er slægtsarvinger (lov om afgift af arv og gave § 2 A, stk. 1, litra  

 b) og søskende (§ 2 A, stk. 1, litra f).
 Det bedes herunder oplyst, hvilken betydning en ophævelse af litra b vil  

 have set i lyset af de muligheder for arveafgiftsnedsættelse, der fremgår af  

 lovens § 3, stk. 6, og, hvilken praksis der i dag følges med hensyn til  

 tilladelser efter sidstnævnte bestemmelse.
 Svar:
 Justitsministeriet har indhentet en udtalelse fra Skatteministeriet, der  

 har oplyst følgende:
 Ifølge lov om afgift af arv og gave § 2 A, stk. 1, litra b, svares der  

 arveafgift efter den laveste sats i lovens § 2 A, stk. 3, (ægtefælleskalaen),  

 når arven tilfalder arveladerens samlever af samme køn, der ikke er  

 slægtsarving, når denne havde fælles bopæl med arveladeren ved dødsfaldet,  

 eller når den fælles bopæl er ophørt alene på grund af  

 institutionsanbringelse, forudsat at både arvelader og arving ved dødsfaldet  

 var ugifte (herunder fraseparerede, fraskilte, enker eller enkemænd).
 Efter reglen i lov om afgift af arv og gave § 2 A, stk. 1, litra f, svares  

 der afgift efter den næstlaveste sats i lovens § 2 A, stk. 2, (skalaen for  

 afkom), når arven tilfalder arveladerens søskende, der har haft fælles bopæl  

 med arveladeren i de sidste 2 år før dødsfaldet, eller hvor en mindst 2-årig  

 fælles bopæl er ophørt alene på grund af institutionsanbringelse, men med  

 bevarelse af økonomisk fællesskab af ikke uvæsentligt omfang mellem arvelader  

 og arving, forudsat at både arveladeren og arvingen ved dødsfaldet var ugifte  

 (herunder fraseparerede, fraskilte, enker og enkemænd).
 Efter § 2 A, stk. 1, litra b, er det således tilstrækkeligt, at den fælles  

 bopæl består ved dødsfaldet, hvorimod den efter § 2 A, stk. 1, litra f, skal  

 have bestået i mindst 2 år ved dødsfaldet.
 En eventuel ophævelse af lov om afgift af arv og gave § 2 A, stk. 1, litra  

 b, vil ikke få nogen betydning for søskendes mulighed for afgiftsnedsættelse,  

 da de som slægtsarvinger ikke er omfattet af denne bestemmelse, men i stedet  

 af § 2 A, stk. 1, litra f, som beskrevet ovenfor.
En ophævelse af § 2 A, stk. 1, litra b, vil derimod få betydning for de  

 homoseksuelle samlevende, som af den ene eller den anden grund ikke måtte  

 ønske at lade deres partnerskab registrere.
En ophævelse vil ligeledes få  

 betydning for andre samlevende af samme køn, som ikke er slægtsarvinger.
De  

 pågældende vil ved en eventuel ophævelse af § 2 A, stk. 1, litra b, i stedet  

 blive omfattet af lov om afgift af arv og gave § 3, stk. 6, hvorefter  

 ministeren for skatter og afgifter kan tillade, at arveafgiften svares efter  

 en lavere afgiftsklasse end den, arvingens slægtskabsforhold til arveladeren  

 vil betinge, hvis arvingen ved arveladerens død i længere tid har hørt til  

 dennes husstand eller været økonomisk afhængig af ham.
Nedsættelse efter  

 denne regel vil i praksis blive bevilget, hvis arvelader og arving har haft  

 fælles bopæl i mindst 2 år og bopælsforholdet bestod på tidspunktet for  

 dødsfaldet.
Kriterierne for afgiftsnedsættelse vil således blive ens for samboende  

 søskende og andre samlevende, uanset om de er af samme eller forskelligt køn,  

 hvis reglen i lovens § 2 A, stk. 1, litra b, ophæves.
Der vil dog være den  

 væsentlige forskel, at afgiftsnedsættelsen for samboende søskende følger  

 direkte af loven (§ 2 A, stk. 1, litra f, der bliver litra e), mens  

 afgiftsnedsættelsen for alle andre samlevende beror på en administrativ  

 tilladelse.
Den bevillingsmæssige nedsættelse af arveafgiften administreres  

 efter reglerne i Skattedepartementets cirkulære af 2. december 1988 om  

 arveafgift for samlevende personer.
Cirkulæret vedlægges.
 Skatteministeriet har endvidere henledt opmærksomheden på, at en ophævelse  

 af arveafgiftslovens § 2 A, stk. 1, litra b, vil nødvendiggøre  

 konsekvensændringer i lovens § 2 og § 44, stk. 1. Der henvises til vedlagte  

 skrivelser af 11. april 1988 og 27. januar 1989.
 Justitsministeriet kan henholde sig til det af Skatteministeriet oplyste.
Underbilag Skattedepartementets cirkulære af 2. december 1986 Cirkulære om arveafgift for samlevende personer Ved lov nr. 339 af 4. juni  

 1986 er der gennemført ændringer i lov om afgift af arv og gave, som senest  

 er optrykt ved lovbekendtgørelse nr. 310 af 23. juni 1983. Ændringsloven er  

 offentliggjort i Lovtidende den 14. juni 1986 og har virkning fra den 21.  

 juni 1986.
 Ved loven af 4. juni 1986 er der i § 2 A indsat et nyt litra b) om  

 beregning af arveafgift for samlevende personer af samme køn, og i § 2 A,  

 litra e), som nu er litra f), er der sket en ændring af de hidtidige regler  

 om beregning af arveafgift for samlevende ugifte søskende.
 I tilknytning til disse lovændringer foretages der i nærværende cirkulære  

 en tilpasning af retningslinjerne for den praksis, der følges ved  

 bevillingsmæssig nedsættelse af arveafgiften i henhold til arveafgiftslovens  

 § 3, stk. 6.
 I nærværende cirkulære gøres der nærmere rede for de gennemførte  

 lovændringer og for de nye retningslinjer for afgiftsnedsættelse efter  

 arveafgiftslovens § 3, stk. 6.
 De ændrede regler skal anvendes, når arvelader er afgået ved døden den 21.  

 juni 1986 eller senere.
Samlevende personer af samme køn 1. Ifølge arveafgiftslovens § 2 A, litra b), skal arveafgift af arv, der  

 tilfalder arveladers samlever af samme køn, beregnes efter samme skala, som  

 gælder for arv mellem ægtefæller.
 Det er efter lovbestemmelsen en betingelse, at samleveren ikke er  

 arveladers slægtsarving, og at arvelader og arving ved dødsfaldet var ugifte  

 og havde fælles bopæl, eller den fælles bopæl var ophørt alene som følge af  

 institutionsophold.
Slægtsarvinger er den kreds af personer, som efter arveloven har legal  

 arveret.
Arveladers forældre og deres livsarvinger samt bedsteforældre og  

 deres børn vil derfor ikke være omfattet af bestemmelsen.
 At arvingen har haft fælles bopæl med arveladeren ved dødsfaldet må i  

 almindelighed kunne dokumenteres ved fremlæggelse af bopælsattester fra  

 folkeregistret.
Med fælles bopæl ved dødsfaldet sidestilles det forhold, at arvelader  

 eller arving i umiddelbar tilknytning til, at de har haft fælles bopæl, er  

 flyttet på institution, typisk et plejehjem.
Det er uden betydning, hvor lang  

 tid institutionsopholdet har varet.
Både arvelader og arving skal ved dødsfaldet være ugifte.
Til ugifte  

 henregnes også fraseparerede, fraskilte, enker og enkemænd.
Samlevende ugifte søskende 2. Ifølge arveafgiftslovens § 2 A, litra f), skal arveafgiften beregnes  

 efter den for livsarvinger gældende afgiftsskala, når ugifte søskende, der  

 har haft fælles bopæl de sidste 2 år før dødsfaldet, arver hinanden.
 Den fælles bopæl må i almindelighed kunne dokumenteres ved fremlæggelse af  

 bopælsattester fra folkeregistret.
Med fælles bopæl ved dødsfaldet sidestilles det forhold, at en tidligere  

 2-årig fælles bopæl er ophørt alene, fordi arvelader eller arving er flyttet  

 på institution, typisk et plejehjem.
Det er uden betydning, hvor lang tid  

 institutionsopholdet har varet.
Både arvelader og arving skal ved dødsfaldet være ugifte.
Hertil henregnes  

 også fraseparerede, fraskilte, enker og enkemænd.
Bevillingsmæssig nedsættelse af arveafgiften 3. Efter arveafgiftslovens § 3, stk. 6, kan ministeren for skatter og  

 afgifter, når arvingen ved arveladerens død i længere tid har hørt til dennes  

 husstand eller været økonomisk afhængig af denne, tillade, at arveafgift  

 beregnes efter en lavere afgiftsklasse, end slægtskabsforholdet mellem  

 arvelader og arving betinger.
 For behandlingen af ansøgninger om arveafgiftsnedsættelse efter § 3, stk.  

 6, gælder følgende retningslinjer:
A.
Lovens betingelse, hvorefter arvingen skal have tilhørt arveladers  

 husstand eller have været økonomisk afhængig af arveladeren, anses for  

 opfyldt, når arvelader og arving har haft fælles bopæl.
B.
Den fælles bopæl skal have varet i mindst 2 år og må kunne dokumenteres  

 ved fremlæggelse af bopælsattester fra folkeregistret.
Kun rent  

 undtagelsesvis kan anden form for dokumentation anvendes.
C.
Det fælles bopælsforhold skal bestå på tidspunktet for dødsfaldet.
Har det fælles bopælsforhold bestået i mindst 2 år, og er det derefter  

 ophørt alene af den grund, at arvingen eller arveladeren er fraflyttet til  

 ophold på et sygehus, et plejehjem eller en lignende institution, nedsættes  

 arveafgiften, som om den fælles bopæl ikke var ophørt.
Det er uden betydning,  

 hvor lang tid institutionsopholdet har varet.
D.
Er de under punkt A, B og C nævnte betingelser for nedsættelse opfyldt,  

 nedsættes arveafgiften altid til arveafgiften efter afgiftsklasse A som for  

 livsarvinger.
Ved afgørelsen af om arveafgiften kan nedsættes, er arvens  

 størrelse og arvingens økonomiske forhold uden betydning.
E.
I tilfælde, hvor afgiftspligt er indtrådt den 21. juni 1986 eller  

 senere, og arveafgift er beregnet uden hensyn til, at arveafgiften efter  

 retningslinjerne i dette cirkulære kunne være nedsat, kan der ske nedsættelse  

 og tilbagebetaling af for meget erlagt arveafgift efter derom indgivet  

 ansøgning til skattedepartementet.
 4. Hermed bortfalder skattedepartementets vejledning af 14. juni 1982 om  

 arveafgiftsnedsættelse efter arveafgiftslovens § 3, stk. 6.
Skattedepartementet, den 2. december 1986 Jens Rosman / Ebbe Willumsen SKATTEMINISTERIET Skattedepartementet Den 27. januar 1989 Justitsministeriet Ved skrivelse af 27. december 1988 har  

 Justitsministeriet anmodet om eventuelle yderligere bemærkninger i anledning  

 af genfremsættelsen af forslag til lov om registreret partnerskab (L 117) og  

 forslag til lov om ændring af ægteskabsloven, arveloven, straffeloven og lov  

 om afgift af arv og gave (L 118).
 I den anledning skal Skattedepartementet anbefale Justitsministeriet at  

 foranledige, at ændringslovens § 4 formuleres således:
» § 4 I lov om afgift af arv og gave, jf. lovbekendtgørelse nr. 62 af 6. februar  

 1987, som ændret ved § 5 i lov nr. 360 af 1. juli 1988, foretages følgende  

 ændringer:
 1. I § 2 A, stk. 1 ophæves litra b).
 Litra c)-g) bliver herefter litra b)-f).
 2. I § 2 A, stk. 2, udgår »eller b«.
 3. I § 44, stk. 1, ændres »litra g« til: »litra  

 f«.
Skattedepartementet skal endvidere bemærke, at vedtagelse af lovforslagene  

 kan give problemer i forbindelse med reglerne i EF-traktaten og  

 Wienerkonventionen om rettigheder og immunitet for henholdsvis ansatte ved EF  

 og udsendte diplomater.
Dette kan illustreres ved følgende eksempel:
 Et registreret par opgiver bopælen her i landet og flytter til Bruxelles,  

 hvor den ene part er ansat ved EF, mens den anden part er  

 »hjemmegående«.
EF-traktatens artikel 13 og 14 bestemmer, at EF har beskatningsretten til  

 indkomst ved arbejde for EF.
En EF-ansat og dennes ægtefælle anses for stadig  

 at være hjemmehørende i den stat, hvor de havde bopæl inden ansættelsen ved  

 EF.
Den stat, hvori EF-ansættelsen udføres, kan derfor ikke beskatte den  

 EF-ansatte og dennes ægtefælle som personer, der er hjemmehørende i denne  

 stat.
Efter en vedtagelse af lovforslaget om registreret partnerskab vil Danmark  

 betragte det registrerede par i eksemplet som omfattet af EF-traktatens  

 artikel 13 og 14, således at både den EF-ansatte og den registrerede partner  

 anses som hjemmehørende i landet og dermed fuldt skattepligtige.
Belgiens  

 lovgivning sidestiller derimod ikke registreret partnerskab med et ægteskab,  

 og den EF-ansattes partner vil derfor ikke blive anset for en ægtefælle, der  

 er omfattet af artikel 14. Belgien vil anse partneren som bosat i Belgien og  

 derfor omfattet af fuld skattepligt.
 Et tilsvarende dobeltdomicilproblem kan foreligge, hvis en dansk diplomat,  

 som af den danske stat udsendes til tjeneste i udlandet, tager sin  

 registrerede partner med.
Det modsatte problem kan foreligge for et par fra en anden EF-stat, hvoraf  

 den ene gør tjeneste ved en EF-institution her i landet, hvis de lader deres  

 partnerskab registrere.
I så fald vil Danmark betragte den EF-ansatte og  

 dennes registrerede partner som hjemmehørende i den oprindelige hjemstat;  

 denne stat vil derimod anse partneren for hjemmehørende her i landet.
 Vedtagelsen af partnerskabsforslagene vil altså kunne medføre, at en  

 registreret partner til en EF-ansat eller en diplomat, der arbejder i en  

 anden EF-stat eller i udlandet, vil blive anset for hjemmehørende både i  

 Danmark og i den fremmede stat.
 Hvis Danmark har en dobbeltbeskatningsaftale med den fremmede stat, vil  

 dette dobbeltdomicil-problem blive løst ved aftalens bestemmelse om  

 skattemæssigt hjemsted.
 Såfremt problemet skal løses ved en bestemmelse i dansk lovgivning, må der  

 i § 4 i L 117 indsættes en regel om, at reglerne om ægtefæller i  

 EF-traktatens artikel 13 og 14 og i de to love om Wienerkonventionerne ikke  

 finder anvendelse på det registrerede partnerskab.
 Det omvendte problem vil foreligge for et par fra en anden stat, hvoraf  

 den ene gør tjeneste ved en EF-institution her i landet eller som diplomat.  

 Hvis de lader deres partnerskab registrere, vil hverken Danmark eller  

 hjemstaten betragte partneren som hjemmehørende eller fuldt skattepligtig.
Dette dobbelte skattefriheds-problem løses ikke ved  

 dobbeltbeskatningsaftalerne.
På denne baggrund skal Skattedepartementet  

 foreslå, at der udarbejdes et ændringsforslag til L 117 som nævnt ovenfor.
 En kopi af en notits fra Udenrigsministeriet vedrørende artikel 13 og 14 i  

 EF-traktaten vedlægges til orientering.
 Der kan endvidere henvises til Skattedepartementets bemærkinger af 11.  

 april 1988.
Der henvises til Justitsministeriet, j.nr.
L.A. 1988-41002-50.
Med venlig hilsen Lise Bo Hansen fuldmægtig M.
I.
Den 28. juli 1982 Notits til R.
III EF-ansattes skatteforhold Under henvisning til notits af 13. juli 1982  

 skal det hermed oplyses, at tjenestemænd, som er ansat af EF, beskattes i  

 henhold til artikel 13 og 14 i EF-traktaten, der lyder som følger:
Artikel 13 Løn, vederlag og honorarer, som Fællesskaberne udbetaler sine tjenestemænd  

 og øvrige ansatte, beskattes til fordel for Fællesskaberne på de betingelser  

 og efter den fremgangsmåde, som fastsættes af Rådet på grundlag af forslag  

 fra Kommissionen.
 Tjenestemændene og de øvrige ansatte fritages for national beskatning af  

 løn, vederlag og honorarer, som de modtager fra Fællesskaberne.
Artikel 14 Fællesskabernes tjenestemænd og øvrige ansatte, som udelukkende med  

 henblik på virksomhed i Fællesskabernes tjeneste tager ophold på en anden  

 medlemsstats område end den stat, hvori de ved deres tiltræden i  

 Fællesskabernes tjeneste havde bopæl i skattemæssig henseende, skal med  

 hensyn til beskatning af indkomst og formue og til arveafgift samt til  

 anvendelsen af de mellem Fællesskabernes medlemsstater indgåede  

 overenskomster til undgåelse af dobbeltbeskatning af begge de nævnte stater  

 betragtes, som om de havde bevaret deres tidligere bopæl, under forudsætning  

 af, at denne var beliggende i en af Fællesskabernes medlemsstater.
Denne  

 bestemmelse finder ligeledes anvendelse på ægtefællen i det omfang, denne  

 ikke er selverhvervende, og på børn, som de i denne artikel nævnte personer  

 tager vare på og forsørger.
 Løsøre, der tilhører de i foregående stykke omhandlede personer, og som  

 befinder sig på opholdslandets område, fritages for arveafgift i denne stat;  

 ved fastsættelsen af en sådan afgift betragtes løsøret, med forbehold af  

 tredjelandes ret og af eventuel anvendelse af bestemmelser i internationale  

 overenskomster vedrørende dobbeltbeskatning, som om det befandt sig i den  

 stat, hvor det skattemæssige hjemsted findes.
 En bopæl, der udelukkende er erhvervet med henblik på virksomhed i andre  

 internationale organisationers tjeneste, tages ikke i betragtning ved  

 anvendelsen af denne artikels bestemmelser.
 Hvad angår tjenestemænd tilknyttet Den Europæiske Investeringsbank har  

 disse samme beføjelser og rettigheder som personer henhørende under artikel  

 13 og 14, idet Investeringsbanken ifølge artikel 129 i EØF-traktaten har  

 status som juridisk person.
M.
I., den 28. juli 1982 SKATTEMINISTERIET Skattedepartementet den 11. april 1988 Justitsministeriet, Slotsholmsgade 10, 1216 København K Justitsministeriet har i skrivelse af 23. marts 1988  

 anmodet Skatteministeriet om at tage stilling til, om og i hvilket omfang  

 indførelse af adgang til at lade partnerskab registrere giver anledning til  

 ændringer i love og administrative forskrifter, der henhører under  

 ministeriets område.
Skattedepartementet skal i den anledning bemærke, at lovforslaget om  

 registreret partnerskab formentlig ikke vil nødvendiggøre lovændringer på  

 skatteområdet udover den ændring af arveafgiftsloven, der er optaget som § 4  

 i lovforslag nr.
L 183. Ophævelsen af arveafgiftslovens § 2 A, 1. pkt., litra  

 b, medfører dog konsekvensændringer i § 2 (ægtefælleskalaen) og § 44, stk. 1,  

 hvilket tidligere telefonisk er meddelt kontorchef Marianne Levy.
En forudsætning for, at lovforslaget ikke nødvendiggør lovændringer på  

 skatteområdet, er imidlertid, at de bestemmelser i skattelovgivningen, hvor  

 der er anvendt udtryk som »ægteskab«, »ægtefælle«,  

 »mand« og »hustru«, uden videre finder tilsvarende  

 anvendelse på personer, der har ladet deres partnerskab registrere, jf. § 3 i  

 lovforslag nr.
L 182.
 Justitsministeriet vil fra Told- og Afgiftsdepartementet modtage oplysning  

 om, hvorvidt der vil være behov for ændringer på told- og afgiftsområdet.
Der henvises til Justitsministeriets j.nr.
L.A. 1988-41002-6 og L.A.  

 1988-41002-7.
Lars H.
Nielsen / Birgitte Villadsen Tillægsbetænkningen Udvalget har, efter at lovforslagene ved 2. behandling blev henvist til fornyet udvalgsbehandling, behandlet disse i et møde.
 Udvalget har endvidere modtaget en skriftlig henvendelse fra Den Katolske  

 Kirke i Danmark.
 Der er af et mindretal stillet ændringsforslag til det under I nævnte  

 lovforslag, hvorom henvises til de ledsagende bemærkninger.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) det under I nævnte lovforslag  

 til vedtagelse med det stillede ændringsforslag og det under II nævnte  

 lovforslag til vedtagelse i den affattelse, hvori det foreligger efter  

 2. behandling.
 Et andet mindretal (Det Konservative Folkepartis og Venstres  

 medlemmer af udvalget) vil ved 3. behandling redegøre for sin stilling til  

 lovforslagene og det stillede ændringsforslag, men ønsker at udtale følgende:
 Det fremgår af justitsministerens besvarelser af de spørgsmål, som  

 udvalget har stillet, at der er en lang række problemer med lovforslagene, og  

 de ændringer, der blev vedtaget ved 2. behandling, har efter mindretallets  

 opfattelse ikke afhjulpet disse problemer.
Det er således stadig uklart, i hvilket omfang de bestemmelser, der findes  

 i anden lovgivning om ægteskab og ægtefæller, uden videre vil kunne overføres  

 på det registrerede partnerskab, eller om reglerne vil medføre utilsigtede  

 virkninger.
Justitsministeriet har i den forbindelse anført, at man ikke i  

 den korte tid, man har haft til rådighed, har kunnet foretage en gennemgang  

 af alle relevante bestemmelser.
Det er derfor mindretallets opfattelse, at  

 det vil være meget betænkeligt, såfremt man vil presse lovforslagene igennem  

 på dette mangelfulde grundlag, og uden at forslagenes konsekvenser er nøje  

 overvejet.
 Der vil endvidere med lovforslagene efter mindretallets opfattelse blive  

 givet yderligere mulighed for at omgå indvandrerstoppet, idet en udlænding,  

 som har forbindelse til en dansk statsborger, der er villig til at indgå  

 registreret partnerskab med den pågældende, vil kunne få opholdstilladelse  

 her i landet.
Det ændringsforslag, som nu er stillet af et andet mindretal, har ikke  

 afhjulpet de folkeretlige problemer, som justitsministeren pegede på under 2.  

 behandling. Ændringsforslaget er uklart og giver ikke dækning for de  

 bemærkninger, der ledsager det.
Det er endvidere en selvfølge, at  

 bestemmelser i internationale traktater ikke finder anvendelse på registreret  

 partnerskab, medmindre medkontrahenterne tilslutter sig dette, og det er i  

 strid med sædvanlig lovgivningsteknik at indsætte en bestemmelse i  

 lovgivningen, der er en tautologi.
Efter mindretallets opfattelse er dette  

 ændringsforslag et klart udtryk for, at lovforslaget slet ikke er  

 gennemarbejdet.
 Mindretallet finder, at en gennemførelse af lovforslagene med et spinkelt  

 flertal vil føre til det modsatte resultat af det ønskede.
 Det vil være meget bedre for de homofile, såfremt der i bred enighed  

 gennemføres nogle lovændringer, som ikke er helt så vidtgående som  

 lovforslagene, men som tilgodeser de homofiles reelle behov for at blive  

 ligestillet med andre.
 En sådan mellemløsning vil mindretallet gerne bidrage til, således at det  

 på denne måde vil være muligt at gennemføre en reel forbedring af bøssers og  

 lesbiskes retsstilling uden de negative konsekvenser, som de fremsatte  

 lovforslag vil få, såfremt de vedtages.
 Et tredje mindretal (Fremskridtspartiets medlem af udvalget) vil  

 ligeledes ved 3. behandling redegøre for sin stilling til lovforslagene og  

 det stillede ændringsforslag.
 Også et fjerde mindretal (Det Radikale Venstres medlem af udvalget)  

 vil ved 3. behandling redegøre for sin stilling til lovforslagene og det  

 stillede ændringsforslag.
 Endvidere vil et femte mindretal (Centrum-Demokraternes medlem af  

 udvalget) ved 3. behandling redegøre for sin stilling til lovforslagene og  

 det stillede ændringsforslag.
 Et sjette mindretal (Kristeligt Folkepartis medlem af udvalget)  

 indstiller lovforslagene til forkastelse.
Ændringsforslag Til I.
Forslag til lov om registreret partnerskab (af Pia Gjellerup (S) og Carsten Andersen (SF) m.fl.) Af et mindretal (S og SF):
Til § 4 1) Som nye stykker indsættes efter stk. 1:
 » Stk. 2. Myndighedslovens § 13, 3. pkt., og § 15, stk. 3, om  

 ægtepar finder ikke anvendelse på det registrerede partnerskab.
 Stk. 3. Bestemmelser i dansk lovgivning, der indeholder særlige regler om  

 den ene part i et ægteskab bestemt ved dennes køn, finder ikke anvendelse på  

 det registrerede partnerskab.
Stk. 4. Bestemmelser i internationale traktater finder ikke anvendelse på  

 det registrerede partnerskab, medmindre medkontrahenterne tilslutter sig  

 dette.« Bemærkninger Til nr. 1 Ad det foreslåede stk. 2 De nævnte regler i myndighedsloven indeholder bestemmelse om adgangen til  

 at tillægge et ægtepar forældremyndigheden i forening.
Der er dels tale om  

 overførsel af forældremyndighed efter aftale, dels om overførsel af  

 forældremyndighed efter død.
Denne adgang til forældremyndighed i forening  

 skal efter ændringsforslaget ikke kunne anvendes på et registreret  

 partnerskab.
Ad det foreslåede stk. 3 Der findes i dansk lovgivning eksempler på regler, som tillægger den ene  

 part i et ægteskab særlige rettigheder eller særlige pligter bestemt efter  

 den pågældendes køn.
Der kan som eksempler nævnes reglerne i lov om børns  

 retsstilling §§ 2 og 3 om ægtemanden, reglerne i lov om ægteskabets  

 retsvirkninger § 11, stk. 1, 2. pkt., om hustruen samt endelig reglerne i lov  

 om bevarelse af enkepensionsret ved separation og skilsmisse om enker.
Ad det foreslåede stk. 4 I internationale traktater, hvori udtrykkene ægteskab og ægtefælle  

 forekommer, må begreberne tages i deres oprindelige betydning, der kun kan  

 ændres ved medkontrahenternes indforståelse.
 Regler i internationale traktater og konventioner, der tillægger ægtepar  

 rettigheder eller forpligtelser, skal anvendes af danske myndigheder  

 på det registrerede partnerskab, såfremt der ikke derved sker en favorisering  

 eller en diskrimination af det registrerede partnerskab i forhold til, hvad  

 der vil være gældende for et ægteskab.
 Bestemmelsen er samtidig en tilkendegivelse over for de registrerede  

 partnere om, at registreringen ikke uden videre giver konventionsrettigheder  

 til disse.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Niels Anker Kofoed (V) Kirsten Jacobsen (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Tove Lindbo Larsen (S) Lissa Mathiasen  

 (S) Carsten Andersen (SF) Leif Hermann (SF) Ebba Strange (SF) nfmd.
