Fremsat den 19. december 2018 af transport-, bygnings - og boligministeren (Ole Birk Olesen) Forslag til Lov om ændring af lov om Sund og Bælt Holding A/S (Justering af selskabets retlige rammer) § 1 I lov nr. 588 af 24. juni 2005 om Sund og Bælt Holding A/S, som ændret ved § 1 i lov nr. 581 af 4. maj 2015, § 126 i lov nr. 686 af 27. maj 2015 og lov nr. 1739 af 27. december 2016, foretages følgende ændringer:
 1. I § 1, stk. 1, 1. pkt., ændres »BroBizz A/S,« til: »BroBizz A/S og« og »og selskabet oprettet i henhold til § 6« udgår.
 2. I § 1 indsættes efter stk. 3 som nye stykker:
»Stk. 4. Sund og Bælt Holding A/S kan foretage aktiviteter med henblik på at forberede opgaver vedrørende regulering af vejtrafik.
Sund og Bælt Holding A/S kan beslutte at overlade opgaver efter 1. pkt. til selskaber, som Sund og Bælt Holding A/S ejer helt eller delvis, direkte eller indirekte.
Sund og Bælt Holding A/S kan efter transport-, bygnings- og boligministerens beslutning igangsætte forberedende opgaver.« 3. I § 5 indsættes efter »udføre rådgivning«: »,herunder udvikle og sælge ydelser forbundet hermed,«.
 4. I § 5 indsættes som 2. pkt.:
»Selskabet kan indgå samarbejdsaftaler med virksomheder, offentligretlige organer, myndigheder m.v.« 5. I § 6 ændres »Sund og Bælt Holding A/S kan stifte et aktieselskab, der« til: »BroBizz Operatør A/S«.
 6. I § 6 indsættes som 2. pkt.:
»Selskabet kan indgå samarbejdsaftaler med virksomheder, offentligretlige organer, myndigheder m.v.« 7. I § 7 indsættes som 2. pkt.:
»Selskabet kan indgå samarbejdsaftaler med virksomheder, offentligretlige organer, myndigheder m.v.« 8.  I § 16, stk. 5, 1. pkt., indsættes efter »betaling af«: »almindelig takst efter stk. 1 og«.
§ 2 Stk. 1. Loven træder i kraft den 1. marts 2019.
 Stk. 2. § 16, stk. 5, 1. pkt., i lov om Sund og Bælt Holding A/S, som affattet ved denne lovs § 1, nr. 8, finder ikke anvendelse for opkrævninger eller inddrivelser af fordringer, som er dateret før lovens ikrafttrædelse.
Bemærkninger til lovforslaget Almindelige bemærkninger 1. Indledning Den gældende lov om Sund og Bælt Holding A/S er fra 2005 og er senest ændret i 2016. Loven omhandler Sund og Bælt Holding A/S og dertil knyttede selskabers opgaver vedrørende de faste forbindelser over Storebælt og Øresund, forberedelse af den faste forbindelse over Femern Bælt og dertilhørende landanlæg, udstedelse af BroBizz-ordningen m.v.
 Med dette lovforslag foreslås det, at Sund og Bælt-koncernen kan forberede opgaver med regulering af vejtrafik, ligesom koncernens retlige rammer generelt justeres med henblik på at understøtte en mere hensigtsmæssig forretningsførelse.
Justeringerne omfatter blandt andet koncernens mulighed for efter transport-, bygnings- og boligministerens beslutning at foretage forberedende aktiviteter med henblik på varetagelse af opgaver med forskellige typer regulering af vejtrafik.
Den tilføjede kompetence skal ses som en mulighed for, at koncernen aktivt kan indgå i forberedelse af opgaver, hvor dens eksisterende kompetencer vedr. f.eks. opkrævning af betaling fra bilister, teknisk udstyr og it-understøtning kan anvendes på et bredere område.
Dette kan potentielt udnyttes, således at brugerne af vejnettet kun skal forholde sig til så få systemindgange som muligt.
Ændringen tildeler ikke koncernen en konkret opgave, men giver udelukkende mulighed for at foretage forberedende aktiviteter, som er nødvendige for eventuelt at gøre koncernen klar til på et senere tidspunkt at få tildelt konkrete opgaver ved lov.
Det kan f.eks. være forberedelse af en opgave med opkrævning af vejbenyttelsesafgifter for udenlandske person- og varebiler, som regeringen (Venstre, Liberal Alliance og Det Konservative Folkeparti) og Dansk Folkeparti med aftalen om omlægning af bilafgifter af 21. september 2017 har besluttet at indføre fra 2020. Selskabets kompetencer vurderes også at kunne komme i spil i forhold til at varetage andre lignende opgaver, f.eks. administration af miljøzoneordningen.
Muligheden for at forberede nye aktiviteter af denne karakter vil dog altid afhænge af transport-, bygnings- og boligministerens beslutning.
Derudover foreslås det at udvide Sund og Bælt Partner A/S´ kompetence.
Selskabets kerneopgave er at yde rådgivning vedrørende planlægning, forberedelse, finansiering og anlæg samt drift og vedligehold af infrastruktur.
Det ønskes, at selskabet i relation til rådgivningsopgaven også kan udvikle og sælge ydelser.
Dette kan f.eks. være softwareydelser, som f.eks. kan sælges som licensaftaler.
Dermed tydeliggøres det, at selskabet kan følge den generelle markedsudvikling inden for de ydelser, som rådgivningsvirksomheder sædvanligvis tilbyder.
Forslaget indeholder også en generel udvidelse af kompetencen for de kommercielle selskaber i koncernen.
Det foreslås, at Sund og Bælt Partner A/S, BroBizz Operatør A/S og BroBizz A/S kan indgå samarbejdsaftaler med andre aktører, såsom private virksomheder, offentligretlige organer, myndigheder m.v.
Et samarbejde bygger på en frivillig aftale mellem de nævnte selskaber og en anden aktør med henblik på at kunne optimere f.eks. driften på forskellige områder.
 Økonomien i udvidelsen af de retlige rammer for de kommercielle selskaber vil være helt adskilt fra de ikke-kommercielle selskabers, herunder økonomien i selskaberne bag de faste forbindelser.
2. Lovforslagets hovedpunkter 2.1. Forberedelse af regulering af vejtrafik 2.1.1. Gældende ret Den gældende bestemmelse i § 1, stk. 1, 1. pkt. i lov om Sund og Bælt Holding A/S medfører, at Sund og Bælt Holding A/S ejer aktierne i selskaber som fremgår af § 1, stk. 1, 1. pkt.
Sund og Bælt Holding A/S kan for disse selskaber varetage opgaver i form af styring af finansiering, drift og vedligeholdelse, jf. lov om Sund og Bælt Holding A/S § 1, stk. 1, 2. pkt.
2.1.2. Transport-, Bygnings- og Boligministeriets overvejelser Sund og Bælt-koncernen har mange års erfaring og kompetencer med vejledning af brugerne og de øvrige aspekter forbundet med opkrævning og inddrivelse af brugerafgifter for benyttelse af de faste forbindelser samt kontrol i forbindelse med håndhævelsen heraf.
Koncernen anvender tidssvarende udstyr og it-understøtning, hvilket indebærer, at der er et potentiale for, at dette effektivt kan tjene andre formål end administration af betalingsordningerne ved de faste forbindelser i Danmark.
F.eks. har selskabet i 2018 indført et nummerpladegenkendelsessystem i betalingsanlægget på Storebæltsforbindelsen.
Brugere af forbindelsen kan således forhåndsregistrere nummerplade og betalingskort, hvorefter betalingen sker automatisk, når nummerpladen registreres i betalingsanlægget.
Bl.a. kan nummerpladegenkendelsesteknologien udnyttes til løsning af andre opgaver, da teknologien både kan anvendes som opkrævnings- og kontrolsystem.
Med lovforslaget sikres det derfor, at koncernen får mulighed for at igangsætte forberedelse af opgaver vedrørende regulering af vejtrafik, som af transport-, bygnings- og boligministeren vurderes med fordel at kunne blive en del af selskabets opgaveportefølje.
Forberedelsen kan f.eks. bestå i at teste systemer og foretage anden indledende aktivitet, gennemførelse af udbud m.m.
Forberedende opgaver af denne karakter kan alene igangsættes efter transport-, bygnings- og boligministerens beslutning.
Ministeren er således ansvarlig for at beslutte, om en given opgave er egnet til på sigt at kunne blive placeret i koncernen.
Lovforslaget giver således ikke hjemmel til, at Sund og Bælt Holding A/S kan varetage en bestemt opgave.
De konkrete opgaver skal tildeles selskabet ved lov.
I Aftale mellem Regeringen og Dansk Folkeparti om omlægning af vejafgifter af 21. september 2017 er det besluttet, at der skal indføres periodebaserede vejafgifter for person- og varebiler i Danmark.
Det vurderes, at Sund og Bælt Holding A/S f.eks. vil kunne varetage denne opgave på baggrund af selskabets eksisterende kompetencer, tekniske udstyr og it-understøtning.
Det kan også tænkes, at der på længere sigt vil kunne komme andre opgaver med opkrævning af vejafgifter og eventuelt anden form for regulering af trafik, som Sund og Bælt Holding A/S også vil kunne håndtere effektivt på baggrund af eksisterende kompetencer.
Hjemlen kan alene udnyttes efter transport-, bygnings- og boligministerens beslutning.
Sund og Bælt Holding A/S får efter ministerens beslutning mulighed for at overlade opgaven til et eller flere selskaber, som Sund og Bælt Holding A/S ejer helt eller delvist, direkte eller indirekte, hvilket er i overensstemmelse med den almindelige selskabsret.
Det er vurderingen, at Sund og Bælt Holding A/S bedst vil kunne afgøre hvilken del af koncernen, som mest hensigtsmæssigt kan varetage en konkret forberedelsesopgave.
2.2. Udvikling og salg af ydelser i Sund og Bælt Partner A/S 2.2.1 Gældende ret I den gældende § 5 i lov om Sund om Bælt Holding A/S, har Sund og Bælt Partner A/S mulighed for at yde rådgivning vedrørende planlægning, forberedelse, finansiering og anlæg samt drift og vedligehold af infrastruktur.
2.3.2. Transport-, Bygnings- og Boligministeriets overvejelser og den foreslåede ordning Det foreslås, at Sund og Bælt Partner A/S, udover at udføre rådgivning, også kan udvikle og sælge ydelser, som sædvanligvis ligger inden for Sund og Bælt Partner A/S aktivitetsområde.
Som det fremgår af bemærkningerne til seneste ændring af lov om Sund og Bælt Holding A/S, jf.
Folketingstidende 2016-17, A, L 61 som fremsat, s. 9, spalte 1, er der en stigende efterspørgsel efter selskabets rådgivning om finansiering og drift af infrastrukturanlæg i takt med, at Sund og Bælt-koncernen opnår stadig større viden herom som bygherre såvel som ansvarlig for driften af selskaberne i koncernen.
Siden seneste lovændring er der sat øget fokus på brug af teknologi i forbindelse med drift og vedligehold af Storebæltsforbindelsen.
Der er bl.a. placeret sensorer på Vestbroens jernbane, som indhenter data fra banen.
Der arbejdes på brug af robotter, som i forbindelse med vedligeholdelsesarbejdet kan tilgå broen på svært tilgængelige steder, ligesom der arbejdes med droner, der hurtigt og effektivt kan inspicere broens vedligeholdelsesbehov.
Koncernens nye tilgang skaber en mængde ny data og algoritmer om vedligeholdelse af kritisk infrastruktur.
I lyset af den nye viden, der opstår som følge af brug af ny teknologi på Storebæltsforbindelsen, oplever koncernen, at efterspørgslen på selskabets rådgivning fortsat er stigende, herunder fra andre aktører i rådgivningsbranchen.
Det skyldes, at der på det kommercielle marked ikke er adgang til den type data og algoritmer m.v., som kan indsamles og anvendes på kritisk infrastrukturanlæg, som f.eks.
Storebæltsforbindelsen, der drives i statsligt regi.
Private rådgivningsvirksomheder og andre infrastrukturejere efterspørger således de data og den viden, som indhentes på Storebæltsforbindelsen, med henblik på at kunne optimere kvaliteten og effektiviteten af deres rådgivningsvirksomhed i relation til driften af store infrastrukturanlæg.
Det foreslås derfor, at selskabet kan udvikle og sælge ydelser kommercielt, herunder data og algoritmer.
Salg af ydelser vil have relation til rådgivningsopgaven og skal forstås som aktiviteter, der er sædvanlige inden for rådgivningsbranchen.
Der vil fortsat være tale om udvikling og salg af ydelser baseret på erfaring oppebåret på koncernens infrastrukturanlæg.
Der kan i den forbindelse være behov for at videreudvikle den pågældende ydelse i Sund og Bælt Partner A/S med henblik på at følge med i den generelle markedsudvikling.
 Forslaget skal blandt andet medvirke til at sikre, at statslige selskaber, der i kraft af deres særlige opgavevaretagelse opnår en unik viden, kan stille denne viden til rådighed til gavn for det kommercielle marked.
Forslaget skal i øvrigt ses i sammenhæng med forslaget om, at selskabet kan indgå samarbejdsaftaler.
Selskabet vil således også kunne sælge de pågældende data, algoritmer m.v. med f.eks. en anden privat rådgivningsvirksomhed som underleverandør.
Underleverandøren vil f.eks. levere den nødvendige kvalitetssikring af de relevante data.
Konkret kan der være tale om, at selskabet sælger data og lignende via licensaftaler til private virksomheder.
Disse virksomheder kan f.eks. anvende selskabets data og algoritmer til rådgivning og lignende i relation til drift og vedligeholdelse af infrastrukturanlæg.
2.3. Samarbejdsaftaler 2.3.1. Gældende ret Det fremgår ikke af den gældende lov om Sund og Bælt Holding A/S, at koncernens kommercielle selskaber har mulighed for at indgå samarbejdsaftaler med andre aktører, såsom private virksomheder, offentligretlige organer, myndigheder m.v.
2.3.2. Transport-, Bygnings- og Boligministeriets overvejelser og den foreslåede ordning Med den foreslåede ordning kan de kommercielle selskaber, Sund og Bælt Partner A/S, BroBizz A/S og BroBizz Operatør A/S, indgå samarbejdsaftaler.
Samarbejdsaftalerne kan f.eks. være med private virksomheder, offentligretlige organer og myndigheder m.v.
Forslaget har generelt til formål at sikre, at selskaberne kan indgå i samarbejder med andre aktører.
Samarbejdsparternes kompetencer skal således udnyttes til at skabe en optimering af f.eks. driften i selskaberne samt videreudvikling af f.eks. de koncepter for effektiv og tidssvarende vedligeholdelse af de faste anlæg, som selskaberne arbejder med.
Samarbejdsaftalerne bygger på frivillighed mellem parterne og dermed en ligevægt i forhold til ansvaret i samarbejdsprojektet.
Der kan alene indgås samarbejdsaftaler om forhold, som er i overensstemmelse med selskabets formål i øvrigt.
3. Økonomiske konsekvenser og implementeringskonsekvenser for det offentlige Lovforslaget har ingen økonomiske konsekvenser af betydning for det offentlige.
Hvis en konkret forberedelsesopgave tildeles efter transport-, bygnings- og boligministerens beslutning, som foreslået i § 1, nr. 2, vil der skulle tildeles et mindre beløb hertil.
F.eks. er en forberedelsesopgave med opkrævning af periodebaserede vejafgifter estimeret til at koste 1 mio. kr.
 Lovforslaget har ingen implementeringskonsekvenser for det offentlige.
 4. Økonomiske konsekvenser for erhvervslivet m.v.
 Lovforslaget har ikke økonomiske konsekvenser for erhvervslivet.
Lovforslaget vurderes, at være relevant for principperne for agil erhvervsrettet regulering.
Det vurderes, at princip 1 om muliggørelse af anvendelse af nye forretningsmodeller er relevant.
Udvidelsen af Sund og Bælt Partner A/S kompetence, som foreslået i § 1, nr. 3, giver selskabet mulighed for at udvikle og sælge ydelser, som blandt andet omfatter muligheden for salg af software og data.
Det understreges dog, at Sund og Bælt Partner A/S kun kan sælge disse ydelser, når det er en del af deres rådgivningsvirksomhed, som er selskabets kerneopgave.
Udvidelsen af selskabets kompetence vurderes at kunne styrke andre virksomheders mulighed for at teste, udvikle og anvende nye digitale teknologier og forretningsmodeller, idet selskabet får mulighed for at bringe nye digitale produkter i form af f.eks. data og software på markedet.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ikke konsekvenser for miljøet.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Et udkast til lovforslag har i perioden fra den 24. oktober 2018 til den 23. november 2018 været sendt i høring hos følgende organisationer m.v.:
 Advokatsamfundet, Brancheforeningen Dansk Kollektiv Trafik, Brancheforeningen Dansk Luftfart, Dansk Naturfredningsforening, Danish Business Travel Association, Danmarks Frie AutoCampere, Dansk Erhverv, Dansk Erhvervsfremme, Dansk Industri (DI), Dansk Jernbaneforbund, Dansk Ledningsejerforum, Dansk Transport og Logistik  DTL, Dansk Vejforening, Danske Busvognmænd, Danske Regioner, Danske Speditører, Datatilsynet, DI Transport, Forenede Danske Motorejere (FDM), Foreningen af Rådgivende Ingeniører  FRI, Forbrugerrådet, Ingeniørforeningen  IDA, Jernbanenævnet, Kommunal Vejteknisk Forening, Kommunernes Landsforening (KL), Konkurrence- og Forbrugerstyrelsen, Københavns Lufthavn, Landdistrikternes Fællesråd, NOAH  Trafik, Rådet for Bæredygtig Trafik, Rådet for Sikker Trafik, Trafikforbundet, Trafikselskaberne i Danmark, Tårnby Kommune og Øresundsbro Konsortiet.
Bemærkninger til lovforslagets enkelte bestemmelser Til § 1 Til nr. 1 Den gældende bestemmelse i § 1, stk. 1, 1. pkt., i lov om Sund og Bælt Holding A/S medfører, at Sund og Bælt Holding A/S ejer aktierne i A/S Storebæltsforbindelsen, A/S Øresundsforbindelsen, Sund og Bælt Partner A/S, BroBizz A/S, A/S Femern Landanlæg og selskabet oprettet i henhold til § 6 Det foreslås, at fjerne det § 6 oprettede selskab (nu BroBizz Operatør A/S) i § 1, stk. 1, 1. pkt., som konsekvens af Sund og Bælt-koncernens nye struktur.
BroBizz Operatør A/S er oprettet som datterselskab til Brobizz A/S og er således ikke ejet af Sund & Bælt Holding A/S direkte.
Derfor udgår selskabet af § 1, stk. 1, 1. pkt., som er en opregning af de selskaber som holdingselskabet ejer aktierne i.
Der er derfor udelukkende tale om en konsekvensændring og dermed en tilpasning af loven til Sund og Bælt-koncernens nuværende struktur.
Til nr. 2 Den gældende bestemmelse i § 1, stk. 1, i lov om Sund og Bælt Holding A/S medfører, at Sund og Bælt Holding A/S ejer aktierne i selskaber, som fremgår af § 1, stk. 1, 1. pkt.
Sund og Bælt Holding A/S kan for disse selskaber varetage opgaver i form af styring af finansiering, drift og vedligeholdelse, jf. lov om Sund og Bælt Holding A/S § 1, stk. 1, 2. pkt.
Det foreslås i § 1, stk. 4, at Sund og Bælt Holding A/S kan foretage aktiviteter med henblik på at forberede en opgave med at regulere vejtrafik.
Sund og Bælt Holding A/S kan beslutte at overlade opgaver efter stk. 1 til selskaber, som Sund og Bælt Holding A/S ejer helt eller delvis, direkte eller indirekte.
Sund og Bælt Holding A/S kan efter Transport-, bygnings- og boligministerens beslutning igangsætte forberedende opgaver.
Sund og Bælt-koncernen har stor erfaring med vejledning af brugere, opkrævning og inddrivelse af betalinger samt kontrol i forbindelse med håndhævelsen af betalingsordningerne på de faste forbindelser.
Samtidig har koncernen teknisk udstyr og it-systemer, som på længere sigt vil kunne udnyttes til andre opgaver ved regulering af vejtrafikken.
En opgave, som forventes implementeret i nær fremtid, er opkrævning af periodebaserede vejafgifter for udenlandske person- og varebiler.
Regeringen og Dansk Folkeparti har indgået en aftale om omlægning af bilafgifter den 21. september 2017. I aftalen indgår det, at der skal indføres periodebaserede vejafgifter for danske og udenlandske køretøjer fra 2020.
Sund og Bælt Holding A/S vil med denne hjemmel kunne forberede aktiviteter med henblik på administration af den periodebaserede vejafgift.
Selskabet vil blandt andet kunne teste systemer, gennemføre en udbudsproces m.m.
Sund og Bælt Holding A/S vurderes at kunne varetage opgaven på grund af dets erfaring med kundehåndtering, opkrævning og kontrol i relation til de faste forbindelser.
Selskabets kompetencer vurderes også at kunne komme i spil i forhold til at varetage andre lignende opgaver, f.eks. administration af miljøzoneordningen.
 Hjemlen, som ønskes tilvejebragt ved dette lovforslag, vil give Sund og Bælt Holding A/S mulighed for at iværksætte forberedende aktiviteter forud for en egentlig konkret opgavevaretagelse, som først tildeles ved lov på et andet tidspunkt.
 Sund og Bælt Holding A/S vil få kompetence til selv at overlade opgaven til de selskaber i koncernen, som Sund og Bælt Holding A/S vurderer bedst til at varetage de indledende aktiviteter.
De forberedende aktiviteter kan udelukkende igangsættes efter transport-, bygnings- og boligministerens beslutning.
Traditionelt er Sund og Bælt Holding A/S og dertilhørende datterselskabers opgaver reguleret direkte i lov om Sund og Bælt Holding A/S.
Med den foreslåede ordning sikres det, at staten ved transport-, bygnings- og boligministeren igangsætter selskabets forberedende aktiviteter ved en beslutning.
Regulering af vejtrafik er en offentligretlig opgave, som ikke uden offentlig kontrol skal kunne igangsættes af selskabet af egen drift.
Beslutningen vil således i praksis komme fra ministeren, men der er på den anden side ikke noget til hinder for, at selskabet qua sine aktiviteter i øvrigt gør ministeren opmærksom på eventuelle nye opgaver, som selskabet med fordel ville kunne varetage for staten.
Til nr. 3 Den gældende bestemmelse i § 5 i lov om Sund og Bælt Holding A/S medfører, at Sund og Bælt Partner A/S på et forretningsmæssigt grundlag kan udføre rådgivning vedrørende planlægning, forberedelse, finansiering og anlæg samt drift og vedligehold af infrastruktur.
Som det fremgår af bemærkningerne til seneste ændring af lov om Sund og Bælt Holding A/S, jf.
Folketingstidende 2016-17, A, L 61 som fremsat, s. 9, spalte 1, er der en stigende efterspørgsel efter selskabets rådgivning om finansiering og drift af infrastrukturanlæg i takt med, at Sund og Bælt-koncernen opnår stadig større viden herom som bygherre såvel som driftsherre for selskaberne i koncernen.
Siden seneste lovændring er der sat øget fokus på brug af teknologi i forbindelse med drift og vedligehold af Storebæltsforbindelsen.
Der er blandt andet placeret sensorer på Vestbroens jernbane, som indhenter data fra banen.
Der arbejdes på brug af robotter, som i forbindelse med vedligeholdelsesarbejdet kan tilgå broen på svært tilgængelige steder, og droner, der hurtigt og effektivt kan inspicere broens vedligeholdelsesbehov.
Koncernens nye tilgang skaber en mængde ny data og algoritmer om vedligeholdelse af kritisk infrastruktur.
I lyset af den nye viden, der opnås som følge af brug af ny teknologi på Storebæltsforbindelsen, oplever koncernen, at efterspørgslen på selskabets rådgivning fortsat er stigende, herunder fra andre aktører i rådgivningsbranchen.
Det skyldes, at der på det kommercielle marked ikke er adgang til den type data og algoritmer m.v., som kan indsamles om kritisk infrastrukturanlæg, som f.eks.
Storebæltsforbindelsen, og som drives i statsligt regi.
Private rådgivningsvirksomheder og andre infrastrukturejere efterspørger således de data og den viden, som indsamles på Storebæltsforbindelsen med henblik på at kunne optimere kvaliteten og effektiviteten af deres rådgivningsvirksomhed i relation til driften af store infrastrukturanlæg.
Det foreslås derfor i § 5, at Sund og Bælt Partner A/S kompetence udvides, således, at de også kan udvikle og sælge ydelser forbundet med udførelse af rådgivning vedrørende planlægning, forberedelse, finansiering og anlæg samt drift og vedligehold af infrastruktur.
Der vil derfor være tale om salg af kommercielle ydelser, herunder data og algoritmer.
Salg af ydelser vil have relation til rådgivningsopgaven og skal forstås som aktiviteter, der er sædvanlige inden for rådgivningsbranchen.
Der vil være tale om udvikling og salg af ydelser baseret på erfaring opnået på koncernens infrastrukturanlæg.
Der kan i den forbindelse være behov for at videreudvikle den pågældende ydelse i Sund og Bælt Partner A/S med henblik på at følge med den generelle markedsudvikling.
Forslaget skal blandt andet medvirke til at sikre, at statslige selskaber, der i kraft af deres særlige opgavevaretagelse opnår en unik viden, kan stille denne viden til rådighed til gavn for det kommercielle marked.
Konkret kan der være tale om, at selskabet f.eks. kan sælge data og lignende via licensaftaler til private virksomheder.
Disse virksomheder kan f.eks. anvende selskabets data og algoritmer til rådgivning og lignende i relation til drift og vedligeholdelse af infrastrukturanlæg.
Forslaget skal i øvrigt ses i sammenhæng med den foreslåede bestemmelse i lovens § 5, 2. pkt., som beskrevet nærmere i de specielle bemærkninger til nr. 4, om, at selskabet kan indgå samarbejdsaftaler.
Selskabet vil således også kunne sælge de pågældende data, algoritmer m.v. med en anden privat rådgivningsvirksomhed som underleverandør.
Underleverandøren vil f.eks. kunne levere den nødvendige kvalitetssikring af de relevante data.
Til nr. 4 Den gældende bestemmelse i § 5 i lov om Sund og Bælt Holding A/S medfører, at Sund og Bælt Partner A/S på et forretningsmæssigt grundlag kan udføre rådgivning vedrørende planlægning, forberedelse, finansiering og anlæg samt drift og vedligehold af infrastruktur.
 Den foreslåede bestemmelse i lovens § 5, 2. pkt., vil medføre, at Sund og Bælt Partner A/S vil kunne indgå samarbejdsaftaler med virksomheder, offentligretlige organer, myndigheder m.v.
Ved en samarbejdsaftale forstås herunder også et frivilligt partnerskab, hvor parterne har mulighed for at deles om ansvaret, således at Sund og Bælt Partner A/S ikke står alene med ansvaret, og således at Sund og Bælt Partner A/S kan drage nytte af samarbejdsparternes kompetence.
Samarbejdet vil ske indenfor rammerne af selskabets formålsparagraf.
Der kan f.eks. være tale om samarbejder med andre aktører i rådgivningsbranchen i relation til realiseringen af mega-infrastrukturprojekter, hvor Partner A/S f.eks. investerer tidsmæssige ressourcer med henblik på at udvikle et fælles produkt med hovedleverandøren.
Samarbejdsaftalen vil i disse tilfælde regulere de forpligtelser, som hver part skal opfylde.
 Forslaget skal ses i sammenhæng med den stigende efterspørgsel på selskabets rådgivning, herunder i lyset af bro-kollapset i Genova.
 Der henvises i øvrigt til punkt 2.3. i de almindelige bemærkninger.
Til nr. 5 Den gældende bestemmelse i § 6 i lov om Sund og Bælt Holding A/S medfører, at Sund og Bælt Holding A/S kan stifte et aktieselskab, der har til formål på forretningsmæssigt grundlag at forestå etablering, drift og vedligehold af elektroniske bompengesystemer og lignende betalingsanlæg i forbindelse med brugerfinansieret infrastruktur i Danmark.
 Det foreslås med ændringen af § 6, at BroBizz Operatør A/S indsættes som konsekvens af, at Sund og Bælt Holding A/S siden seneste lovændring har udnyttet muligheden for at oprette selskabet . Ændring vil derfor tilpasse lovteksten til det nuværende billede af Sund og Bælt-koncernen.
Til nr. 6 Den gældende bestemmelse i § 6 i lov om Sund og Bælt Holding A/S medfører, at Sund og Bælt Holding A/S kan stifte et aktieselskab (nu BroBizz Operatør A/S), der har til formål på forretningsmæssigt grundlag at forestå etablering, drift og vedligehold af elektroniske bompengesystemer og lignende betalingsanlæg i forbindelse med brugerfinansieret infrastruktur i Danmark.
 Den foreslåede bestemmelse i § 6, 2. pkt. ,vil medføre, at BroBizz Operatør A/S, vil kunne indgå samarbejdsaftaler med virksomheder, offentligretlige organer, myndigheder m.v.
Ved en samarbejdsaftale forstås herunder også et frivilligt partnerskab, hvor parterne har mulighed for at deles om ansvaret, således at BroBizz Operatør A/S ikke står alene med ansvaret, og således at Sund og Bælt Partner A/S kan drage nytte af samarbejdsparternes kompetence.
Samarbejdet vil ske indenfor rammerne af selskabets formålsparagraf.
Der kan f.eks. være tale om samarbejde med Vejdirektoratet eller andre infrastrukturejere om adgang til f.eks. portaler med strøm og netværk til montering af nummerpladekameraer i relation til etablering, drift og vedligehold af elektroniske bompengesystemer og lignende betalingsanlæg i forbindelse med brugerfinansieret infrastruktur.
Samarbejdsaftalen vil i disse tilfælde regulere de nærmere betingelser for en sådan adgang.
Der kan ligeledes være tale om samarbejder med danske eller udenlandske teknologiselskaber om fælles leverancer af f.eks. drift og vedligehold af betalingsanlæg.
 Der henvises i øvrigt til punkt 2.3. i de almindelige bemærkninger.
Til nr. 7 Den gældende bestemmelse i § 7 i lov om Sund og Bælt Holding A/S medfører, at BroBizz A/S har til formål at være udsteder af BroBizzordningen og lignende tjenester med relation til transport og infrastruktur.
 Den foreslåede bestemmelse i lovens § 7, 2. pkt., vil medføre, at BroBizz A/S vil kunne indgå samarbejdsaftaler med virksomheder, offentligretlige organer, myndigheder.
Ved en samarbejdsaftale forstås herunder også et frivilligt partnerskab, hvor parterne har mulighed for at deles om ansvaret, således at BroBizz A/S ikke står alene med ansvaret, og således at Sund og Bælt Partner A/S kan drage nytte af samarbejdsparternes kompetence.
Samarbejdet vil ske indenfor rammerne af selskabets formålsparagraf.
 Der kan f.eks. være tale om samarbejder med andre danske eller udenlandske udstederselskaber om levering af betalingsløsninger og derved opnå synergier i forhold til at kunne tilbyde markedet effektive tjenester med en større geografisk dækning indenfor Europa af betalingsløsninger.
 Der henvises i øvrigt til punkt 2.3. i de almindelige bemærkninger.
Til nr. 8 I medfør af den gældende bestemmelse i § 16, stk. 1, i lov om Sund og Bælt Holding A/S, opkræver A/S Storebæltsforbindelsen betaling for benyttelse af motorvejsforbindelsen over Storebælt.
Den gældende bestemmelse i § 16, stk. 4, i lov om Sund og Bælt Holding A/S medfører, at A/S Storebæltsforbindelsen kan pålægge føreren af et køretøj, der benytter motorvejsforbindelsen uden retmæssig betaling herfor, at betale et tillæg ud over den normale betaling.
Tillæg fastsættes af transport-, bygnings- og boligministeren.
 Den gældende bestemmelse i § 16, stk. 5, i lov om Sund og Bælt Holding A/S medfører, at for betaling af tillæg efter stk. 4 hæfter, medmindre det godtgøres, at føreren uberettiget er i besiddelse af køretøjet, tillige 1) den registrerede ejer af køretøjet, 2) den registrerede bruger af køretøjet eller 3) den juridiske eller fysiske person, der har indgået den aftale, som føreren har anvendt, om benyttelse af motorvejsforbindelsen.
 Den foreslåede ændring af bestemmelsen i § 16, stk. 5, 1. pkt., vil medføre, at personkredsen som nævnt i § 16, stk. 5, udover det nævnte tillæg i § 16, stk. 4, også vil hæfte for den almindelige betaling efter § 16, stk. 1.
Den almindelige takst indføres, da det aldrig har været tiltænkt, at den angivne personkreds kun skulle hæfte for tillægget. Ændringen giver Sund og Bælt Holding A/S nemmere ved at få opkrævet hele det skyldige beløb.
Efter den almindelige aftaleret, er det brugeren af køretøjet, som hæfter for den almindelige betaling, da det er denne, som A/S Storebæltsforbindelsen aftaler ydelsen med.
Ved uretmæssig brug af Storebæltsforbindelsen hæfter den angivne personkreds for tillægget og bør også hæfte for den almindelige takst.
Til § 2 Det foreslås i stk. 1, at loven træder i kraft den 1. marts 2019.
 Det foreslås i stk. 2, at indsættelsen i § 16, stk. 5, 1. pkt., hvortil den udvidede personkreds udover at hæfte for tillægget for uretmæssig brug af Storebæltsforbindelsen også hæfter for den almindelige takst, ikke skal gælde for opkrævninger eller inddrivelser af fordringer, som er dateret før lovens ikrafttræden.
 Denne lov skal ikke gælde for Færøerne og Grønland, da lov om Sund og Bælt Holding A/S, jf. lov nr. 558 af 24. juni 2005 med senere ændringer ikke gælder for Færøerne og Grønland.
