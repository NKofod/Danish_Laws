Nr LSF 179 Forslag til lov om ændring af dyreværnsloven Fremsat af justitsministeren (Frank Jensen) den 4. februar 1998 § 1 I dyreværnsloven, jf. lov nr. 386 af 6. juni 1991 som ændret senest ved  

 lov nr. 387 af 22. maj 1996, foretages følgende ændringer:
 1. I § 10 indsættes som stk. 2:
» Stk. 2. Politimesteren (politidirektøren) kan træffe  

 afgørelse om, at dyr, som holdes i strid med regler fastsat i medfør af stk.  

 1, om fornødent skal aflives.« 2. Efter § 26 indsættes som et nyt kapitel:
» Kapitel 6 a Rådet vedrørende hold af særlige dyr § 26 a.
Justitsministeren nedsætter et råd, som efter anmodning  

 fra en politimester (politidirektøren) skal afgive udtalelse om spørgsmål i  

 relation til § 4, stk. 1, § 10, § 17 og § 18. Rådet skal endvidere efter  

 anmodning rådgive ministeren i sager herom.
Stk. 2. Rådet består af en formand og to andre medlemmer.  

 Formanden og medlemmerne skal være særligt sagkyndige vedrørende hold af de  

 dyr, der er omfattet af §§ 10, 17 og 18. Justitsministeren udpeger rådets  

 formand og de øvrige medlemmer.
Formanden og medlemmerne beskikkes for 3 år  

 ad gangen.
 Stk. 3. Rådet kan søge bistand hos andre særligt sagkyndige, når  

 en sags behandling forudsætter en sagkundskab, som rådets medlemmer ikke i  

 tilstrækkeligt omfang er i besiddelse af.
Stk. 4. Justitsministeren kan fastsætte de nærmere regler for  

 rådets virksomhed i en forretningsorden.« § 2 Loven træder i kraft den 1. oktober 1998.
§ 3 Loven gælder ikke for Færøerne og Grønland.
Loven kan sættes i kraft for  

 Færøerne og Grønland med de afvigelser, som landsdelenes særlige forhold  

 tilsiger.
Bemærkninger til lovforslaget Almindelige bemærkninger 1. Indledning Formålet med lovforslaget er at sikre varetagelsen af de særlige  

 dyreværns- og sikkerhedsmæssige hensyn, der gør sig gældende for så vidt  

 angår dyr, der kan frembyde fare eller skabe frygt, eller som vanskeligt kan  

 holdes i fangenskab på dyreværnsmæssigt forsvarlig måde, såsom slanger,  

 krybdyr, visse insekter samt større vilde pattedyr og andre eksotiske dyr.
Det foreslås derfor, at der i dyreværnsloven indsættes en bestemmelse om,  

 at der nedsættes et centralt organ, hvis medlemmer skal have særlig viden om  

 disse dyr.
Hensigten er, at dette organ skal være rådgivende både for  

 politiet og justitsministeren såvel i forbindelse med privates hold af de  

 omtalte dyr, som i forbindelse med etablering og drift af zoologiske haver og  

 dyrehandler mv.
Efter dyreværnslovens § 10 er justitsministeren bemyndiget til at  

 fastsætte regler om forbud mod hold af dyr, der kan frembyde fare eller skabe  

 frygt, eller som vanskeligt kan holdes i fangenskab på dyreværnsmæssigt  

 forsvarlig måde.
Justitsministeren vil i tilknytning til dette lovforslag  

 udstede sådanne regler.
I samme forbindelse vil justitsministeren i medfør af  

 dyreværnslovens § 4, stk. 1, fastsætte regler om opholdsarealer for andre  

 grupper af dyr, der er omfattet af § 10. Formålet med det foreslåede råd er i  

 denne forbindelse at sikre, at justitsministeren ved fastsættelse og revision  

 af reglerne har adgang til uvildig ekspertise på området, jf. nærmere herom  

 under pkt. 2.1. og pkt. 3.2.1.
Formålet med lovforslaget er endvidere at skabe en permanent ordning, som  

 sikrer, at politiet i konkrete sager, der vedrører særlige dyr, får mulighed  

 for at indhente udtalelser fra sagkyndige.
Hidtil har denne opgave været  

 varetaget af to frivillige konsulenter, som ikke har modtaget vederlag  

 herfor.
Det foreslåede råd skal således også afgive udtalelse i sager, hvor  

 politiet skal meddele tilladelse til zoologiske haver og dyreparker mv. efter  

 bestemmelsen i dyreværnslovens § 17, stk. 3, med dertil hørende  

 bekendtgørelse, jf. nærmere herom under pkt. 2.2. Endvidere skal rådet kunne  

 rådgive politiet i sager om tilladelse til drift af dyrehandler efter  

 dyreværnslovens § 18, stk. 1. Justitsministeren vil i medfør af § 18, stk. 2,  

 fastsætte regler om krav til indretning og drift af dyrehandler, om  

 uddannelse af personalet og om tilsyn.
Det foreslåede råd skal tillige  

 medvirke ved Justitsministeriets udarbejdelse og politiets administration af  

 disse regler.
Bestemmelsen i § 18 er nærmere omtalt under pkt. 2.3.
2. Lovforslagets baggrund 2.1. Hold af særlige dyr I de senere år er det blevet mere almindeligt at holde fremmedartede eller  

 vilde dyr i Danmark.
Interessen gælder såvel krybdyr, især slanger, som  

 padder, insekter og større vilde dyr, f.eks. ulve og bjørne.
Med lov nr. 386 af 6. juni 1991, blev der indført en bemyndigelse for  

 justitsministeren til at forbyde hold af dyr, der kan frembyde fare eller  

 skabe frygt, eller som vanskeligt kan holdes i fangenskab på dyreværnsmæssigt  

 forsvarlig måde, jf. § 10 i dyreværnsloven.
Justitsministeren har indtil  

 videre kun udnyttet denne hjemmel til at udstede bekendtgørelse nr. 748 af  

 14. november 1991 om forbud mod hold af særligt farlige hunde (hunderacerne  

 pit bull terrier og tosa).
Efter vedtagelsen af dyreværnsloven, som trådte i kraft den 1. september  

 1991, anmodede Justitsministeriet Dyreværnsrådet om en udtalelse om, hvorvidt  

 der burde fastsættes yderligere regler i medfør af dyreværnslovens § 10.  

 Spørgsmålet blev endvidere forelagt Det Dyreetiske Råd.
Det Dyreetiske Råd  

 har blandt andet foreslået, at der udarbejdes en liste over dyr, som det er  

 forbudt at holde, fordi de er farlige.
Endvidere har Det Dyreetiske Råd  

 foreslået, at der laves en liste over dyr, der kun må holdes i bure eller  

 lignende, som er sikkerheds- og dyreværnsmæssigt forsvarlige.
Begge lister  

 skal efter forslaget kunne revideres efter behov.
Dyreværnsrådet har tiltrådt  

 Det Dyreetiske Råds forslag.
På baggrund af rådenes udtalelser nedsatte Justitsministeriet i 1995  

 Arbejdsgruppen vedrørende hold af farlige dyr mv.
Arbejdsgruppen har  

 foreslået, at hold af dyr, der kan frembyde fare, forbydes.
I samme  

 forbindelse har arbejdsgruppen foreslået, at dyr, som kan skabe frygt, eller  

 som vanskeligt kan holdes i fangenskab på dyreværnsmæssigt forsvarlig måde,  

 alene må holdes med politimesterens (politidirektørens) tilladelse.  

 Arbejdsgruppen har i tilknytning hertil foreslået, at der oprettes et råd  

 bestående af 3 uafhængige personer, som er eksperter på området.
Efter  

 arbejdsgruppens forslag skal rådet afgive udtalelse i sager herom og i øvrigt  

 rådgive politimesteren (politidirektøren) i sager om tilladelser til  

 zoologiske haver, jf. § 17, stk. 3, og i sager om indretning og drift mv. af  

 dyrehandler, jf. § 18. Reglerne om zoologiske haver gennemgås nedenfor under  

 pkt. 2.2., og reglerne om dyrehandler gennemgås under pkt. 2.3. Endelig  

 foreslår arbejdsgruppen, at rådet skal rådgive Justitsministeriet ved  

 udarbejdelse og revision af regler på disse områder.
 2.2. Zoologiske haver mv.
 Ifølge dyreværnslovens § 17, stk. 3, må zoologiske haver, dyreparker og  

 lignende ikke oprettes uden politimesterens (politidirektørens) tilladelse.  

 Justitsministeren kan fastsætte regler om indretning og drift af sådanne  

 virksomheder samt om tilsyn.
De gældende regler om indretning og drift, herunder tilsyn med zoologiske  

 haver og lignende, findes i bekendtgørelse nr. 361 af 23. august 1967.  

 Bekendtgørelsen er udstedt i medfør af den tidligere dyreværnslov, lov nr.  

 256 af 27. maj 1950 om værn for dyr.
Det fremgår af bekendtgørelsen, at  

 tilladelse til oprettelse af zoologiske haver mv. meddeles af politiet, og at  

 vilkår herfor fastsættes af politiet efter forhandling med kredsdyrlægen og  

 efter nærmere fastsatte retningslinjer.
Justitsministeriet har senest ved cirkulæreskrivelse af 13. september 1993  

 til alle politimestre og politidirektøren meddelt, at ministeriet har udpeget  

 to konsulenter, som er villige til at yde politiet og kredsdyrlægerne råd og  

 vejledning i forbindelse med administrationen af bekendtgørelsen.
Ordningen  

 beror på konsulenternes frivillige indsats, og konsulenterne har ikke  

 modtaget vederlag for deres rådgivning.
 2.3. Dyrehandler mv.
Efter dyreværnslovens § 18, stk. 1, 1. pkt., må erhvervsmæssig handel med  

 og opdræt af dyr kun drives med politimesterens (politidirektørens)  

 tilladelse.
I medfør af dyreværnslovens § 18, stk. 2, kan justitsministeren  

 fastsætte regler om indretning og drift af blandt andet disse virksomheder,  

 herunder om uddannelseskrav til personalet og krav om tilsyn.  

 Justitsministeriet nedsatte i 1993 en arbejdsgruppe, som har udarbejdet et  

 udkast til regler om indretning og drift af dyrehandler.
 I arbejdsgruppens udkast foreslås det, at vilkårene for en tilladelse til  

 erhvervsmæssig handel med og opdræt af dyr skal fastsættes af politimesteren  

 (politidirektøren) efter forhandling med kredsdyrlægen.
 Arbejdsgruppen har endvidere foreslået, at der udpeges et særligt nævn  

 bestående af 3 sagkyndige konsulenter, som kan afgive udtalelse i konkrete  

 ansøgningssager og i øvrigt rådgive Justitsministeriet i sager af principiel  

 karakter på dette område.
3. Justitsministeriets overvejelser 3.1. De eksisterende råd på dyreværnsområdet De eksisterende råd på dyreværnsområdet er Det Dyreetiske Råd,  

 Dyreværnsrådet og Det Veterinære Sundhedsråd.
 Med dyreværnsloven (lov nr. 386 af 6. juni 1991) blev justitsministeren  

 bemyndiget til at nedsætte Det Dyreetiske Råd, jf. § 25, og Det særlige råd  

 vedrørende dyreværnsspørgsmål, i daglig tale Dyreværnsrådet, jf. § 26.
Det Dyreetiske Råd har til opgave ud fra en etisk vurdering at  

 følge udviklingen indenfor dyreværn.
Rådet skal afgive udtalelse om spørgsmål  

 inden for dyreværn og skal endvidere på ministerens begæring afgive udtalelse  

 om særlige spørgsmål vedrørende lovgivningen om dyreværn.
Rådet består af en formand og 10 medlemmer, som er udpeget af  

 justitsministeren.
To af medlemmerne er udpeget efter udtalelse fra  

 dyreværnsorganisationer, to efter udtalelse fra landbrugets organisationer og  

 eet medlem efter udtalelse fra Forbrugerrådet.
 Dyreværnsrådet skal rådgive ministeren i forbindelse med  

 fastsættelsen af regler efter dyreværnsloven og desuden afgive udtalelser om  

 dyreværn.
Dette råd består af en formand og 2 andre medlemmer, der skal være særligt  

 sagkyndige med hensyn til dyreværnsmæssige spørgsmål.
Rådet udpeges af  

 justitsministeren.
De to medlemmer udpeges efter indstilling fra henholdsvis  

 Landbrugsraadet og dyreværnsforeningerne.
Rådet kan indhente udtalelser fra  

 særligt sagkyndige, når en sags behandling forudsætter en sagkundskab, som  

 rådets medlemmer ikke i tilstrækkeligt omfang er i besiddelse af.
Det Veterinære Sundhedsråd er nedsat i henhold til lov nr. 312 af  

 25. juni 1980 om veterinærvæsenet samt om udøvelse af dyrlægegerning.
Rådet  

 hører under Fødevareministeriet.
Rådet afgiver udtalelse om veterinære  

 spørgsmål på begæring af en offentlig myndighed eller af parter i  

 straffesager og borgerlige sager, hvori der indgår spørgsmål om veterinære  

 forhold.
Rådet afgiver endvidere på begæring udtalelse om spørgsmål i  

 relation til overtrædelse af dyreværnsloven.
Det Veterinære Sundhedsråd består af veterinærdirektøren og 5 andre  

 medlemmer, hvoraf 3 medlemmer skal være lærere ved Den Kgl.
Veterinær- og  

 Landbohøjskole.
To medlemmer skal være praktiserende dyrlæger.
 Det er Justitsministeriets opfattelse, at de ovennævnte organer efter  

 deres formål og sammensætning vil være mindre velegnede til at varetage de  

 særlige hensyn, der gør sig gældende vedrørende de dyr, der berøres af dette  

 forslag.
3.2. Lovforslaget 3.2.1. Rådet vedrørende hold af særlige dyr Justitsministeriet kan tiltræde arbejdsgruppernes anbefaling af, at der  

 etableres et centralt organ med sagkyndig viden om de særlige grupper af dyr,  

 som er omfattet af dyreværnslovens § 10, § 17 og § 18.
De eksisterende råd på dyreværnsområdet har ikke dækket den del af loven,  

 som vedrører zoologiske haver, dyrehandler og farlige dyr mv.
Opgaver i  

 relation til disse områder har som før nævnt hidtil været varetaget af 2  

 konsulenter, som frivilligt og vederlagsfrit har ydet rådgivning i  

 forskellige konkrete sager.
Der er imidlertid behov for en ordning af mere  

 permanent karakter, og dette behov vil efter Justitsministeriets opfattelse  

 kunne dækkes med nedsættelsen af det foreslåede råd.
Justitsministeriet er af den opfattelse, at rådets medlemmer bør være  

 uafhængige sagkyndige frem for interesserepræsentanter, og at sådan sagkyndig  

 ekspertise kan tilgodeses ved, at der udpeges 3 medlemmer.
Rådet vil  

 herudover kunne indhente sagkundskab udefra i sager, hvor der måtte være  

 behov for det.
3.2.2. Adgang til hold af særlige dyr Det Dyreetiske Råd og Arbejdsgruppen vedrørende hold af farlige dyr mv.  

 har som nævnt under pkt. 2.1. foreslået, at justitsministeren i henhold til  

 bemyndigelsen i § 10 forbyder hold af farlige dyr.
Som nævnt under pkt. 1. er det besluttet, at der i tilknytning til dette  

 lovforslag udarbejdes en bekendtgørelse i medfør af lovens § 10, hvorefter  

 hold af visse dyr forbydes.
Reglerne herom vil blive udformet med  

 overgangsordninger for så vidt angår de dyr, som allerede holdes.
Efter § 10  

 er der mulighed for at forbyde såvel hold af farlige dyr, som hold af dyr,  

 der kan skabe frygt, eller som vanskeligt kan holdes i fangenskab på  

 dyreværnsmæssigt forsvarlig måde.
Bekendtgørelsen vil indeholde forbud mod hold af farlige dyr, eksempelvis  

 store kattedyr som løver, tigre, leoparder mv., bjørne, ulve, krokodiller og  

 giftslanger.
Herudover kan det overvejes, om der i øvrigt findes dyr, som bør  

 være omfattet af et sådant forbud, enten fordi de kan skabe frygt, eller  

 fordi de vanskeligt kan holdes i fangenskab på dyreværnsmæssigt forsvarlig  

 måde.
Det er Justitsministeriets opfattelse, at det foreslåede råd vil være  

 egnet til at yde ministeriet bistand ved udarbejdelse og senere revision af  

 sådanne regler.
 I tilknytning til forslaget om forbud mod hold af farlige dyr har  

 Det Dyreetiske Råd som nævnt under pkt. 2.1. endvidere foreslået, at der  

 laves regler om, at dyr, der ikke er reelt farlige for mennesker, men som kan  

 fremkalde frygt, kun må holdes i bure eller lignende, som er  

 sikkerhedsmæssigt og dyreværnsmæssigt forsvarlige.
 Sådanne regler vil kunne udarbejdes i henhold til den gældende bestemmelse  

 i dyreværnslovens § 4, stk. 1, hvorefter justitsministeren kan fastsætte  

 regler om dyrs opholdsarealer og opholdsrum samt om inventaret heri, herunder  

 at opholdsrum og inventar skal godkendes, før det tages i brug.
 I forbindelse med, at Justitsministeriet udarbejder regler om forbud mod  

 hold af visse af de dyr, der er omfattet af § 10, er det hensigten at  

 fastsætte regler i henhold til § 4, stk. 1, om krav til opholdsrum mv. for de  

 dyr, der i øvrigt er omfattet af § 10.
 Justitsministeriet finder, at det foreslåede råd ligeledes bør kunne  

 afgive udtalelse i forbindelse med udarbejdelse og revision af sådanne regler  

 i henhold til § 4, stk. 1.
 Arbejdsgruppen vedrørende hold af farlige dyr mv. har foreslået, at hold  

 af dyr, som kan skabe frygt, eller som vanskeligt kan holdes i fangenskab på  

 dyreværnsmæssigt forsvarlig måde, alene må ske med politimesterens  

 (politidirektørens) tilladelse.
 Det er Justitsministeriets opfattelse, at en tilladelsesordning udover at  

 fremstå som ganske bureaukratisk ville indebære en uforholdsmæssig stor  

 administrativ belastning for politiet, og at de dyreværnsmæssige hensyn, som  

 en sådan ordning ville tilgodese, kan varetages ved at udnytte den gældende  

 bemyndigelse i § 4, stk. 1, som nævnt ovenfor.
3.2.3. Aflivning af dyr Justitsministeriet foreslår, at der skabes en adgang for politimesteren  

 (politidirektøren) til at træffe afgørelse om aflivning af dyr, der holdes i  

 strid med regler fastsat i medfør af § 10, stk. 1, dvs. dyr, som det er  

 forbudt at holde.
 Efter den foreslåede bestemmelse, må sådan afgørelse imidlertid kun  

 træffes, når det i det konkrete tilfælde skønnes nødvendigt at aflive et dyr.  

 Det er således hensigten, at politimesteren (politidirektøren) eventuelt i  

 samarbejde med ejeren af dyret først skal forsøge at afsætte dyret til anden  

 side, eksempelvis til en zoologisk have eller lignende.
 Aflivning skal i givet fald foretages af en dyrlæge.
4. Forslagets økonomiske og administrative konsekvenser Forslaget indebærer, at der inden for Justitsministeriets ressort oprettes  

 et råd, som blandt andet skal varetage opgaver, der hidtil har været udført  

 vederlagsfrit at to frivillige konsulenter.
De samlede årlige omkostninger i forbindelse med det foreslåede råd anslås  

 at udgøre ca. 250.000 kr.
Beløbet inkluderer løn til rådets medlemmer,  

 herunder vederlag for sekretærbistand fra Justitsministeriet, udgifter til  

 rejser i forbindelse med besigtigelser, udgifter til sagkyndig bistand,  

 omkostninger i forbindelse med udgivelse af årsberetning og omkostninger  

 forbundet med rådets medvirken ved udarbejdelse af generelle regler.
 Udgiften afholdes inden for Justitsministeriets gældende bevillingsmæssige  

 rammer.
5. Lovforslagets miljømæssige og erhvervsøkonomiske konsekvenser Forslaget skønnes ikke af have miljømæssige konsekvenser.
Forslaget  

 skønnes endvidere ikke at have økonomiske eller administrative konsekvenser  

 for de berørte virksomheder.
6. Lovforslagets EU-retlige aspekter Forslaget har ingen EU-retlige aspekter.
7. Hørte myndigheder og interesseorganisationer Lovforslaget har været sendt til høring hos Dyreværnsrådet, Det Veterinære  

 Sundhedsråd, Landbrugsrådet, Det Dyreetiske Råd, Vildtforvaltningsrådet,  

 Skov- og Naturstyrelsen, Veterinær- og Fødevaredirektoratet, Rådet for  

 Dyreforsøg, Den Danske Dyrlægeforening, Landsforeningen Komiteen mod  

 Dyreforsøg, Nordisk Samfund til Bekæmpelse af Misbrug af Dyr,  

 Dyreværnsforeningen Freja, Dansk Dyreværn Århus, Dyreværnsforeningernes  

 Fællesråd, Foreningen til Værn for Værgeløse Dyr, Dyrefondet, Landsforeningen  

 Forsøgsdyrenes Værn, Dansk Pelsdyravlerforening, Fonden til Sygdomsbekæmpelse  

 uden Dyreforsøg, Foreningen til Dyrenes Beskyttelse, Aktive Herpetologers  

 Sammenslutning, Dansk Slangehold, Dyrenes Dags Komite, Landsforeningen til  

 Oplysning om og Afskaffelse af Vivisektion i Danmark, Solveig Wagners  

 initiativ til afskaffelse af dyreforsøg, Dansk Ornitologisk Forening,  

 Foreningen mod Dyreforsøg, Per Jeppson, Exotiske Insekter, Danmarks  

 Opdrætter- og Fremavls Forbund, Nordisk Herpetologisk Forening, Foreningen  

 Knæleren, Danske Fugleforeninger, Lars Løventlow, Zoologisk Museum, Rektor  

 Svend Andersen, Arbejdsgruppen vedrørende dyrehandler bestående af Dyrlæge  

 dr.med.vet.
Erik Eriksen, Lektor, lic.scient.
Klaus Vestergaard og  

 næstformand for Dyrehandlernes Brancheforening Hardy Hansen, Arbejdsgruppen  

 om farlige dyr mv. bestående af Dyrlæge dr.med.vet Erik Eriksen, Direktør,  

 dr.phil.
Arne Schiøtz, Kredsdyrlæge Svend Johansen, Preben Ohm Svendsen og  

 konsulent Birgit Sloth, Politimesterforeningen, Politidirektøren i København  

 og Rigspolitichefen.
Bemærkninger til lovforslagets enkelte bestemmelser Til § 1 Til nr. 1 Bestemmelsen fastsætter en adgang for politimesteren (politidirektøren)  

 til om fornødent at træffe afgørelse om aflivning af et dyr, som er omfattet  

 af et forbud efter regler fastsat i medfør af stk. 1. Der henvises til de  

 almindelige bemærkninger herom under pkt. 3.2.3.
Til nr. 2 Efter stk. 1 nedsættes et råd, der skal kunne afgive udtalelse til  

 politimesteren (politidirektøren) og justitsministeren om spørgsmål  

 vedrørende hold af farlige dyr mv., oprettelse af zoologiske haver mv. og  

 drift af dyrehandler.
Stk. 2 indeholder bestemmelser om rådets sammensætning.
Rådets medlemmer  

 udpeges af justitsministeren for 3 år ad gangen.
Rådets medlemmer skal have  

 særlig sagkundskab vedrørende hold af de dyr, som er omfattet af § 10 i  

 dyreværnsloven.
 Stk. 3 giver mulighed for, at rådet kan indhente yderligere sagkundskab i  

 sager, hvor der måtte opstå behov for det.
Stk. 4 bemyndiger justitsministeren til at fastsætte en forretningsorden  

 for rådets virksomhed.
Tilsvarende gælder for Dyreværnsrådet og Det  

 Dyreetiske Råd.
 Der henvises i øvrigt til de almindelige bemærkninger under pkt. 2. og  

 3.2.1.
Til § 2 Det foreslås, at loven træder i kraft den 1. oktober 1998.
Til § 3 Bestemmelsen fastsætter lovens territoriale gyldighed.
Skriftlig fremsættelse (4. februar 1998) Justitsministeren (Frank Jensen):
 Herved tillader jeg mig for det høje Ting at fremsætte:
 Forslag til lov om ændring af dyreværnsloven.
(Lovforslag nr.
L 179).
 Formålet med lovforslaget er via nedsættelse af et råd bestående af  

 dyreeksperter at sikre varetagelsen af især dyreværnsmæssige, men også  

 sikkerhedsmæssige hensyn i forbindelse med hold af en række eksotiske,  

 farlige og vilde dyr.
 Indtil nu har to frivillige konsulenter ulønnet ydet politiet bistand i  

 forbindelse med konkrete sager vedrørende sådanne dyr.
Lovforslaget indebærer, at der nu oprettes et råd bestående af 3 uvildige  

 medlemmer med ekspertviden om disse dyr.
Rådets opgave bliver blandt andet at  

 hjælpe politiet i konkrete sager vedrørende eksempelvis privates hold af  

 sådanne dyr.
Endvidere skal rådet yde Justitsministeriet bistand i  

 forbindelse med, at der med hjemmel i dyreværnslovens § 10 fastsættes regler  

 om forbud mod hold af visse dyr, ligesom der i henhold til dyreværnslovens §  

 4, stk. 1, skal fastsættes regler om krav til bure og opholdsarealer mv. for  

 andre dyr omfattet af lovens § 10. Rådet skal endvidere rådgive ministeriet i  

 generelle sager på området.
 Lovforslaget indeholder endvidere en bemyndigelse for politimesteren  

 (politidirektøren) til om nødvendigt at træffe afgørelse om aflivning af  

 eksempelvis et farligt dyr, som det forbydes at holde efter regler, der skal  

 fastsættes i henhold til § 10 i dyreværnsloven.
 Som et yderligere dyrevelfærdsmæssigt initiativ agter jeg ligeledes i  

 indeværende samling at fremsætte lovforslag om forbedrede forhold for svin.
 Idet jeg henviser til lovforslaget og de ledsagende bemærkninger, skal jeg  

 herved anbefale forslaget til det høje Tings velvillige behandling.
