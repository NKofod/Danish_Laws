Skriftlig fremsættelse (7. februar 2007) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov om  

 ændring af retsplejeloven, lov om retsafgifter og konkursloven (Visse  

 ændringer  

 af regler om forenklet inkassoproces, forbud mod mobiltelefoner m.v. i  

 retslokaler og ophævelse af regler om rettergangsbøder).
(Lovforslag nr.
L 150).
 Lovforslaget indeholder for det første nogle justeringer af  

 reglerne om en forenklet inkassoproces (betalingspåkrav) i lyset af de  

 erfaringer, der er opnået i praksis, siden reglerne herom trådte i kraft den  

 1.  

 januar 2005.
Formålet med den forenklede inkassoproces er at lette  

 inddrivelsen af ubestridte pengekrav på højst 50.000 kr.
Efter den forenklede  

 inkassoproces indleverer fordringshaveren til fogedretten et såkaldt  

 betalingspåkrav, som herefter forkyndes for skyldneren.
Hvis skyldneren ikke  

 gør indsigelse mod kravet, er der mulighed for, at sagen kan fortsætte med  

 tvangsfuldbyrdelse (foretagelse af udlæg) uden fornyet anmodning fra  

 fordringshaveren.
Hvis skyldneren gør indsigelse inden 14 dage, kan sagen  

 ikke  

 fortsætte som inkassosag og må afgøres under en almindelig civil retssag.
Der  

 er tilsvarende mulighed for, at sagen i så fald kan fortsætte med  

 retssagsbehandling uden fornyet anmodning fra fordringshaveren.
Siden reglerne om en forenklet inkassoproces trådte i kraft,  

 har Domstolsstyrelsen løbende fået tilbagemeldinger fra fogedretterne og  

 brugerne om, hvordan ordningen fungerer i praksis.
På baggrund af oplysninger  

 fra Domstolsstyrelsen foreslås det at justere reglerne om forenklet  

 inkassoproces  

 navnlig på følgende punkter:
Der foreslås en udtrykkelig lovregulering af håndteringen af  

 betalingspåkrav med flere skyldnere i den forenklede inkassoproces.
Det  

 foreslås, at betalingspåkravet i sin helhed  dvs. i forhold til alle  

 skyldnerne og uanset, om påkravet angår en eller flere fordringer  skal  

 opfylde lovens betingelser med hensyn til beløbsgrænse, værneting mv.
Det  

 foreslås endvidere, at fogedretten efter den indledende kontrol af  

 betalingspåkravet som udgangspunkt skal behandle et betalingspåkrav med flere  

 skyldnere særskilt for hver af skyldnerne, sådan at reglerne om forkyndelse  

 af  

 betalingspåkravet, indsigelser og genoptagelse mv. anvendes for hver skyldner  

 for sig.
Det vil således f.eks. kunne forekomme, at udlæg iværksættes i  

 forhold  

 til én eller flere skyldnere (som ikke er kommet med indsigelser) samtidig  

 med,  

 at retssagsbehandling iværksættes i forhold til én eller flere andre  

 skyldnere  

 (som er kommet med indsigelser).
 Det foreslås, at fogedretten  i modsætning til, hvad der  

 gælder i dag  får mulighed for at henvise sagen til den stedligt  

 kompetente  

 fogedret, hvis et betalingspåkrav er indleveret til en fogedret, som ikke har  

 stedlig kompetence til at behandle sagen.
Det foreslås, at vejledningen til skyldneren om  

 retsvirkningen af betalingspåkravet og om, hvad skyldneren bør foretage sig  

 til  

 varetagelse af sine interesser, ikke længere skal medtages i  

 betalingspåkravet  

 af fordringshaveren, men i stedet skal vedhæftes betalingspåkravet af  

 fogedretten, før påkravet forkyndes for skyldneren.
Fogedretten behøver  

 således  

 ikke længere at bruge ressourcer på at kontrollere, at vejledningens tekst  

 stemmer overens med den blanket, som er udarbejdet af Domstolsstyrelsen.  

 Samtidig  

 sikres det fortsat, at skyldneren får den fornødne vejledning, hvilket er et  

 centralt element i den samlede betalingspåkravsordning.
Det foreslås endvidere at præcisere reglerne om betaling af  

 retsafgift i tilfælde, hvor betalingspåkravssagen genoptages efter, at  

 betalingspåkravet har fået påtegning om, at skyldneren ikke er fremkommet med  

 indsigelser.
Det foreslås desuden, at bestemmelsen om, at fordringshaveren  

 kan  

 vælge, at betalingspåkravet ikke skal forkyndes for skyldneren, hvis udlæg er  

 udelukket efter retsplejelovens § 490 (den såkaldte fredningsregel), også  

 kommer til at omfatte tilfælde, hvor udlæg er udelukket som følge af anmeldt  

 betalingsstandsning, konkurs, tvangsakkord eller gældssanering, hvor  

 fordringshaveren  

 kan have samme interesse i ikke at gå videre med betalingspåkravssagen  

 direkte  

 over for skyldneren.
 Lovforslaget går for det andet ud på at indføre en regel i  

 retsplejeloven, som udtrykkeligt giver retten mulighed for at forbyde, at der  

 medbringes mobiltelefoner mv. i lokaler, hvor der afholdes retsmøder, og at  

 udvide det gældende forbud mod at transmittere billeder og lyd fra retsmøder  

 til også at omfatte transmission af tekst (f.eks. sms-beskeder). Denne del af  

 lovforslaget bygger på anbefalingerne i rapporten Ulovlig mobiltelefoni  

 mv. i  

 retssale, som er afgivet af en arbejdsgruppe nedsat af  

 Domstolsstyrelsen.
 De foreslåede regler vil give retten bedre muligheder for at  

 sikre, at mobiltelefoner og andet teknisk udstyr, som kan optage og  

 transmittere billeder, lyd og tekst, ikke anvendes i strid med  

 retsplejelovens  

 regler om afholdelse af retsmøder, f.eks. at en mobiltelefon anvendes til at  

 transmittere vidneforklaringer til personer, som befinder sig uden for  

 retslokalet.  

 Arbejdsgruppen har bl.a. peget på, at man ved retterne oplever det som et  

 problem, at brug af mobiltelefoner mv. under retsmøder kan foregå i det  

 skjulte, idet det ofte vil bero på tilfældigheder, om retten eller f.eks.  

 anklageren bliver opmærksom på forholdet.
Med lovforslaget får retten udtrykkelig hjemmel til i  

 forbindelse med en konkret sag at forbyde, at mobiltelefoner, pcer mv.,  

 som  

 kan bruges til at optage eller transmittere billeder, lyd eller tekst,  

 medbringes under retsmødet.
Reglen kan f.eks. anvendes i straffesager  

 vedrørende rockerrelateret kriminalitet, narkokriminalitet og  

 bandekriminalitet, hvor retten finder, at der er risiko for, at  

 mobiltelefoner  

 mv. anvendes til ulovlige formål mv.
Det er forudsat, at et sådant forbud i  

 almindelighed ikke vil omfatte rettens ansatte, advokater, forsvarere,  

 repræsentanter  

 for anklagemyndigheden og politifolk, der er til stede i retten.
Retten kan  

 endvidere bestemme, at forbudet f.eks. ikke omfatter journalister, der  

 således  

 i givet fald vil kunne medbringe mobiltelefoner, pcer mv. under  

 retsmødet med  

 henblik på at varetage deres redaktionelle funktioner.
Det foreslås desuden, at det gældende forbud mod at  

 transmittere billeder og lyd under retsmøder udvides til også at omfatte et  

 forbud mod at transmittere tekst fra retsmøder (f.eks. sms-beskeder fra en  

 mobiltelefon). Formålet hermed er navnlig at undgå, at mobiltelefoner mv.  

 anvendes til  i strid med princippet om, at vidner som udgangspunkt  

 ikke på  

 forhånd må høre andre vidneforklaringer mv.  at sende tekstbeskeder fra  

 retsmødet om indholdet af vidneforklaringer til vidner, som endnu ikke har  

 afgivet forklaring.
Det forudsættes, at retten som hovedregel vil give  

 tilladelse til, at advokater, forsvarere og repræsentanter for  

 anklagemyndigheden kan sende tekstbeskeder, f.eks. e-mails og sms-beskeder,  

 hvis der fremsættes en begrundet anmodning herom (og det i øvrigt er  

 foreneligt  

 med varetagelsen af den pågældendes funktioner under sagen/retsmødet). Retten  

 kan eksempelvis også give journalister tilladelse til at transmittere  

 tekstbeskeder fra retsmøder, f.eks. i forbindelse med en domsafsigelse, hvor  

 journalister ønsker med det samme at kunne orientere om dommens indhold.
Det foreslås for det tredje at ophæve de tilbageværende  

 regler i retsplejeloven om rettergangsbøder (om henholdsvis fornærmelser mod  

 retten mv. og skødesløs eller forsømmelig adfærd hos forsvarere mv.), som i  

 praksis anvendes i meget begrænset omfang.
Forslaget skal bl.a. ses på  

 baggrund  

 af en afgørelse fra Den Europæiske Menneskerettighedsdomstol, hvor domstolen  

 fandt, at en cypriotisk ret, som i forbindelse med en straffesag havde idømt  

 den tiltaltes forsvarsadvokat en straf for at have udvist foragt for retten,  

 ikke opfyldte kravet om upartiskhed efter Den Europæiske  

 Menneskerettighedskonventions  

 artikel 6. Forslaget skal også ses i sammenhæng med, at reglerne om  

 rettergangsbøder for urimelige sagsanlæg mv. i civile sager blev ophævet i  

 2005.
Lovforslaget berører ikke de gældende regler om rettens  

 adgang til at fjerne personer, som ikke følger rettens henstillinger, eller  

 som  

 forstyrrer retsmødet eller lignende.
Endvidere kan støjende adfærd mv. i  

 retslokaler, som er egnet til at forstyrre den offentlige orden, straffes  

 efter  

 bekendtgørelsen om politiets sikring af den offentlige orden mv.
Desuden kan  

 undladelse af uberettiget at forlade rettens lokale efter at være opfordret  

 til  

 det straffes efter straffelovens § 264, og efter omstændighederne kan  

 fornærmelser mv. mod retten straffes efter straffelovens § 121.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
