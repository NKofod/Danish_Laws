Nr LSF 231 Forslag til Lov om ophævelse af lov om et hovedstadsråd Fremsat af Jane Oksen (FP) Behnke (FP) Pia Dahl (FP) Dohrmann (FP)  

 Glistrup (FP) Annette Just (FP) Pia Kjærsgaard (FP) Kirsten Madsen (FP)  

 Poulsgaard (FP) den 15. marts 1988 § 1 Lov om et hovedstadsråd, jf. lovbekendtgørelse nr. 315 af 20. juni 1984, ophæves.
§ 2 Loven træder i kraft den 1. januar 1990.
Bemærkninger til lovforslaget Bemærkninger til lovforslaget Nærværende lovforslag er en genfremsættelse af et i folketingsåret 1973-74, 2. samling, fremsat forslag.
Der henvises til Folketingstidende 1973-74, 2. samling, forhandlingerne sp. 2285 og 3156 samt tillæg A sp. 1857. Forslag om nedlæggelse af Hovedstadsrådet har endvidere været fremsat af medlemmer af Fremskridtspartiet i folketingsåret 1978-79. Der henvises til Folketingstidende 1978-79, forhandlingerne sp. 5995 og 8135 samt tillæg A sp. 3025.
Danmark vånder sig under tredobbelt administration: stat, amtskommuner og kommuner.
I hovedstadsområdet er det endnu værre, idet man der har et overflødigt fjerde led: Hovedstadsrådet med 37 medlemmer.
Fremskridtspartiet har som nævnt ovenfor tidligere foreslået Hovedstadsrådet nedlagt.
Vi var dengang åbenbart forud for vor tid, idet der nu er talrige udtalelser om, at Hovedstadsrådet bør nedlægges.
I betænkningen fra det af indenrigsministeren nedsatte udvalg om amtskommunalt udgiftspres og styringsmuligheder (Betænkning nr.
1123/1987) foreslår udvalget, at det overvejes i forbindelse med indeværende valgperiodes udløb at overføre Hovedstadsrådets opgaver til områdets amtskommuner og Københavns og Frederiksberg Kommuner, og at regionplanopgaven og den kollektive trafik varetages af (amts)kommunale fællesskaber.
Efter forslagsstillernes opfattelse kan Hovedstadens Trafikselskab (HT) klares på mellemkommunal basis.
Det samme gælder regionplanlægningen.
Med hensyn til administrationen af by- og landzoneloven er det aldeles tåbeligt, at et fjerntliggende organ som Hovedstadsrådet tager sig af denne.
Det harmonerer meget dårligt med det nærdemokrati, alle taler så meget om, men som det åbenbart er svært at føre ud i praksis.
Forslagsstillerne finder, at kommunerne med deres langt større lokalkendskab bør administrere disse enkeltsager, som de gjorde det før Hovedstadsrådets oprettelse.
Også på miljøområdet i øvrigt og ved planlægning af varme- og vandforsyning sker der i dag i et vist omfang en komplet overflødig dobbeltadministration.
Den overordnede sygehusplanlægning hører efter forslagsstillernes opfattelse heller ikke til under Hovedstadsrådet, men kan overtages af Sundhedsministeriet.
Fremskridtspartiet må konkludere, at i tider med stadig stigende offentlige udgifter vil der ligge både en økonomisk og en administrativ lettelse i nedlæggelse af Hovedstadsrådet.
Det forudsættes, at regeringen i tilfælde af lovforslagets vedtagelse fremsætter lovforslag om de nødvendige lovændringer som følge af vedtagelsen.
