Ankestyrelsens principafgørelse 36-11 om social pension - brøkpension - bopælstid - ophold i udlandet - uddannelse Resume:
 En mand havde ikke optjent ret til fuld pension, da han hovedsageligt var vokset op i USA og Canada, og først senere i livet flyttede til Danmark, hvor han søgte om førtidspension.
 Ved opgørelse af bopælstid i Danmark kunne perioder med skolegang og kurser under opholdet i udlandet ikke sidestilles med bopæl i Danmark, da opholdet i udlandet ikke tog sigte på uddannelse, men havde andet formål.
 Når der ifølge overenskomst er ret til ligebehandling med danske statsborgere, medfører dette ikke, at der er ret til fuld pension, men at der gælder samme betingelser som for danske statsborgere.
 Love:
Lov om social pension - lovbekendtgørelse nr. 1005 af 19. august 2010 - § 8, nr. 5 Overenskomst om social sikring mellem Kongeriget Danmark og Amerikas Forenede Stater - artikel 4 - Afgørelse:
 Ankestyrelsen har i møde truffet afgørelse i din sag om, hvorvidt uddannelse i udlandet kan sidestilles med uddannelse i Danmark.
Resultatet er  De perioder, hvor du har gået i skole (junior high school og high school) i USA, og den periode, hvor du i USA har taget et kursus som nurses assistent, kan ikke sidestilles med bopæl her i landet Det betyder, at de ovennævnte perioder ikke kan medregnes ved beregningen af din pension.
 Vi er således kommet til samme resultat som Det Sociale Nævn i Statsforvaltningen YY.
 Der var enighed på mødet.
Begrundelsen for afgørelsen Ankestyrelsen finder, at de perioder, hvor du har gået i junior high school, high school, og på kursus som nurses assistent, ikke kan sidestilles med bopælsperioder i Danmark.
 Ved opgørelse af bopælstiden sidestilles blandt andet ophold i udlandet med henblik på uddannelse med bopæl her i riget.
 Det fremgår udtrykkeligt af bestemmelsens ordlyd, at formålet med opholdet i udlandet skal være uddannelse.
 Det betyder, at ophold i udlandet, der har et andet formål, og hvorunder den pågældende deltager i en uddannelse, ikke kan sidestilles med en bopælsperiode i Danmark.
 Vi finder, at du ikke har sandsynliggjort, at dit ophold i udlandet var forårsaget af din deltagelse i en uddannelse.
 Vi har lagt vægt på, at du efter det oplyste inden dit 15. år, først flyttede til Canada og derefter til USA sammen med din mor, og at du efter kurset som nurses assistent arbejdede i USA i næsten 17 år, før du tog ophold i Danmark.
Det forhold, at du under et udlandsophold deltog i et skoleforløb, og kursus som nurses assistent, kan ikke føre til et andet resultat.
Skolegang og kurser, der er et udslag af et ophold i udlandet, der skyldes andre årsager end uddannelse, kan ikke betragtes som ophold i udlandet, der har et uddannelsesmæssigt sigte.
 Du opfylder ikke betingelserne for ret til fuld førtidspension, fordi du fra dit 15. år og frem til det tidspunkt, hvorfra pensionen ydes, ikke har boet i Danmark i mindst 4/5 dele af tiden.
Bemærkninger til klagen Du har oplyst, at du er omfattet af Overenskomst om social sikring mellem Kongeriget Danmark og Amerikas Forenede Stater.
Du henviser især til artikel 4.
Vi skal bemærke, at overenskomsten ikke omfatter tildeling af førtidspension for danske statsborgere.
Vi henviser til artikel 8, som handler om anvendelse af dansk lov, og kun omfatter amerikanske statsborgere.
Vi er i øvrigt af den opfattelse, at der ikke er sket en diskrimination af dig, da din ret til pension, herunder hvorvidt du har ret til fuld førtidspension, er behandlet efter samme regler, som gælder for alle danskere.
Retten til ligebehandling med danske statsborgere medfører således ikke, at der er ret til fuld pension, men at der gælder samme betingelser som for danske statsborgere.
 Vi skal endvidere bemærke, at i henhold til overenskomsten skal din ansøgning om førtidspension efter danske regler samtidigt betragtes som en ansøgning om førtidspension efter amerikanske regler.
 Såfremt dette ikke allerede er sket, skal kommunen sende kopi af din pensionsansøgning til Pensionsstyrelsen, som sender materialet videre til de amerikanske myndigheder.
Oplysninger i sagen Vi har afgjort sagen på grundlag af:
 De oplysninger, som forelå da Det Sociale Nævn traf afgørelse i sagen  Det Sociale Nævns afgørelse af 15. april 2010  Klagen til Ankestyrelsen af 15. maj 2010  Det Sociale Nævns genvurdering Kommunen traf den 7. september 2009 afgørelse om, at du fra 1. september 2009 havde ret til brøkpension på 6/40.
 Det Sociale Nævn tiltrådte ved afgørelse af 15. april 2010 kommunens afgørelse.
Nævnet har begrundet afgørelsen med, at du siden dit 15. år og frem til 1. september 2009 ikke har haft bopæl i Danmark i mindst 4/5 af tiden.
Nævnet har lagt vægt på, at du det meste af dit liv har været bosat i Canada og USA, og at du først bosatte dig i Danmark den 5. januar 2005. Nævnet var af den opfattelse, at perioder, hvor du gik på junior high school og et kursus som nurses assistent ikke kunne sidestilles med bopæl i Danmark, da formålet med dit udlandsophold ikke var uddannelse.
 Du har klaget over nævnets afgørelse.
 I klagen til Ankestyrelsen er det anført, at du er omfattet af Overenskomst om social sikring mellem Kongeriget Danmark og Amerikas Forenede Stater, at du i henhold til overenskomsten er berettiget til fuld dansk pension, og at de perioder, hvor du har været skolesøgende og fulgt et kursus som nurses assistent i USA skal medregnes som perioder, der ligestilles med bopæl i Danmark.
