Skriftlig fremsættelse (24. februar 2005) Ministeren for  

 familie- og forbrugeranliggender  

  

 (Lars Barfoed):
 Herved tillader jeg mig for Folketinget at fremsætte:
Forslag til lov om  

 ændring af lov om forældremyndighed og samvær, lov om ægteskabs indgåelse og  

 opløsning og forskellige andre love (Udmøntning af kommunalreformen på det  

 familieretlige område) (Lovforslag nr.
L 28) Lovforslaget er en del af den lovgivningsmæssige gennemførelse  

 af kommunalreformen.
 Forslaget har til formål at udmønte den del af aftalen om  

 kommunalreformen, der indebærer, at alle sager om separation, skilsmisse og  

 forældremyndighed fremover begynder i de nye statsforvaltninger, som fra 2007  

 overtager de fleste af statsamternes nuværende opgaver.
Der stilles forslag om, at alle anmodninger om separation eller  

 skilsmisse eller om afgørelser om forældremyndighed fremover skal indgives  

 til  

 statsforvaltningerne.
Derved skabes én fælles indgang til myndighederne i  

 disse  

 sager, i modsætning til i dag, hvor sagerne også kan indledes ved domstolene.
I statsforvaltningerne skal der søges opnået enighed mellem  

 forældrene eller ægtefællerne.
Det foreslås derfor, at parterne indkaldes til  

 møder i statsforvaltningerne, hvis de ikke på forhånd er enige om de  

 spørgsmål,  

 der skal afklares.
Samtidig styrkes statsforvaltningernes  

 konfliktløsningstilbud.
Gennem bistand fra sagsbehandlerne og gennem en  

 styrket  

 rådgivnings- og mæglingsindsats forbedres mulighederne for at opnå samlede  

 forligsmæssige løsninger om de mange spørgsmål, der opstår i familien som  

 følge  

 af en samlivsophævelse.
Kun hvis enighed mellem parterne ikke opnås i  

 statsforvaltningen, indbringes sagen for retten til afgørelse.
Indbringelsen  

 sker i givet fald ved statsforvaltningens foranstaltning.
Som et yderligere  

 led  

 i bestræbelserne på at opnå samlede helhedsløsninger foreslås det, at  

 domstolene i visse tilfælde kan træffe afgørelser om samvær i forbindelse med  

 behandlingen af sager om forældremyndighed, der er indbragt for retten af  

 statsforvaltningen.
 Lovforslaget skønnes at være udgiftsneutralt for det offentlige.  

 Udgifterne til den øgede sagsbehandlings- og konfliktløsningsindsats i  

 statsforvaltningerne modsvares af mindre udgifter til fri proces, idet færre  

 sager skal afgøres ved domstolene.
 Lovforslaget forventes at træde i kraft den 1. januar 2007.
 Med disse bemærkninger indstiller jeg lovforslaget til  

 Folketingets velvillige behandling.
