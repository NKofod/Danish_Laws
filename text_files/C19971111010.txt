(Til samtlige politimestre og  

 politidirektøren i København) Foranlediget af et stigende antal henvendelser vedrørende administrationen  

 af lovgivningen om handel med brugte genstande mv., herunder i relation til  

 afholdelse af "kræmmermarkeder", hvor dels private personer, dels  

 indehavere af bevilling til handel med brugte genstande skulle kunne sælge  

 brugte - og undertiden nye - genstande, foretog Justitsministeriet i  

 1992-1993 en undersøgelse af praksis i samtlige landets politikredse.
Denne  

 undersøgelse viste, at praksis på området ikke har været ens i landets  

 politikredse.
 Den 14. november 1994 afsagde Københavns Byret dom i en sag om  

 overtrædelse af lov om handel med brugte genstande samt pantelånervirksomhed.
 Retten fandt det overvejende betænkeligt at antage, at de tiltaltes  

 lejlighedsvise foretagne private salg af egne brugte genstande  

 ("overskudsbohave") kunne betegnes som en af loven omfattet  

 "selvstændig næringsvirksomhed".
Retten henviste til, at lov om handel med brugte genstande samt  

 pantelånervirksomhed ifølge § 1 gælder for "selvstændig  

 næringsvirksomhed", hvorved ifølge lovens forarbejder sammenholdt med  

 næringsloven forstås "en virksomhed, der er af en vis varighed,  

 erhvervsmæssig, og som udføres for andre, og som herved må antages at sigte  

 til personer, der erhvervsmæssigt handler med brugte genstande som deres  

 hovederhverv." Endvidere fandtes de tiltaltes salg af brugte genstande ej heller at have  

 haft et sådant omfang eller en sådan karakter, at det efter rettens  

 opfattelse ville være rimeligt at lade forholdene falde ind under lovens  

 område ud fra en analogibetragtning.
 Den 11. december 1995 stadfæstede Østre Landsret byrettens afgørelse i  

 henhold til grundene.
 På den baggrund skal Justitsministeriet hermed meddele, at private  

 personers lejlighedsvise salg af egne brugte genstande på markeder kan finde  

 sted uden bevilling.
Justitsministeriet skal dog henstille, at politiet fortsat søger at være  

 opmærksom på, at privates salg alene omfatter salg af egne brugte genstande,  

 samt at salget kun finder sted lejlighedsvist.
Man bør således gribe ind over  

 for tilfælde, hvor salget antager en karakter og et omfang, der indikerer, at  

 det ikke længere er sandsynligt, at der er tale om salg af egne brugte  

 genstande, men at det reelt må betegnes som erhvervsmæssigt salg.
 Endvidere skal Justitsministeriet henstille, at politiet i forbindelse med  

 kontrollen af privates salg på kræmmermarkeder mv. søger at sikre, at der  

 ikke sælges genstande, der hidrører fra kriminalitet.
 P.M.V.
 E.B.
