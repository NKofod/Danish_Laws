Registreringsafgift, hyrevogn Reference:
RGAL § 6, stk. 3 og § 6, stk. 4 A klagede til Landsskatteretten over Told- og Skattestyrelsens  

 afgørelse af 20. januar 1998, hvorved told- og skatteregionens  

 indsættelse af en klausul i en frigivelse efter § 6, stk. 4 i lov om  

 registreringsafgift af motorkøretøjer m.v. af en hyrevogn var  

 stadfæstet.
Det var oplyst, at det omhandlede køretøj var en Mercedes  

 Benz 420 E, som klageren havde erhvervet som brugt i Tyskland og  

 indført til Danmark.
Klageren ejede og drev 34 hyrevogne, og ved den  

 første indregistrering i Danmark af den omhandlede bil blev der betalt  

 20 % registreringsafgift, jf. registreringsafgiftslovens (RGAL) § 6, stk. 1,  

 nr. 1 om registreringsafgift af hyrevogne.
 Det var videre oplyst, at bilen fik installeret en dieselmotor i  

 forbindelse med, at den skulle anvendes til hyrevognskørsel, men at  

 bilen ved indførslen var ilagt en benzinmotor, og at  

 registreringsafgiften ved første indregistrering blev beregnet  

 på grundlag af bilens værdi med benzinmotoren.
 Det var endvidere oplyst, at bilen nu var frikørt som hyrevogn i  

 henhold til betingelserne i RGAL § 6, stk. 4, og at klageren ønskede  

 at installere den originale benzinmotor i bilen i forbindelse med et  

 eventuelt videresalg.
 Told- og Skattestyrelsen havde fundet, at bilen ved ilægning af  

 benzinmotor blev omfattet af reglen i § 16 i bkg. nr. 1045 af 17.12.1997 om  

 registreringsafgift af motorkøretøjer, hvorefter et  

 køretøj mistede sin afgiftsmæssige identitet, når  

 motoreffekten blev forøget med over 20 %, og at der derfor i givet  

 fald skulle ske afgiftsberigtigelse ved et videresalg, hvis den  

 frikørte hyrevogn blev forsynet med den originale benzinmotor, hvilket  

 var i overensstemmelse med Told- og Skattestyrelsens faste administrative  

 praksis på området.
Det var til støtte for afgørelsen yderligere anført,  

 at bestemmelsen i lovens § 6 om frikørsel af hyrevogne forudsatte, at  

 bilen blev frikørt i den skikkelse, hvori den havde været  

 anvendt til hyrekørsel.
Bilen var frikørt med dieselmotoren, og  

 det fremgik også af bilens registreringsattest, at der var tale om en  

 dieselbil.
Ved det første motorskift fra benzinmotor til dieselmotor  

 var sket et nyt syn og udstedt en ny registreringsattest.
At der ikke ved  

 denne lejlighed blev betalt fornyet registreringsafgift i medfør af  

 RGAL § 1, stk. 2, skyldtes fritagelsesbestemmelserne i den nævnte  

 bekendtgørelse, der angav, at man var fritaget for pligten til at  

 betale fornyet afgift, hvis der f.eks. skete nedsættelse af  

 motoreffekten ved ombygning af bilen.
Et nyt motorskift - fra diesel til  

 benzin - skulle derfor ses i forhold til den motor, som bilen havde  

 været forsynet med, medens den kørte som hyrevogn.  

 Bekendtgørelsens regler havde efter fast administrativ praksis  

 også været benyttet i tilfælde, hvor ombygning af en bil  

 ikke havde været begrundet i tærings- og slitageskader.
Der var  

 hjemmel hertil i lovens § 3, stk. 3, hvorefter "Skatteministeren kan  

 fastsætte regler om afgiftsfri reparation og ombygning af  

 køretøjer samt afgiftsberigtigelse af køretøjer,  

 der har mistet deres afgiftsmæssige identitet". Der var videre henvist  

 til vejledningen "Om bilreparation".
Told- og Skattestyrelsen fandt derfor, at det var med rette, at told- og  

 skatteregionen i sin frigivelse af den omhandlede hyrevogn indsatte en  

 klausul, hvorefter senere ilægning af benzinmotor ville medføre  

 afgiftspligt, jf.
RGAL § 6, stk. 3.
Klagerens advokat havde nedlagt påstand om ændring af Told- og  

 Skattestyrelsens afgørelse, således at ansøgningen om  

 videresalg uden betaling af yderligere registreringsafgift ved et salg af den  

 omhandlede bil, hvis den blev forsynet med den originale benzinmotor, skulle  

 imødekommes.
Han havde til støtte herfor bl.a. anført,  

 at det fulgte direkte af RGAL § 6, stk. 4, at der ikke skulle betales  

 yderligere registreringsafgift, når køretøjet var  

 frikørt som hyrevogn.
Principalt var han af den opfattelse, at  

 bestemmelsen i bkg. nr. 1045 af 17.12.1997 allerede efter sin ordlyd ikke  

 fandt anvendelse på klagerens køretøj, da dette ikke var  

 blevet genopbygget efter slitage, tæring m.m.
Køretøjets  

 afgiftsmæssige identitet måtte derfor anses for at være,  

 hvad der fremgik af køretøjets første registrering, dvs.  

 registreringen med benzinmotor, jf.
RGAL § 1, stk. 1 og 2. Sagen  

 vedrørte således ilæggelse af en motor med lavere effekt,  

 hvilket kunne ske uden registreringsafgiftsmæssige konsekvenser.
Advokaten havde som et subsidiært anbringende bl.a. anført,  

 at såfremt Landsskatteretten måtte finde, at  

 bekendtgørelsens § 16 fandt anvendelse, måtte § 16's begreb  

 "køretøjets originale motoreffekt" forstås som den  

 effekt, køretøjet havde, da der sidst blev betalt  

 registreringsafgift af det, hvilket for det omhandlede køretøj  

 betød, at køretøjets identitet måtte  

 bedømmes på baggrund af køretøjet med benzinmotor.  

 Mere subsidiært havde advokaten anført, at den af  

 skattemyndighederne fastsatte 20 % regel om motorens effektforøgelse  

 ikke havde hjemmel i registreringsafgiftsloven og forarbejderne til denne,  

 idet han henviste til de tidligere regler i Finansministeriets meddelelse af  

 4.1.1965. Det fremgik af denne meddelelse, at et køretøjs  

 identitet ikke ansås for ændret i tilfælde, hvor der alene  

 var sket udskiftning af køretøjets motor.
Tidligere foretog  

 myndighederne en konkret vurdering af, om et køretøj havde  

 mistet sin afgiftsmæssige identitet, ikke en vurdering efter en fast  

 procentregel.
Advokaten havde videre bl.a. anført, at der var betydelige reelle  

 hensyn, der talte for, at klageren burde tillades at foretage udskiftning af  

 sin hyrevognsmotor, uden at han blev pålagt at betale fuld  

 registreringsafgift af en hyrevogn, der var frikørt.
Det var  

 væsentligt for klageren, der havde et betydeligt antal hyrevogne, at  

 have et varieret udbud af brugte, frikørte hyrevogne.
Efter klagerens  

 erfaring var det særdeles vanskeligt at afsætte de  

 frikørte hyrevogne, hvis samtlige udbudte vogne var af samme type,  

 herunder f.eks. alle ilagt dieselmotor.
 Landsskatteretten udtalte:
Ifølge § 6, stk. 3 i lov om registreringsafgift af  

 motorkøretøjer m.v. blev et køretøj, som var  

 berigtiget med afgift efter stk. 1, afgiftsberigtiget efter § 4, når  

 betingelserne for den foretagne afgiftsberigtigelse ikke længere var  

 opfyldt, idet der blev ydet et nedslag.
En undtagelse fra denne regel fremgik  

 af § 6, stk. 4, hvorefter den i stk. 3 omhandlede afgift bortfaldt, for  

 så vidt angik hyrevogne, som blev omregistreret efter at have  

 kørt mindst 3 år og mindst 210.000 km eller mindst 2 år og  

 mindst 250.000 km.
 Efter administrativ praksis, som udtrykt bl.a. i § 16 i bkg. nr. 1045 af  

 17.12.1997 ansås et motorkøretøj at skifte identitet i  

 afgiftsmæssig henseende, når motoreffekten blev forøget  

 med over 20 %.
Det bemærkedes videre, at der ved den første udskiftning af  

 bilens motor - fra benzinmotor til dieselmotor - blev foretaget et nyt syn af  

 bilen og udstedt en ny registreringsattest med angivelse af, at bilen havde  

 en dieselmotor.
Retten fandt på denne baggrund, at bilen allerede ved  

 dette motorskifte ændrede identitet i afgiftsmæssig henseende.
Retten fandt som følge heraf videre, at der ved en eventuel ny  

 udskiftning af bilens motor - fra dieselmotor til den oprindelige benzinmotor  

 - ville være tale om en i afgiftsmæssig henseende ny bil i  

 forhold til den bil, der blev anvendt til kørsel som hyrevogn, og  

 denne nye bil opfyldte derfor ikke betingelserne i RGAL § 6, stk. 4 om  

 bortfald af afgift i henhold til § 6, stk. 3. Det var således med  

 rette, at der var indsat en klausul om afgiftspligt ved senere  

 ilæggelse af benzinmotor, jf.
RGAL § 6, stk. 3, i frigivelsen af den  

 omhandlede hyrevogn efter RGAL § 6, stk. 4, og den påklagede  

 afgørelse blev stadfæstet.
