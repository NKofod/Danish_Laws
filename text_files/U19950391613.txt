Den indklagede virksomhed blev i oktober 1992 opdelt i 4 selvstændige  

 selskaber.
I maj 1993 foregik en kortvarig arbejdsnedlæggelse på  

 virksomheden.
Fra 1/1-94 var der kun ansat 2 tekniske assistenter og 2  

 praktikanter i det indklage de selskab, hvorfor A's stilling som  

 tillidsrepræsentant bortfaldt.
I februar 1994 skulle der vælges nye  

 sikkerhedsrepræsentanter på virksomheden.
A var eneste kandidat fra  

 kontorområdet.
Valget blev udsat fra den 14. til den 17/2- 94, og den 14/2-94  

 blev A opsagt til fratrædelse den 21/8- 94.
Virksomheden blev indklaget for Arbejdsretten af for  

 organisationsfjendtlig virksomhed, idet det anførtes, at virksomheden efter  

 arbejdsnedlæggelsen i juni, som A ikke deltog i, havde forfulgte det klagende  

 forbund T og dets repræsentant, A, at virksomheden forsøgte at holde T helt  

 ude fra det nye udvalg, og at virksomheden udelukkede A fra at deltage i  

 valget af sikkerhedsrepræsentanter ved at opsige hende forinden.
Ved  

 opsigelsen af A fulgte virksomheden endvidere ikke den fremgangsmåde, der var  

 angivet i lokalaftalen.
Arbejdsretten fandt, at det var strukturændringerne af den indklagede  

 virksomhed, hvorved virksomheden blev opdelt i 4 selskaber, og som bevirkede  

 at T nu havde få medlemmer blandt de ansatte i det indklagede selskab, og  

 ikke A's forhold, der medførte, at T ikke længere kunne have en  

 tillidsrepræsentant i samarbejdsudvalget.
Heller ikke forklaringerne om  

 forløbet af valget af sikkerhedsrepræsentanter i februar 1994 gav grundlag  

 for at statuere, at der var handlet på en organisationsfjendtlig måde.
Det måtte endvidere lægges til grund, at den ansvarlige for afskedigelsen  

 af A ikke kendte lokalaftalen.
Herefter fandtes det ikke tilstrækkeligt  

 godtgjort, at virksomheden på nogen bevidst måde har optrådt  

 organisationsfjendtligt over for T, og de indklagede blev derfor frifundet.
PÅSTANDE Under denne sag har klagerne, Landsorganisationen i Danmark for Teknisk  

 Landsforbund, nedlagt følgende påstande:
 Den indklagede virksomhed har begået overenskomstbrud ved at handle  

 organisationsfjendtligt over for Teknisk Landsforbund.
 Den indklagede virksomhed skal til Teknisk Landsforbund betale en efter  

 Arbejdsrettens skøn fastsat bod.
 De indklagede, Dansk Arbejdsgiverforening for Dansk Industri for Stenhøj  

 Autolift A/S, har påstået frifindelse.
SAGSFREMSTILLING De aktiviteter, som det indklagede selskab udfører, udgjorde indtil den  

 10. oktober 1992 en del af den daværende Stenhøj- koncerns samlede  

 aktiviteter.
Med virkning fra 11. oktober 1992 blev koncernen og samtlige  

 medarbejdere overtaget af BROEN ARMATUR A/S, og med virkning fra den 10.  

 oktober 1992 blev der dannet et nyt selskab, Stenhøj A/S, der overtog aktiver  

 og passiver fra selskaberne i den tidligere koncern.
I den følgende periode  

 blev de ansatte flere gange orienteret om, at selskabet befandt sig i en  

 økonomisk vanskelig situation, og denne resulterede i, at selskabet blev  

 opdelt i 4 selvstændige nye selskaber.
Den 25. maj 1993 meddelte virksomheden medarbejderne, at der ikke var  

 mulighed for forhøjelse af lønningerne i 1993. Dette resulterede i juni 1993  

 i en kortvarig arbejdsnedlæggelse, og den 25. juni 1993 afholdtes  

 mæglingsmøde med deltagelse af bl.a.
Aase Laursen, der er medlem af Teknisk  

 Landsforbund, som tillidsrepræsentant.
På mødet udtrykte parterne forståelse  

 for hinandens synspunkter.
Ved brev af 8. oktober 1993 til Teknisk Landsforbund meddelte Dansk  

 Industri, at der i det indklagede selskab pr. 1. januar 1994 kun ville være  

 ansat 2 tekniske assistenter og 2 praktikanter, og at Aase Laursens stilling  

 som tillidsrepræsentant derfor bortfaldt med udgangen af 1993. Ved brev af  

 10. november 1993 til Dansk Industri meddelte Teknisk Landsforbund, at det  

 var indforstået hermed, og at sagen betragtedes som afsluttet.
Samme måned  

 afholdtes et møde i det indklagede selskabs samarbejdsudvalg.
Der var ikke  

 tale om et ordinært samarbejdsudvalgsmøde, og der foreligger ikke noget  

 referat herfra.
I en erklæring af 29. marts 1994, udarbejdet af Svend Erik  

 Sørensen og Mogens Juhlsen, hedder det om mødet:
 »På et ikke-ordinært SU-møde hos Stenhøj Autolift A/S afholdt sidst i  

 nov. mdr. 1993, hvorfra der ikke foreligger referat, deltog flg. personer:  

 HTH, MOM, KNL, KBØ, LR samt undertegnede.
 Formålet med mødet var, at man skulle finde frem til SU's 4. medlem på  

 B-siden.
 Medarbejderrepræsentanterne anbefalede TL's tillidsrepræsentant med  

 begrundelsen, at denne gruppe havde været repræsenteret i SU i en årrække, og  

 at TL pr. 1. januar 1994 ville være medlem af LO.
Ledelsen afviste forslaget, hvorunder HTH udtalte følgende: at TL ikke vil  

 blive repræsenteret i SU på noget tidspunkt.
Virksomheden vil sørge for, at  

 der ikke fremover bliver ansat TL-medlemmer i et omfang, der gør at de er  

 berettiget til at vælge en tillidsrepræsentant.
I øvrigt mener HTH, at  

 TL-medlem Bodil Lyse Hansen bestrider et job, der normalt ikke hører under  

 TL's område, men bør overflyttes til anden organisation.« De indklagede har bestridt, at divisionschef Hans Thomsen under mødet  

 skulle have udtalt sig som gengivet i erklæringen, der ikke inden  

 fremlæggelsen under denne sag har været forelagt for ham.
I februar 1994 skulle der vælges nye sikkerhedsrepræsentanter på  

 virksomheden.
Ved fristens udløb var den eneste kandidat fra kontorområdet  

 Aase Laursen, der den 8. februar 1994 skriftligt var blevet bragt i forslag  

 af tillidsrepræsentant Lissi Rasmussen på HK-klubbens vegne.
Det skriftlige  

 forslag var blevet afleveret til valgudvalgets formand, regnskabschef Kenneth  

 Nielsen Leth.
På foranledning af Aase Laursen, der havde gjort opmærksom på  

 en fejl i valgopstillingen, blev valget, der skulle have fundet sted den 14.  

 februar 1994, udskudt til den 17. februar 1994, således at opstillingsfristen  

 udløb den 15. februar.
Imidlertid blev Aase Laursen ved en skrivelse af 14.  

 februar 1994 opsagt til fratrædelse den 21. august 1994. I skrivelsen hed det  

 bl.a., at selskabet i løbet af foråret skulle »foretage en  

 organisatorisk ændring indenfor det tekniske område med det formål på den ene  

 side at rationalisere og bespare og herigennem samtidig danne basis for at  

 kunne forstærke vores organisation med yderligere en ingeniør.
Vi må desværre  

 meddele dig, at din stilling vil blive nedlagt og arbejdet sammenlagt med  

 andre funktioner.« Indklagede har oplyst, at beslutningen om at afskedige Aase Laursen blev  

 truffet den 9. februar 1994, idet virksomheden ikke havde mulighed for at  

 tilbyde hende, der var teknisk assistent, ansættelse andetsteds i selskabet.
 Som regnskabsansvarlig modtog regnskabschef Kenneth Nielsen Leth kopi af  

 afskedigelsesskrivelsen den 14. februar 1994, hvorefter han undlod at  

 opstille Aase Laursen til valget som sikkerhedsrepræsentant.
 I en lokalaftale af 12. august 1986 om »AFSKEDIGELSESRUTINE FOR  

 FUNKTIONÆRER«, indgået mellem den administrerende direktør i den  

 daværende virksomhed - »Barrit« - og repræsentanter for Teknisk  

 Landsforbund og Værkstedsfunktionærforeningen, hed det:
 »Rutinen i de undtagelsestilfælde, hvor afskedigelser af funktionærer  

 skønnes nødvendige, fastlægges således:
 1) Når en leder efter moden overvejelse og efter forudgående orientering  

 af den ansatte om de punkter, der giver anledning til opsigelse, stadig  

 finder en afskedigelse nødvendig, orienteres lederens nærmeste foresatte  

 herom for rapportering til den administrerende direktør.
 2) Forud for den endelige beslutning om opsigelse skal foretages en  

 indgående vurdering af mulighederne for overflytning til anden afdeling eller  

 stilling i virksomheden.
 3) Den ansatte, der står over for afskedigelse, skal, hvis vedkommende  

 ønsker det, have lejlighed til ved et møde at fremkomme med sine synspunkter  

 over for den administrerende direktør.
 Efter forudgående aftale med den administrerende direktør kan andre  

 parter, herunder kolleger og andre ledere med berøringsflader til  

 medarbejderen, deltage i mødet.
 Medarbejderens tillidsrepræsentant vil normalt deltage i nævnte møde,  

 medmindre medarbejderen modsætter sig dette.
4) Såfremt ingen alternativ løsning er mulig, foretages den ifølge  

 lovgivningen krævede skriftlige opsigelse.« Det er ubestridt, at afskedigelsen ikke blev drøftet med Aase Laursen,  

 inden hun modtog opsigelsesskrivelsen af 14. februar 1994. I et internt notat  

 af 12. april 1994 vedr. status for konstruktionsafdelingen i virksomheden  

 hedder det bl.a.:
 »I den situation, som vi nu befinder os i her pr. 5. april, er der  

 følgende status:
 1) Ny medarbejder, maskiningeniør, er ansat pr. 28. marts 1994.
 2) Aase har opsagt sin stilling og fratræder pr. 30. april 1994. De  

 opgaver hun har beskæftiget sig med er:
 Produktændringer med tilhørende ændring af dokumentation (netop  

 arbejdsopgaven dokumentation vil jeg komme tilbage til).
 Derfor skal der nu tages hul på drøftelserne omkring:
1) »en organisatorisk ændring inden for det tekniske område med det  

 formål at rationalisere og bespare« 2) De opgaver, Aase udfører i dag skal, da hendes stilling nedlægges,  

 »sammenlægges med andre funktioner«.' Klagerne har til støtte for påstanden om organisationsfjendtlige  

 handlinger henvist til Hans Thomsens udtalelse på mødet i oktober 1993, til,  

 at virksomheden har forhindret Aase Laursen i at opstille som  

 sikkerhedsrepræsentant, og til, at afskedigelsen af hende er sket uden  

 iagttagelse af lokalaftalen og uden, at der på virksomheden er foretaget  

 sådanne organisatoriske ændringer, som blev anført i opsigelsesskrivelsen.
FORKLARINGER Aase Laursen har forklaret, at hun var ansat i virksomheden i 10 år, og at  

 hun havde været medlem af samarbejdsudvalget i 4 år.
Hun deltog ikke i  

 arbejdsnedlæggelserne i juni 1993, men blev alligevel trukket i løn.
Da hun  

 protesterede, fik hun udbetalt det tilbageholdte beløb med en undskyldning.  

 Umiddelbart efter, at medarbejderne var blevet informeret om, at selskabet  

 var blevet opdelt i 4 selskaber, blev hun kaldt ind til divisionschef Hans  

 Thomsen, der bad hende om at underskrive en erklæring om, at Teknisk  

 Landsforbund havde for få ansatte til, at hun kunne fortsætte som  

 tillidsrepræsentant.
Efter arbejdsnedlæggelsen i juni 1993 sagde Hans  

 Thomsen, at det ville få konsekvenser for hende, såfremt hun gik videre med  

 lønspørgsmålet.
Da hun spurgte, om udtalelsen skulle opfattes som en trussel,  

 svarede han, at der var tale om »et vink med en vognstang«.
Hun  

 deltog for sidste gang i samarbejdsudvalgsmøderne i december 1993, hvor det  

 blev sagt, at virksomheden manglede en ingeniør og/eller en teknisk  

 assistent.
Svend Erik Sørensen har forklaret, at han siden 1988 har været  

 tillidsrepræsentant for de ansatte, der er medlemmer af Dansk  

 Metalarbejderforbund.
På det ikke-ordinære møde i oktober 1993 var  

 tillidsrepræsentanterne enige om, at Teknisk Landsforbund fortsat skulle have  

 en repræsentant i samarbejdsudvalget, hvorfor de foreslog, at Aase Laursen  

 skulle være den fjerde deltager.
Hans Thomsen udtalte dertil, at Teknisk  

 Landsforbund og forbundets repræsentant aldrig ville komme til at deltage i  

 samarbejdsudvalget igen.
Han gav ikke nogen nærmere begrundelse herfor.
Han  

 udfærdigede erklæringen om forløbet af mødet den 29. marts 1994 på opfordring  

 af Teknisk Landsforbund.
Leif D.
Nielsen, der er administrerende direktør i det indklagede selskab,  

 har forklaret, at Stenhøj-koncernen befandt sig i en katastrofal økonomisk  

 situation, da BROEN ARMATUR A/S overtog den i oktober 1992. Året forinden  

 havde der været et underskud på 16 mio.kr.
Efter koncernens opdeling i 4  

 selskaber med hver sin organisation skulle hvert selskab have et  

 samarbejdsudvalg. Ændringen af arbejdsgangen i den konstruktionsafdeling,  

 hvor Aase Laursen var ansat, bevirkede, at hendes stilling blev  

 overflødiggjort, idet der skulle ansættes en ingeniør til at forestå en række  

 funktioner.
Allerede da han tiltrådte som direktør ved BROEN ARMATUR's  

 overtagelse af koncernen i 1992, havde han udarbejdet en plan for, hvorledes  

 rekonstruktionen af selskabet skulle ske.
Planen var den samme, som han med  

 held tidligere havde fulgt under en rekonstruktion af det købende selskab.  

 Der gik nogen tid, inden planen var fuldt gennemført, hvorfor afskedigelsen  

 af Aase Laursen først blev aktuel i februar 1994. I januar 1994 var Hans  

 Thomsen fratrådt.
Selv var han slet ikke bekendt med, at der omkring  

 tidspunktet for afskedigelsen af Aase Laursen foregik valg af  

 sikkerhedsrepræsentanter.
Det var regnskabschef Kenneth Nielsen Leth, der  

 stod for valget.
Lokalaftalen blev han først bekendt med, da det blev  

 fremdraget under denne sag.
I tiden mellem underskrivelsen af aftalen og hans  

 egen tiltrædelse som direktør har der været 6 direktører i selskabet.
Aftalen  

 er ikke blevet iagttaget under en række tidligere afskedigelser af  

 funktionærer.
Kenneth Nielsen Leth, der har været regnskabschef i den indklagede  

 virksomhed, har forklaret, at han var ansvarlig for valget af  

 sikkerhedsrepræsentanter.
Direktør Lars Nielsen havde meget travlt på det  

 pågældende tidspunkt og havde ikke tid til at være formand for  

 sikkerhedsudvalget.
Han havde ikke selv meget forstand på, hvordan et sådant  

 valg skulle foregå, og den 11. februar 1994 blev han ringet op af Aase  

 Laursen, der spurgte, hvem der var opstillet.
Hun henledte samtidig hans  

 opmærksomhed på, at der var sket en fejl.
Han ændrede derfor straks fristen  

 for tilmelding af kandidater.
Den 14. februar modtog han en kopi af  

 opsigelsesskrivelsen, og da han ikke mente, at Aase Laursen som opsagt kunne  

 opstilles til valget, kontaktede han Lissi Rasmussen fra HK-klubben.
Hun gav  

 ham telefonisk besked om, hvem der skulle opstilles som kandidat, og på  

 vidnets udtrykkelige forespørgsel sagde hun, at hun havde informeret Aase  

 Laursen herom.
For en sikkerheds skyld bad han dog om at få kandidatens navn  

 oplyst skriftligt, og det kom dagen efter.
Hans Thomsen har forklaret, at det var ham, der indkaldte til mødet i  

 oktober 1993. Han indkaldte tillidsrepræsentanterne fra Dansk  

 Metalarbejderforbund, Specialarbejderforbundet i Danmark og Handels- og  

 Kontorfunktionærernes Forbund i Danmark, fordi disse måtte anses for fødte  

 medlemmer af samarbejdsudvalget.
Ud af i alt 160 ansatte var der kun 3 fra  

 Teknisk Landsforbund og 4 praktikanter, og på hans forespørgsel oplyste Dansk  

 Industri, at Teknisk Landsforbund ikke skulle have nogen repræsentant i  

 samarbejdsudvalget.
I øvrigt viste det sig yderligere, at 1 af de 3 ikke var  

 medlem af Teknisk Landsforbund.
Han bestrider, at han på mødet skulle have  

 udtalt sig, således som det er gengivet i erklæringen af 29. marts 1994 fra  

 Svend Erik Sørensen og Mogens Juhlsen.
Resultatet blev, at der blev valgt  

 yderligere 1 repræsentant fra Dansk Metalarbejderforbund.
PARTERNES ARGUMENTER Klagerne har gjort gældende, at virksomheden efter afholdelsen af det  

 faglige møde den 26. juni 1993 har forfulgt det klagende forbund og dets  

 repræsentant, Aase Laursen.
Selv om hun ikke havde deltaget i  

 arbejdsnedlæggelsen, blev hun uberettiget trukket i løn, og Hans Thomsen  

 forsøgte dels at få hende til at skrive under på, at hun ikke længere skulle  

 være tillidsrepræsentant, dels at true hende til ikke at fortsætte lønsagen.  

 Selv om Teknisk Landsforbund altid havde haft et medlem i samarbejdsudvalget,  

 forsøgte Hans Thomsen at holde forbundet helt ude fra det nye udvalg, og  

 under det senere valg af sikkerhedsrepræsentanter udelukkede virksomheden  

 Aase Laursen fra at deltage i valget, idet den sørgede for at opsige hende  

 forinden.
Også den omstændighed, at virksomheden ved afskedigelsen ikke  

 fulgte den fremgangsmåde, der var angivet i lokalaftalen, bestyrker  

 antagelsen af, at der er sket forfølgelse.
I denne forbindelse kan  

 virksomheden ikke skubbe ansvaret fra sig ved at henvise til, at den ikke var  

 bekendt med lokalaftalen.
Det interne notat af 12. april 1994, hvori  

 afskedigelsen af Aase Laursen blev begrundet, er først udfærdiget  

 efterfølgende, men som det er formuleret, kan det kun forstås på den måde, at  

 det var Aase Laursens fratræden, der bevirkede, at der skulle ske  

 organisatoriske ændringer, og ikke omvendt.
Ellers er notatet ukorrekt.
De indklagede har gjort gældende, at klagerne ikke har bevist den meget  

 alvorlige beskyldning om, at virksomheden skulle have handlet  

 organisationsfjendtligt over for Teknisk Landsforbund.
I en længere periode  

 forud for afskedigelsen af Aase Laursen havde selskabet alvorlige økonomiske  

 problemer, der nødvendiggjorde væsentlige omstruktureringer og  

 rationaliseringer af driftsøkonomisk karakter.
Divisioneringen af de enkelte  

 arbejdsområder og den efterfølgende omdannelse til selvstændige selskaber  

 nødvendiggjorde således indskrænkninger i medarbejderstaben, og da Aase  

 Laursens stilling blev nedlagt, og de arbejdsopgaver, der var knyttet til  

 stillingen, blev fordelt blandt ingeniørerne, blev en afskedigelse af hende  

 nødvendig.
Da Teknisk Landsforbund kun havde få ansatte, kunne forbundet ikke  

 få en repræsentant i samarbejdsudvalget, og klagerne har ikke med  

 fremlæggelsen af den efterfølgende erklæring af 29. marts 1994, der ensidigt  

 er udarbejdet til brug for klager, godtgjort, at Hans Thomsen skulle være  

 fremkommet med udtalelser af den art, der er gengivet i erklæringen.
I øvrigt  

 havde Hans Thomsen ret i, at forbundet ikke kunne få en repræsentant i  

 samarbejdsudvalget.
Heller ikke forløbet af valget af  

 sikkerhedsrepræsentanter kan på nogen måde karakteriseres som  

 organisationsfjendtlig.
Kenneth Nielsen Leth, der ikke havde særligt kendskab  

 til afviklingen af et sådant valg, stolede umiddelbart på Aase Laursens  

 oplysning om, at der var begået en fejl, og tog straks konsekvensen heraf.
Da  

 han modtog kopien af opsigelsesskrivelsen, kunne han ikke gøre andet end at  

 undlade at tage Aase Laursen med på valglisten og straks sørge for, at en  

 anden kandidat blev opstillet.
Direktør Lars Nielsen var ikke klar over, at  

 der foregik valg af sikkerhedsrepræsentanter samtidig med, at beslutningen om  

 afskedigelse af Aase Laursen blev truffet, og da lokalaftalen fra 1986 ikke  

 havde været fulgt i en årrække, kan det ikke bebrejdes Lars Nielsen, at han  

 ikke havde kendskab til den.
ARBEJDSRETTENS BEMÆRKNINGER Strukturændringerne af den indklagede virksomhed i 1992 og 1993, hvorved  

 virksomheden blev opdelt i 4 selskaber, bevirkede - som også erkendt af  

 Teknisk Landsforbund - at forbundet, der kun havde få medlemmer blandt de  

 ansatte i Stenhøj A/S, ikke længere kunne have en tillidsrepræsentant i  

 samarbejdsudvalget.
Det var således denne omstændighed og ikke Aase Laursens  

 deltagelse i drøftelserne omkring lønforholdene i sommeren 1993, der  

 bevirkede, at hun ikke kunne fortsætte som tillidsrepræsentant.
Der  

 foreligger ikke noget referat fra det ikke-ordinære møde i oktober 1993, og  

 erklæringen af 29. marts 1994, der er udarbejdet knapt et halvt år senere,  

 kan som bestridt ikke nu anses som tilstrækkeligt bevis for, hvad der skete  

 på det pågældende møde.
Heller ikke forklaringerne om forløbet af valget af  

 sikkerhedsrepræsentanter i februar 1994 giver grundlag for at statuere, at  

 der er handlet på en organisationsfjendtlig måde.
Kenneth Nielsen Leth var  

 efter det oplyste uerfaren med hensyn til håndteringen af et sådant valg, og  

 det kan ikke bebrejdes ham, at han efter udsættelsen af valget som følge af  

 Aase Laursens henvendelse undlod at opføre hende på kandidatlisten, da han  

 blev bekendt med opsigelsen af hende.
Det må endvidere lægges til grund, at  

 Lars Nielsen, der var ansvarlig for afskedigelsen af Aase Laursen - en  

 afskedigelse, som virksomheden skønnede nødvendig på grund af  

 omorganiseringen - ikke kendte lokalaftalen fra 1986. Under disse  

 omstændigheder findes det ikke tilstrækkeligt godtgjort, at virksomheden på  

 nogen bevidst måde har optrådt organisationsfjendtligt over for Teknisk  

 Landsforbund.
De indklagedes frifindelsespåstand tages derfor til følge.
Thi kendes for ret De indklagede, Dansk Arbejdsgiverforening for Dansk Industri for Stenhøj  

 Autolift A/S, frifindes.
 Klagerne, Landsorganisationen i Danmark for Teknisk Landsforbund, skal  

 betale 2.000 kr. i sagsomkostninger til Arbejdsretten.
