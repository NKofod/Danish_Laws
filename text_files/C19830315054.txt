 Ved skrivelse af 7. maj 1983 har Arbejdsmarkedsnævnet for  

 Københavnsområdet anmodet Landsarbejdsnævnet om at overveje  

 arbejdsmarkedsnævnenes rolle i den administration af  

 arbejdsfordelingsordninger, som er indført ved § 7 i bekendtgørelse nr. 686  

 af 7. december 1982.
 Arbejdsmarkedsnævnet finder det kritisabelt, at arbejdsmarkedsnævnene i  

 visse nærmere bestemte situationer skal godkende  

 arbejdsfordelingsordningerne, idet nævnene blandt andet er uden erfaring med  

 hensyn til behandling af forsikringsspørgsmål.
 Således foranlediget kan det meddeles, at sagen har været drøftet i  

 Landsarbejdsnævnet, hvor der var enighed om, at det over for  

 arbejdsmarkedsnævnene bør understreges, at nævnene alene skal vurdere  

 arbejdsfordelingsordninger ud fra formidlingsmæssige hensyn, herunder ud fra  

 en vurdering af, hvorvidt der i den omhandlede fordelingsperiode skønnes at  

 ville kunne blive behov for arbejdskraften inden for det regionale område.
 Afgørelsen om, hvorvidt der kan udbetales dagpenge under en  

 arbejdsfordelingsperiode, henhører således fortsat alene under  

 arbejdsløshedskasserne, der blandt andet skal påse, at fordelingsordningerne  

 opfylder de mere formelle betingelser, herunder at fordelingen er godkendt af  

 arbejdsmarkedsnævnet, jfr. herved § 7, stk. 1, i bekendtgørelse 686.
 I øvrigt kan henvises til direktoratets rundskrivelse af 13. juli 1983  

 vedrørende arbejdsfordeling.
