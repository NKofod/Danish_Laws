Afgørelse af klage - fødevarehygiejne og egenkontrol - rengøring Stadfæstelse af påbud om rengøringsplan for kælder og ændring af påbud om rengøringsplan for håndtag på køleskabe i køkkenet Café XX har ved brev af 21. februar 2008 klaget over afgørelse af 12. februar 2008 fra Fødevareregion Øst om påbud om udarbejdelse af en rengøringsplan for lagerlokale i kælder og for håndtag på køleskabe i køkkenet.
Sekretariatet for Fødevare- og Veterinærklager har behandlet klagen og stadfæsterafgørelse om påbud om at udarbejde en rengøringsplan for lagerlokale i kælder.
For så vidt angår køleskabshåndtag, ændrer Sekretariatet for Fødevare- og Veterinærklager denne afgørelse til en indskærpelse om, at Café XX skal sørge for, at håndtag er rengjort i overensstemmelse med virksomhedens rengøringsplan Café XX kan læse mere om afgørelsen og begrundelsen for afgørelsen nedenfor.
Sagens omstændigheder På et tilsyn i Café XX den 22. januar 2008 konstaterede Fødevareregion Øst, at håndtag på køleskabe i køkkenet var belagt med gamle madrester, samt at hylder under disken fremtrådte beskidte af jord og snavs fra sko og gamle madrester.
På virksomhedens lager i kælderen var lågerne på fryseren til is belagt med indtørrede is-rester, og i bunden af to store skabsfrysere var der mange rester af brød, krummer samt gamle rester af is og kødsaft.
 Ved brev af 12. februar 2008 traf Fødevareregion Øst afgørelse, hvorefter Café XX blev påbudt at udarbejde en rengøringsplan for lagerlokale i kælderen samt for håndtag på køleskabe i køkkenet, jf. § 52 i fødevareloven1), der kunne sikre, at lokaler og udstyr, hvor der findes fødevarer, holdes rene, jf. artikel 4, stk. 2, i hygiejneforordningen2) og § 28 i autorisationsbekendtgørelsen3). Det fremgår ligeledes af afgørelsen, at procedurerne skal kunne dokumenteres i egenkontrolprogrammet, jf. artikel 5, stk. 4 i hygiejneforordningen.
 Afgørelsen er nærmere begrundet med, at Café XX skal træffe passende foranstaltninger til renholdelse af lokaler og udstyr, samt at fødevareregionen vurderede, at det ville være forbundet med hygiejnisk risiko, hvis forholdet fortsatte jf. artikel 4, stk. 2, bilag II, kapitel I, pkt. 1 og pkt. 2, litra a, samt kapitel V, pkt. 1, litra a i hygiejneforordningen.
Café XX klagede over ovennævnte afgørelse ved brev af 21. februar 2008. Til støtte for klagen er bl.a. anført, at virksomheden er uenig i, at det var »gamle madrester«, da det var daggamle efterladenskaber.
Tilsvarende er virksomheden uenige i fødevareregionens udsagn: »hylder under disken fremtrådte beskidte af jord og snavs fra sko og gamle madrester«, da dette ligeledes var daggamle efterladenskaber.
Det er herudover anført, at virksomheden er uenig i fødevareregionens vægtning af forholdene i kælderen, henset til at der kun findes indpakkede varer der opbevares i originale transportkartoner, og der ikke foregår produktion eller ompakning på lageret.
Sekretariatet for Fødevare- og Veterinærklagers bemærkninger Ledere af fødevarevirksomheder, der udfører et led i produktionen, forarbejdningen og distributionen af fødevarer, skal overholde de almindelige hygiejnebestemmelser i hygiejneforordningens bilag II samt særlige krav i forordningen, jf. hygiejneforordningens artikel 4, stk. 2.
 Café XX er omfattet af ovennævnte bestemmelse, idet virksomheden forarbejder og distribuerer fødevarer.
 Café XX er uenig i påbuddet om procedurer for rengøring af kælder samt køleskabe, da virksomheden mener, det var daggammelt snavs, ligesom virksomheden mener, at retsvirkningen var for vidtgående for så vidt angik forholdene i kælderen.
Lokaler, hvor der findes fødevarer, skal holdes rene og i god stand, jf. hygiejneforordningens bilag II, kapitel I, punkt 1. Ligeledes skal fødevarelokalernes udformning mv. være således, at lokalerne bl.a. kan vedligeholdes, rengøres og/eller desinficeres, jf. bilag II, kapitel 1, punkt 2, litra a.
Hertil kommer, at alle redskaber og alt udstyr og tilbehør, som kommer i berøring med fødevarer, skal holdes ordentligt rent og om nødvendig desinficeres, samt at rengøring og desinficering skal finde sted med en sådan hyppighed, at al risiko for kontaminering undgås, jf. bilag II, kapitel V, punkt 1, litra a.
Af ovenstående kan udledes, at rengøring i en fødevarevirksomhed skal foregå så hyppigt, som det af hygiejniske grunde er påkrævet.
Tilsvarende bør fryse- og kølefaciliteter afrimes og rengøres efter behov.
Rengøringsplan for håndtag på køleskabe I den foreliggende sag, var der rester af mad på håndtaget til køleskabe.
Som det fremgår ovenfor, er det et krav, at køleskabe, herunder håndtag skal holdes rene, samt at rengøring/desinficering skal finde sted så hyppigt, at kontaminering undgås.
 I Café XXs rengøringsplan, »Daglig Rengøring«, om emnet fremgår:
Der gælder et grundlæggende princip, hvorefter fødevareregionen ved valg af retsvirkning skal anvende den, som skønnes nødvendig for at få en virksomhed til at rette op på forholdet.
Samtidig må retsvirkningen ikke være mere indgribende end nødvendig.
I det foreliggende tilfælde fremgår det af Café XXs daglige rengøringsplan, at låger på køleskabe skal rengøres.
Uanset at det kunne være anført mere klart i rengøringsplanen, er der ikke grund til at antage, at håndtagene på køleskabene ikke er omfattet af planen.
Fødevareregionen har ikke tidligere observeret, at håndtagene på køleskabene ikke var rengjort i tilstrækkeligt omfang.
 Et påbud om at udarbejde en rengøringsplan for håndtag på køleskabe, i tilfælde hvor der er en rengøringsplan for køleskabslåger, er en meget detaljeret retsvirkning, der som udgangspunkt kræver, at problemet har været konstateret flere gange i virksomheden, således at fødevareregionen ikke finder, at forholdet vil blive rettet op, før specifikationen er nedskrevet.
 Sekretariatet for Fødevare- og Veterinærklager finder på denne baggrund, at der ikke skulle være givet et påbud om at udarbejde en rengøringsplan for håndtag på køleskabe i køkkenet.
 Sekretariatet for Fødevare- og Veterinærklager finder, at retsvirkningen ikke bør være mere vidtgående end en indskærpelse om, at Café XX skulle sørge for, at håndtag blev rengjort i overensstemmelse med virksomhedens rengøringsplan.
Rengøringsplan for lagerlokale i kælderen Af sagen fremgår, at Café XX ikke havde nogen rengøringsplan for lagerlokalet i kælderen.
 Af fødevareregionens afgørelse fremgår, at lågerne på fryseren til is, der var på virksomhedens lager i kælderen, var belagt med indtørrede is-rester, og at der i bunden af to store skabsfrysere var mange rester af brød, krummer samt gamle rester af is og kødsaft.
Som det fremgår ovenfor, skal rengøring i en fødevarevirksomhed foregå så hyppigt, som det af hygiejnemæssige grunde er påkrævet.
Tilsvarende bør fryse- og kølefaciliteter afrimes efter behov.
 Sekretariatet for Fødevare- og Veterinærklager er enig med fødevareregionen i, at de faktiske forhold i Café XXs kælder ikke er i overensstemmelse med hygiejneforordningens bilag II, kapitel I, punkt 1 og bilag II, kapitel V, punkt 1, litra a.
 Af hygiejneforordningens artikel 5, stk. 1 fremgår, at ledere af fødevarevirksomheder skal indføre, iværksætte og følge en fast procedure eller faste procedurer, der er baseret på HACCP-principperne (egenkontrolprogram).
 Af forordningens artikel 5, stk. 2, litra g, fremgår, at virksomhedslederne skal udarbejde og gennemføre et nærmere defineret egenkontrolprogram for virksomheden, og af samme artikels stk. 4, litra a til b, følger, at overholdelsen af denne egenkontrol skal kunne dokumenteres over for myndighederne, herunder at bilag, der tjener som dokumentation, løbende holdes a jour.
 Af autorisationsbekendtgørelsens § 28 fremgår bl.a., at virksomheder omfattet af hygiejneforordningens artikel 5, i relevant omfang skal udarbejde og følge et egenkontrolprogram, der sikrer og dokumenterer, at fødevarerne, materialer og genstande bestemt til kontakt med fødevarer og virksomheden opfylder fødevarelovgivningen i øvrigt.
Regelgrundlaget indeholder ikke detaljerede specifikationer af de krav, der stilles til en virksomheds egenkontrolprogram.
I Danmark er fødevareregionerne derfor bemyndiget til indenfor ganske vide rammer at foretage et skøn med henblik på at fastslå, om et givet egenkontrolprogram opfylder lovgivningens krav eller ej.
Café XXs rengøringsplan omfattede ikke lagerlokalet i kælderen.
Sekretariatet for Fødevare- og Veterinærklager finder ikke grund til at tilsidesætte fødevareregionens skøn, hvorefter virksomheden skal have en rengøringsplan for kælderen.
Sekretariatet for Fødevare- og Veterinærklagers afgørelse Af ovennævnte grunde stadfæster Sekretariatet for Fødevare- og Veterinærklager Fødevareregion Østs afgørelse om påbud om at udarbejde rengøringsplan for lagerlokale i kælder.
For så vidt angår køleskabshåndtag, ændrer Sekretariatet for Fødevare- og Veterinærklager dog denne afgørelse til en indskærpelse om, at Café XX skal sørge for, at håndtag er rengjort i overensstemmelse med virksomhedens rengøringsplan Denne afgørelse kan ikke påklages til anden administrativ myndighed.
 Fødevareregion Øst modtager kopi af denne afgørelse.
Venlig hilsen Line Kirketoft Hansen 1) Lov nr. 526 af 24. juni 2005 om fødevarer, med senere ændringer.
 2) Europa-Parlamentet og Rådets forordning (EF) nr. 852/2004 af 29. april 2004 om fødevarehygiejne.
 3) Bekendtgørelse nr. 771 af 6. juli 2006 om autorisation og registrering af fødevarevirksomheder samt egenkontrol, med senere ændringer.
