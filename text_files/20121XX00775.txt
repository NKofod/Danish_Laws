Skriftlig fremsættelse (25. april 2013) Beskæftigelsesministeren (Mette Frederiksen):
 Herved tillader jeg mig for Folketinget at fremsætte:
Forslag til lov om forlængelse og fornyelse af kollektive overenskomster og aftaler for visse grupper af ansatte på det offentlige område (Lovforslag nr.
L 215) Herved tillader jeg mig for Folketinget at fremsætte:
(Lovforslag nr.
L 215 ).
 Forslaget til lov om forlængelse og fornyelse af kollektive overenskomster og aftaler for visse grupper af ansatte på det offentlige område har til formål at bringe den lockout på undervisningsområdet, der har varet i næsten en måned, til ophør.
Folkeskoleeleverne har allerede tabt over to millioner undervisningstimer som følge af konflikten, og at afgangsprøverne for op imod 90.000 elever i 9. og 10. klasse i folkeskolen og de fire grundskoler er nu i fare.
De skriftlige afgangsprøver skulle være begyndt den 2. maj 2013. På ungdoms- og voksenuddannelserne er der også mange, der er hårdt ramt af konflikten.
Regeringen bakker fuldt og helt op bag den danske model, herunder anvendelsen af kollektive kampskridt i forbindelse med fornyelsen af overenskomster.
Regeringen havde håbet, at der kunne findes en forhandlingsløsning, men må konstatere, at der har pågået forhandlinger i flere måneder og konflikt i adskillige uger, men at parterne i konflikten fortsat er langt fra hinanden.
Derfor har regeringen vurderet, at situationen efterhånden er så uholdbar, at konflikten må afsluttes ad politisk vej.
Lovforslaget er udformet med udgangspunkt i de ønsker og forslag, som parterne hver især er fremkommet med under forhandlingsforløbet, men hverken lærerne eller deres arbejdsgivere imødekommes fuldt ud.
Lovforslaget betyder, at lærerne bliver sidestillet med størstedelen af de statsansatte med hensyn til arbejdstid og omfattes af særlige værnsregler.
Vedtagelse af lovforslaget vil betyde, at eleverne kan komme i skole på mandag den 29. april 2013.
 Som følge af dette lovforslags hastende karakter er det nødvendigt at fravige de almindelige regler for behandling af lovforslag, hvilket kan ske med hjemmel i Folketingets Forretningsorden § 42. Lovforslagets hastende karakter er også årsagen til, at lovforslaget ikke har kunnet sendes i høring.
 Idet jeg i øvrigt henviser til lovforslaget og bemærkningerne hertil, skal jeg hermed anbefale lovforslaget til det Høje Tings velvillige behandling.
