Der kan ikke tages hensyn til, at en uddannelsessøgende påstår, at hun  

 ved telefonisk henvendelse til SU-styrelsen har fået forkerte oplysninger om  

 sine støttemuligheder Ankenævnets brev af 21. februar 1990:
 I et brev af 17. november 1989 har De klaget over, at Styrelsen for  

 Statens Uddannelsesstøtte ikke har tildelt Dem uddannelsesstøtte i 1989/90,  

 hvor De er optaget på videreuddannelsen til ledende og undervisende  

 ergoterapeut.
 Afslaget skyldes, at De på grund af Deres tidligere indskrivningsperioder  

 ikke har mere støttetid tilbage.
 De anfører i denne anledning, at De kun har modtaget stipendium i 2 af de  

 5 år, De tidligere har fulgt videregående uddannelse.
 Desuden oplyser De, at De to gange er blevet fejlinformeret hos  

 SU-styrelsen, der mundligt har oplyst Dem om, at De ville være  

 støtteberettiget under videreuddannelsen.
Styrelsen har i anledning af Deres klage afgivet en udtalelse i et brev af  

 5. december 1989, hvoraf De har fået tilsendt en kopi.
Styrelsen henviser  

 heri til sit brev til Dem af 20. oktober 1989, hvori der er redegjort for den  

 foretagne støtteberegning.
Ankenævnet kan tiltræde styrelsens afgørelse, som den fremgår af brevet af  

 20. oktober 1989. Det har ingen betydning, at De tidligere kun har fået  

 uddannelsesstøtte i 2 år, jf. § 21 i Undervisnings- og Forskningsministeriets  

 bekendtgørelse nr. 178 af 20. marts 1989 om uddannelsesstøtte.
Begge Deres  

 tidligere indskrivningperioder skal medregnes, dvs. i alt 5 år.
Da den  

 støtteberettigende studietid for Deres ergoterapeutuddannelse og  

 videreuddannelsen er på 58 måneder, er De ikke berettiget til støtte til  

 videreuddannelsen.
Der foreligger ingen oplysninger, som kunne begrunde, at  

 der ses bort fra indskrivningsperioden på Københavns Universitet.
Ankenævnet kan ikke tillægge det nogen betydning, at De ifølge Deres egen  

 oplysning har fået forkerte oplysninger fra SU-styrelsen.
Der kan meget let  

 opstå misforståelser ved telefoniske henvendelser, hvor det kan være  

 vanskeligt for spørgeren at give en fyldestgørende redegørelse for sin sag,  

 og hvor det ikke er muligt for medarbejderne i styrelsen at gå ind i en  

 tilbundsgående bedømmelse af sagen og på stedet tage stilling til samtlige  

 dens omstændigheder.
Især kunne dette være vanskeligt i foråret 1989, hvor de  

 nye regler endnu ikke var kendt i den fulde udstrækning.
 Da De udfyldte Deres ansøgning i slutningen af maj 1989, kunne De  

 imidlertid selv ved at læse vejledningen til støtteansøgningen konstatere, at  

 De ikke ville være støtteberettiget.
