 En landbrugsejendoms driftsbygninger, bestående af lade, maskinhus og  

 kostald, var sammenbygget i u-form med indvendig gennemgang.
Laden, der var den eneste bygning, der var anvendt erhvervsmæssigt,  

 var opført i 1962, medens de 2 andre var fra omkring 1900. Laden var fuld- og  

 nyværdiforsikret, medens de 2 andre dele var samforsikret.
Landsskatteretten  

 fandt, at der i afskrivningsmæssig henseende var tale om en bygning, og at  

 afskrivning derfor skulle beregnes efter reglen i afskrivningslovens § 20 om  

 fordeling efter etageareal.
A klagede for indkomståret 1986 over, at de stedlige skattemyndigheder  

 havde beskåret de af ham foretagne bygningsafskrivninger på hans  

 landbrugsejendom.
Myndighederne havde ved ansættelsen henvist til, at  

 ejendommens driftsbygninger måtte anses for en bygning.
Da kun en del af  

 denne bygning i indkomståret 1986 havde været benyttet til  

 afskrivningsberettigede formål, var afskrivningerne reduceret forholdsmæssigt  

 efter etageareal i overensstemmelse med bestemmelsen i afskrivningslovens §  

 20.
 Det var oplyst, at klagerens hustru ved skøde i januar 1987 til  

 overtagelse den 31. december 1986 havde erhvervet en landbrugsejendom for  

 1.300.000 kr.
Ejendommens driftsbygninger var sammenbygget i u-form i 3 længer, og  

 bestod af en lade på 689 m2, maskinhus på 220 m2 og kostald på 240 m2. Der  

 var indvendig gennemgang fra den ene fløj til den anden.
Kostald og maskinhus  

 var opført omkring år 1900, medens laden var opført i 1962. Kostalden og  

 vestfløjen havde ikke været benyttet til erhvervsmæssige formål i  

 indkomståret 1986. Bygningerne var ikke ens forsikret, idet alene laden var  

 fuld- og nyværdiforsikret, medens de 2 ældre bygninger var samforsikret.
 Ved indkomstopgørelsen havde klageren foretaget fuld afskrivning på lade,  

 maskinhus og kostald.
Klagerens repræsentant bestred ikke over for Landsskatteretten, at  

 maskinhus og kostald ikke havde været anvendt til et afskrivningsberettiget  

 formål.
Han gjorde imidlertid gældende, at den foretagne fordeling af  

 afskrivningsgrundlaget på de enkelte bygninger i forhold til etageareal var i  

 modstrid med de faktiske forhold, idet der var tale om store kontraster de  

 enkelte bygningsafsnit imellem.
Maskinhuset og kostalden var således af ældre  

 dato, hvorfor disse bygningsdeles nytteværdi/brugsværdi var væsentlig lavere  

 end ladens.
Repræsentanten var derfor af den opfattelse, at  

 afskrivningsgrundlaget skulle fordeles ud fra en konkret vurdering af  

 ejendommens enkelte bygningsafsnit hver for sig.
 I afgørelsen deltog 6 retsmedlemmer, herunder 2 retsformænd.
 Efter de foreliggende oplysninger - herunder at de 3 bygningsafsnit var  

 sammenbyggede, og at der var en naturlig indre gennemgang mellem de enkelte  

 bygningsafsnit - fandt 3 retsmedlemmer, herunder retsformændene, at der i  

 afskrivningslovens forstand alene forelå en bygning, der var særskilt  

 afskrivningsberettiget jf. afskrivningslovens § 25. Blev kun en del af en  

 bygning anvendt til formål, der berettigede til afskrivning, kunne der efter  

 reglerne i afskrivningslovens § 20 kun foretages afskrivning på den del af  

 anskaffelsessummen, der forholdsmæssigt svarede til den nævnte bygningsdels  

 etageareal.
 Da det var ubestridt, at alene det bygningsafsnit, der omfattede laden,  

 havde været anvendt til et afskrivningsberettiget formål, fandt disse  

 retsmedlemmer herefter ikke hjemmel til at fordele afskrivningsgrundlaget på  

 anden måde end efter etageareal, som sket ved ansættelsen, således at  

 driftsbygningens afskrivningsgrundlag skulle opgøres i overensstemmelse med  

 bestemmelsen i afskrivningslovens § 20.
To retsmedlemmer fandt under hensyn til bygningernes anvendelse til  

 forskellige formål, samt til, at bygningerne var opført på forskellige  

 tidspunkter, at der i afskrivningslovens forstand var tale om 3 selvstændige  

 bygninger.
Disse retsmedlemmer fandt derfor, at afskrivningsgrundlaget for  

 laden skulle opgøres i overensstemmelse med klagerens påstand.
 Et retsmedlem fandt tillige at kunne tiltræde klagerens påstand under  

 henvisning til, at der var tale om 3 selvstændige bygninger, idet bygningerne  

 ikke havde kunnet forsikres sammen.
 I henhold til skattestyrelseslovens § 22, stk. 4, er retsformandens stemme  

 afgørende ved stemmelighed, og den påklagede ansættelse blev derfor  

 stadfæstet.
 LV 1990, G 6.1.7. og 6.1.9.
