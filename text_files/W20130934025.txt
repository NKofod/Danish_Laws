Hjemvisning af sag på grund af hjemmelsmangler Arbejdstilsynet var på tilsynsbesøg hos en virksomhed.
 Ved besøget blev det oplyst, at der den foregående lørdag, den 15. september 2012 var udført malerarbejde i virksomhedens frostlager, og at tre medarbejdere, i forbindelse med arbejde søndag, havde fået kraftig hovedpine, og at der kunne konstateres kraftig lugt fra de opmalede områder.
 Arbejdsmiljørepræsentanten oplyste, at der ikke havde været vilje/ledelsesmæssig opbakning til at fremskaffe oplysninger om malingsikkerhedsdatablade.
 Arbejdstilsynet gav virksomheden påbud om at sikre effektivt samarbejde i arbejdsmiljøorganisationen.
 Nævnet fandt, at Arbejdstilsynets afgørelse led af væsentlige hjemmelsmangler, og at der derfor ikke kunne træffes afgørelse i sagen.
 Nævnet lægger vægt på, at Arbejdstilsynet har henvist til nogle regler, som ikke eksisterer, i form af § 9, stk. 4, i arbejdsmiljøloven og § 17, stk. 7, i bekendtgørelsen om samarbejde om sikkerhed og sundhed.
 Nævnet lægger endvidere vægt på, at Arbejdstilsynet i udtalelsen har anført, at § 30, stk. 2, i bekendtgørelsen om samarbejde og sundhed ikke er relevant alligevel.
 Nævnet finder, at de to resterende, anvendte regler, § 77, stk. 1, i arbejdsmiljøloven og § 4, i bekendtgørelsen om arbejdets udførelse, ikke alene kan danne grundlag for påbuddet.
 Nævnet hjemviste på den baggrund sagen.
[Adressat udeladt] Arbejdsmiljøklagenævnet har på møde den 29. januar 2013 behandlet virksomhedens klage over Arbejdstilsynets afgørelse af den 21. september 2012, hvorved virksomheden fik påbud om at sikre effektivt samarbejde i arbejdsmiljøorganisationen.
Nævnet traf følgende A F G Ø R E L S E Arbejdsmiljøklagenævnet hjemviser Arbejdstilsynets afgørelse af den 21. september 2012 til fornyet behandling i Arbejdstilsynet.
B E G R U N D E L S E Efter de forvaltningsretlige principper kan hjemvisning blandt andet ske som følge af væsentlige hjemmelsmangler.
 Nævnet finder, at afgørelsen lider af væsentlige hjemmelsmangler, og at der derfor ikke kan træffes afgørelse i sagen.
 Arbejdstilsynet har som regelgrundlag for afgørelsen henvist til § 77, stk. 1 og § 9, stk. 4, i arbejdsmiljøloven, § 4, i bekendtgørelsen om arbejdets udførelse, og § 17, stk. 7, og § 30, stk. 2, i bekendtgørelsen om samarbejde om sikkerhed og sundhed.
 Nævnet lægger herved vægt på, at Arbejdstilsynet har henvist til nogle regler, som ikke eksisterer, i form af § 9, stk. 4, i arbejdsmiljøloven og § 17, stk. 7, i bekendtgørelsen om samarbejde om sikkerhed og sundhed.
 Nævnet lægger endvidere vægt på, at Arbejdstilsynet i udtalelsen har anført, at § 30, stk. 2, i bekendtgørelsen om samarbejde og sundhed ikke er relevant alligevel.
 Nævnet finder, at de to resterende, anvendte regler, § 77, stk. 1, i arbejdsmiljøloven og § 4, i bekendtgørelsen om arbejdets udførelse, ikke alene kan danne grundlag for påbuddet.
 Klagenævnets afgørelse er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
  Om Arbejdstilsynets ret til at give påbud:
 § 77, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
  Om arbejdets udførelse:
  § 4, i Arbejdstilsynets bekendtgørelse nr. 559 af 17. juni 2004 om arbejdets udførelse.
 Reglerne kan læses på de følgende sider.
OPLYSNINGERNE  I  SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] [stilling udeladt] Kopi til:
 [adressat udeladt]  [adressat udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 559 af 17. juni 2004 om arbejdets udførelse Kapitel 2 Planlægning og tilrettelæggelse af arbejdet § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
Bekendtgørelse nr. 1181 af 17. oktober 2010 om samarbejde og sikkerhed Arbejdsmiljøorganisationens strategiske, dvs. overordnede opgaver § 17. De strategiske, dvs. overordnede opgaver varetages af arbejdsmiljøudvalget, jf. dog § 11.
 Stk. 2. Opgaverne består i at:
1) Planlægge, lede og koordinere virksomhedens samarbejde om sikkerhed og sundhed.
Arbejdsmiljøudvalget skal forestå de nødvendige aktiviteter til beskyttelse af de ansatte og til forebyggelse af risici.
 2) Gennemføre den årlige arbejdsmiljødrøftelse, jf. § 9.
 3) Kontrollere sikkerheds- og sundhedsarbejdet og sørge for, at arbejdsmiljøgrupperne orienteres og vejledes herom.
 4) Deltage i udarbejdelsen af virksomhedens arbejdspladsvurdering, herunder inddrage sygefravær, under iagttagelse af gældende forebyggelsesprincipper, jf. bekendtgørelse om arbejdets udførelse.
 5) Deltage i fastsættelse af arbejdsmiljøorganisationens størrelse, jf. § 16.
 6) Rådgive arbejdsgiveren om løsning af sikkerheds- og sundhedsmæssige spørgsmål og om, hvordan arbejdsmiljø integreres i virksomhedens strategiske ledelse og daglige drift.
7) Sørge for, at årsagerne til ulykker, forgiftninger og sundhedsskader samt tilløb hertil undersøges, og sørge for at få gennemført foranstaltninger, der hindrer gentagelse.
Arbejdsmiljøudvalget skal en gang årligt udarbejde en samlet oversigt over ulykker, forgiftninger og sundhedsskader i virksomheden.
 8) Holde sig orienteret om lovgivning om beskyttelse af de ansatte mod sikkerheds- og sundhedsrisici.
 9) Opstille principper for tilstrækkelig og nødvendig oplæring og instruktion, tilpasset arbejdsforholdene på virksomheden og de ansattes behov, samt sørge for, at der føres stadig kontrol med overholdelse af instruktionerne.
 10) Rådgive arbejdsgiveren om virksomhedens kompetenceudviklingsplan, jf. § 39.
 11) Sørge for udarbejdelse af en plan over arbejdsmiljøorganisationens opbygning med oplysning om medlemmer, og sørge for, at de ansatte bliver bekendt med planen.
 12) Medvirke aktivt til en samordning af arbejdet for sikkerhed og sundhed med andre virksomheder, når der udføres arbejde på samme arbejdssted.
 Stk. 3. Når arbejdsmiljøudvalget rådgiver arbejdsgiveren, og arbejdsgiveren ikke følger rådet, har arbejdsmiljøudvalget ret til en begrundelse herfor inden for 3 uger.
Kapitel 6 Arbejdsgiverens øvrige pligter § 30. Arbejdsgiveren skal sørge for, at arbejdsmiljørepræsentanter og arbejdsledere i arbejdsmiljøorganisationen får den tid til rådighed til at varetage deres pligter, der er rimelig i forhold til den pågældende virksomheds art og dens sikkerheds- og sundhedsmæssige standard.
 Stk. 2. Arbejdsgiveren skal give medlemmerne af arbejdsmiljøorganisationen mulighed for at erhverve sig den fornødne viden om og uddannelse i sikkerheds- og sundhedsmæssige spørgsmål.
