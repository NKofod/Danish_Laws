Betænkning afgivet af Udlændinge- og Integrationsudvalget den 10. april 2018 Betænkning over Forslag til lov om ændring af udlændingeloven (Indkvartering og forsørgelse af flygtninge og asylansøgere, advisering af kommunerne om visse afgørelser i klagesager og ændring af beregningen af varigheden af et indrejseforbud) [af udlændinge- og integrationsministeren (Inger Støjberg)]:
1. Ændringsforslag Der er stillet 7 ændringsforslag til lovforslaget.
Udlændinge- og integrationsministeren har stillet ændringsforslag nr. 1-4 og 6, herunder om deling af lovforslaget.
Enhedslistens medlemmer af udvalget har stillet ændringsforslag nr. 5. Alternativets medlemmer af udvalget har stillet ændringsforslag nr. 7.
2. Udvalgsarbejdet Lovforslaget blev fremsat den 8. februar 2018 og var til 1. behandling den 21. februar 2018. Lovforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 6. oktober 2017 dette udkast til udvalget, jf.
UUI alm. del  bilag 4. Den 8. februar 2018 sendte udlændinge- og integrationsministeren de indkomne høringssvar og et notat herom til udvalget.
Spørgsmål Udvalget har stillet 16 spørgsmål til udlændinge- og integrationsministeren til skriftlig besvarelse, som denne har besvaret.
3. Udtalelse fra udlændinge- og integrationsministeren Udlændinge- og integrationsministeren har over for udvalget oplyst følgende:
»Punkt 2.5.2 i de almindelige bemærkninger i forslaget (Udlændinge- og Integrationsministeriets overvejelser) indeholder desværre en faktuel fejl.
Det fremgår således af punkt 2.5.2 i de almindelige bemærkninger:
»Udlændingemyndighederne har endvidere vejledt generelt om Ouhrami-dommens konsekvenser og myndighedernes opfølgning herpå på udlændingemyndighedernes hjemmeside www.nyidanmark.dk.
Endvidere er ambassaderne orienteret herom med henblik på, at den ændrede beregning af indrejseforbuds varighed kan indgå i ambassadernes behandling af visumsager m.v., og således at ambassaderne kan vejlede herom i relevant omfang, herunder navnlig vejlede evt. berørte udlændinge, der henvender sig til ambassaderne.« Udlændingemyndighederne har rettelig først vejledt om Ouhrami-dommens konsekvenser den 26. februar 2018 på baggrund af et brev fra Udlændinge- og Integrationsministeriet herom af 23. februar 2018.
 Bemærkningerne bør således rettelig være (ændring indsat med kursiv):
»Udlændingemyndighederne har den 26. februar 2018 vejledt generelt om Ouhrami-dommens konsekvenser og myndighedernes opfølgning herpå på udlændingemyndighedernes hjemmeside www.nyidanmark.dk.
Endvidere er ambassaderne blevet orienteret herom med henblik på, at den ændrede beregning af indrejseforbuds varighed kan indgå i ambassadernes behandling af visumsager mv., og således at ambassaderne kan vejlede herom i relevant omfang, herunder navnlig vejlede evt. berørte udlændinge, der henvender sig til ambassaderne.« Det kan i øvrigt oplyses, at Rigspolitiet og Rigsadvokaten ligeledes ved breve af 23. februar 2018 har modtaget Justitsministeriets vurdering af Ouhrami-dommens betydning for politiets og anklagemyndighedens arbejde med henblik på den praktiske gennemførelse af relevante tiltag.« 4. Indstillinger og politiske bemærkninger Udvalget vil stemme for ændringsforslag nr. 1 om deling af lovforslaget.
Et flertal i udvalget (S, V, LA og KF) indstiller de under A og B nævnte lovforslag til vedtagelse med de af ministeren stillede ændringsforslag.
Flertallet vil stemme imod ændringsforslag nr. 5 og 7.
Et mindretal i udvalget (EL, ALT, RV og SF) indstiller det under A nævnte lovforslag til forkastelse ved 3. behandling.
Mindretallet vil stemme for de stillede ændringsforslag.
Mindretallet indstiller det under B nævnte forslag til vedtagelse med de stillede ændringsforslag.
Enhedslistens medlemmer af udvalget kan ikke støtte den del, der foreslås udskilt som A.
Baggrunden er, at forslaget afskærer psykisk syge og mentalt handicappede, der dømmes for en lovovertrædelse, fra privat indkvartering og adgang til arbejdsmarkedet.
Enhedslisten mener, at dette må bero på en konkret vurdering i den enkelte sag, sådan som det er anført i Retspolitisk Forenings høringssvar.
Enhedslisten har fremsat et ændringsforslag til lovforslagets del B. Ændringsforslaget tager sigte på at sikre, at mindreårige asylansøgere, der indkvarteres privat hos deres herboende forældre, sikres fuld gratis adgang til undersøgelse og behandling hos læger og tandlæger og på hospitaler efter samme regler som dem, der gælder for mindreårige asylansøgere, der er indkvarteret på et asylcenter.
Såfremt dette ændringsforslag vedtages, kan Enhedslisten støtte lovforslagets del B.
Vedtages det ikke, finder Enhedslisten, at det er for usikkert, hvorvidt mindreårige asylansøgere, der indkvarteres hos herboende forældre, får den adgang til sundhedsydelser, som børn i Danmark skal have.
I så fald vil Enhedslisten stemme imod.
Enhedslisten ønsker at understrege, at det er vigtigt, at asylansøgende børn, hvis forældre befinder sig i Danmark, hurtigst muligt får adgang til indkvartering hos forældrene.
Enhedslisten ønsker, at denne adgang til privat indkvartering udvides til  efter en konkret vurdering  også at kunne omfatte indkvartering hos andre myndige, nære familiemedlemmer her i landet.
Et andet mindretal i udvalget (DF) indstiller det under A nævnte lovforslag til vedtagelse.
Mindretallet indstiller det under B nævnte forslag til forkastelse ved 3. behandling.
Mindretallet vil stemme for de af ministeren stillede ændringsforslag og imod ændringsforslag nr. 5 og 7.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag a Ændringsforslag om deling af lovforslaget Af udlændinge- og integrationsministeren, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om ændring af udlændingeloven (Indkvartering og forsørgelse af flygtninge og asylansøgere, advisering af kommunerne om visse afgørelser i klagesager og ændring af beregningen af varigheden af et indrejseforbud m.v.)« omfattende § 1, nr. 1-4, 6, 7 og 9-11, og §§ 2 og 3.
 B. »Forslag til lov om ændring af udlændingeloven (Kodificering af praksis for privat indkvartering hos herboende forældre og justering af Udlændingestyrelsens forsørgelsespligt for mindreårige asylansøgere)« omfattende § 1, nr. 5 og 8, § 2, stk. 1, og § 3.
[Forslag om deling af lovforslaget] b Ændringsforslag til det under A nævnte lovforslag Til § 1 2) I den under nr. 3 foreslåede affattelse af § 14 a, stk. 2, nr. 3, indsættes efter »lovovertrædelse« ordet: »begået«.
[Præcisering af ordlyden] 3) I den under nr. 6 foreslåede affattelse af § 42 k, stk. 2, nr. 3, indsættes efter »lovovertrædelse« ordet: »begået«.
[Præcisering af ordlyden] 4) I den under nr. 7 foreslåede affattelse af § 42 l, stk. 2, nr. 3, indsættes efter »lovovertrædelse« ordet: »begået«.
[Præcisering af ordlyden] c Ændringsforslag til det under B nævnte lovforslag Til § 1 Af et mindretal (EL), tiltrådt af et mindretal (ALT, RV og SF):
 5) I det under nr. 5 foreslåede § 42 a, stk. 3, nr. 5, indsættes som 2. pkt.:
»Udlændingen får dog udgifterne til nødvendige sundhedsmæssige ydelser dækket af Udlændingestyrelsen i medfør af stk. 1.« [Forslag om, at Udlændingestyrelsen skal afholde udgifterne til visse ydelser] Af udlændinge- og integrationsministeren, tiltrådt af et flertal (S, DF, V, LA og KF):
 6) Nr. 8 affattes således:
»8. I § 42 l, stk. 3, 1. pkt., og stk. 5, 3. pkt., indsættes efter »ægtefælle«: »eller, hvis udlændingen er mindreårig, hos herboende forældre«.« [Præcisering af ordlyden] Af et mindretal (ALT), tiltrådt af et mindretal (EL, RV og SF):
 7) I den ved ændringsforslag nr. 6 foreslåede ændring af § 42 l, stk. 3, 1. pkt., og stk. 5, 3. pkt., ændres »forældre« til: »familiemedlemmer«.
[Mulighed for indkvartering hos anden familie foruden forældre] Bemærkninger Til nr. 1 Det foreslås, at lovforslaget deles, således at visse af forslagene om indkvartering og forsørgelse af flygtninge og asylansøgere, advisering af kommunerne om visse afgørelser i klagesager og ændring af beregningen af varigheden af et indrejseforbud samles i et selvstændigt lovforslag, mens forslagene om kodificering af praksis for privat indkvartering hos herboende forældre og justering af Udlændingestyrelsens forsørgelsespligt for mindreårige asylansøgere samles i et andet lovforslag.
Til nr. 2-4 Ændringsforslagene præciserer ordlyden af de foreslåede nye affattelser af udlændingelovens § 14 a, stk. 2, nr. 3, § 42 k, stk. 2, nr. 3, og § 42 l, stk. 2, nr. 3.
 Forslagene har alene til formål at udvide vandelskravet, ved at også personer, der opfylder betingelserne for straffrihed, selv om de har begået alvorlig kriminalitet, og som grundet mental tilstand idømmes en anden retsfølge, der indebærer eller giver mulighed for frihedsberøvelse, udelukkes fra muligheden for at tage arbejde, fra ordningen om ophold i egenfinansieret bolig og fra ordningen om privat indkvartering.
 Da lovforslaget ikke herudover har til hensigt at ændre gældende ret, foreslås en præcisering af ordlyden, således at bestemmelserne i øvrigt videreføres.
Til nr. 5 Det foreslås, at Udlændingestyrelsen skal afholde udgifterne til nødvendige sundhedsmæssige ydelser for mindreårige asylansøgere, der er indkvarteret privat hos herboende forældre i medfør af udlændingelovens § 42 l, stk. 3, hvis anvendelsesområde foreslås udvidet med det fremsatte lovforslag.
 Forslaget indebærer således, at Udlændingestyrelsens forsørgelsespligt efter udlændingelovens § 42 a, stk. 1, også skal gælde for disse mindreårige asylansøgere, for så vidt angår udgifter til nødvendige sundhedsmæssige ydelser.
Undtaget fra Udlændingestyrelsens forsørgelsespligt vil dermed alene være udgifterne til den mindreårige asylansøgers underhold, som vil skulle afholdes af forældrene, medmindre særlige grunde foreligger.
Der henvises herom til bemærkningerne til § 1, nr. 8, i det fremsatte lovforslag.
 Ændringsforslaget stilles for at sikre, at mindreårige asylansøgere, der indkvarteres hos herboende familie, i praksis opnår samme adgang til sundhedsydelser som andre mindreårige asylansøgere  uafhængigt af den herboende families økonomiske formåen.
Til nr. 6 Der er tale om en præcisering af ordlyden, således at det tydeliggøres, at bestemmelserne omfatter dels asylansøgere, der ønsker privat indkvartering hos en herboende ægtefælle, dels mindreårige asylansøgere, der ønsker privat indkvartering hos herboende forældre.
Til nr. 7 Det foreslås, at mindreårige udlændinge, der har indgivet ansøgning om opholdstilladelse i medfør af udlændingelovens § 7, kan indkvartere sig privat hos anden familie på samme vilkår, som der efter det fremsatte lovforslag foreslås at skulle gælde for privat indkvartering hos herboende forældre.
Med en mindreårig udlænding forstås i denne sammenhæng en udlænding under 18 år.
 Forslaget indebærer således, at mindreårige asylansøgere vil kunne opnå tilladelse til privat indkvartering hos et herboende familiemedlem, indtil udlændingen meddeles opholdstilladelse, udrejser eller udsendes, på betingelse af at udlændingen indgår en kontrakt med Udlændingestyrelsen i overensstemmelse med udlændingelovens § 42 l, stk. 4.
 Forslaget indebærer endvidere, at betingelsen i udlændingelovens § 42 l, stk. 5, 1. pkt., om, at boligen er placeret i en kommune, hvortil der kan visiteres flygtninge på grundlag af de aftalte eller fastsatte kommunekvoter, jf. integrationslovens § 8, heller ikke gælder for mindreårige asylansøgere, der ønsker privat indkvartering hos et herboende familiemedlem.
 En mindreårig udlænding vil fortsat være udelukket fra ordningen om privat indkvartering, hvis udlændingen er omfattet af udlændingelovens § 42 l, stk. 2, eller hvis ikke Udlændingestyrelsen efter en konkret vurdering finder, at hensynet til den mindreåriges tarv taler derfor, jf. udlændingelovens § 42 l, stk. 5, 2. pkt.
 Der henvises i øvrigt til bemærkningerne til § 1, nr. 8, i det fremsatte lovforslag.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Carsten Kudsk (DF) Marcus Knuth (V) Britt Bager (V) Preben Bang Henriksen (V) Mads Fuglede (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Thomas Jensen (S) Karen J.
Klint (S) Astrid Krag (S) nfmd.
Mattias Tesfaye (S) Finn Sørensen (EL) Nikolaj Villumsen (EL) Carolina Magdalene Maier (ALT) Josephine Fock (ALT) Marlene Borst Hansen (RV) Sofie Carsten Nielsen (RV) Karsten Hønge (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
