Betænkning afgivet af Ligestillingsudvalget den 27. januar 2016 Betænkning over Forslag til lov om ændring af lov om lige løn til mænd og kvinder (Kønsopdelt lønstatistik) [af beskæftigelsesministeren (Jørn Neergaard Larsen)]:
1. Ændringsforslag Der er stillet 4 ændringsforslag til lovforslaget.
Socialdemokratiets medlemmer af udvalget har stillet ændringsforslag nr. 1 og 2, og beskæftigelsesministeren har stillet ændringsforslag nr. 3 og 4.
2. Udvalgsarbejdet Lovforslaget blev fremsat den 16. december 2015 og var til 1. behandling den 12. januar 2016. Lovforslaget blev efter 1. behandling henvist til behandling i Ligestillingsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 27. oktober 2015 dette udkast til udvalget, jf.
LIU alm. del  bilag 10. Den 17. december 2015 sendte beskæftigelsesministeren de indkomne høringssvar og et notat herom til udvalget.
Samråd Udvalget har stillet 4 spørgsmål til beskæftigelsesministeren til mundtlig besvarelse, som denne har besvaret i et åbent samråd med udvalget den 26. januar 2016. Ministeren har efterfølgende sendt udvalget det talepapir, der dannede grundlag for ministerens besvarelse af spørgsmålene.
Spørgsmål Udvalget har stillet 33 spørgsmål til beskæftigelsesministeren til skriftlig besvarelse, hvoraf ministeren har besvaret de 32, mens det sidste forventes besvaret inden 2. behandling.
3. Indstillinger og politiske bemærkninger Et flertal i udvalget (DF, V, LA og KF) indstiller lovforslaget til vedtagelse med de af ministeren stillede ændringsforslag.
Flertallet vil stemme imod de under nr. 1 og 2 stillede ændringsforslag.
Et mindretal i udvalget (S, EL,  ALT, RV og SF) indstiller lovforslaget til forkastelse ved 3. behandling.
Mindretallet vil dog stemme for de stillede ændringsforslag.
Socialdemokratiets, Enhedslistens, Alternativets, Radikale Venstres og Socialistisk Folkepartis medlemmer af udvalget støtter ikke lovforslaget.
Partierne ønsker at understrege, at en delvis tilbagerulning af lovgivningen om kønsopdelt lønstatistik vil skade ligestillingen i Danmark ved at forringe kendskabet til kønsbestemte lønforskelle på det danske arbejdsmarked.
Alt for mange virksomheder og ansatte vil fremover ikke være omfattet af reglerne om kønsopdelt lønstatistik.
I lovbehandlingen har der fra regeringens side været fremført en lang række argumenter for at forringe ligestillingen i Danmark med dette lovforslag.
Der har været tale om anonymitetshensyn til den enkelte ansatte, lovtekniske begrundelser, byrdebegrundelser og rent statistiske begrundelser.
Igennem lovarbejdet er disse argumenter blevet enten tilbagevist, eller de har vist sig at have meget begrænset vægt.
Det er derfor partiernes vurdering, at lovforslaget er ideologisk og politisk betinget trods regeringens alternative forklaringer.
Her vægter partierne  tydeligvis modsat regeringen  hensynet til ligestillingen og viden om kønsbestemte lønforskelle for virksomheder og ansatte højt.
I balancepunktet mellem hensynet til virksomheder og gennemsigtighed omkring kønsbestemte lønforskelle forrykkes balancen med dette lovforslag, ifølge partierne, på en særdeles uhensigtsmæssig måde, der skader kampen for ligestilling på det danske arbejdsmarked.
Samtidig stilles medarbejdere ringere end arbejdsgivere, medmindre ændringsforslag nr. 1 og 2 vedtages.
Vedtages disse ændringsforslag forbedres lovforslaget, men dog stadig ikke til en grad, der gør det muligt for partierne at støtte lovforslaget som et hele.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til § 1 Af et mindretal  (S), tiltrådt af et mindretal (EL, ALT, RV og SF):
 1) Nr. 2, 4 og 8-10 udgår.
[Arbejdsgiverens forpligtelse til at udlevere den kønsopdelte lønstatistik til medarbejderne opretholdes] 2) Nr. 5 affattes således:
»5. I § 5 a, stk. 2, ændres »lønmodtagere svarende til mindst ti fuldtidsbeskæftigede« til: »mindst 35 lønmodtagere«, og »tre mænd og tre kvinder« ændres til: »10 af hvert køn med samme arbejdsfunktion, jf. stk. 3.«« [Konsekvensændring som følge af ændringsforslag nr. 1] Af beskæftigelsesministeren, tiltrådt af udvalget:
 3) I den under nr. 6 foreslåede ændring af § 5 a, stk. 2, nr. 1, ændres »indsættes efter »jf. lov om Danmarks Statistik,«« til: »og efter »jf. lov om Danmarks Statistik,« indsættes«, og »og »arbejdsgiverorganisation« ændres til: »arbejdsgiverorganisation,«« udgår.
[Teknisk korrektion] 4) I den under nr. 7 foreslåede affattelse af § 5 a, stk. 3, ændres »ledere,« til: »ledere og«.
[Teknisk korrektion] Bemærkninger Til nr. 1 Ændringsforslaget indebærer, at de bestemmelser, der vedrører arbejdsgiverens forpligtelse til at udlevere den kønsopdelte lønstatistik, bevares i loven.
Til nr. 2 Der er tale om en konsekvensændring som følge af  ændringsforslag nr. 1, hvorefter lovens § 5 a, stk. 4-7, bevares.
Med ændringsforslaget sikres det, at fristerne i forhold til udarbejdelsen af lønstatistikkerne ikke fremgår to steder i loven.
Til nr. 3 og 4 Ændringsforslagene indebærer rent redaktionelle korrektioner således, at der udtages en rettelse af et komma og tilføjes et »og« i en opregning.
Karina Adsbøl (DF) Liselott Blixt (DF) Dorthe Ullemose (DF) Pernille Bendixen (DF) Merete Dea Larsen (DF) Pia Adelsteen (DF) Jane Heitmann (V) Louise Schack Elholm (V) Erling Bonnesen (V) Anni Matthiesen (V) Peter Juel Jensen (V) Hans Andersen (V) Laura Lindahl (LA) Merete Riisager (LA) Mette Abildgaard (KF) fmd.
Kasper Roug (S) Jan Johansen (S) Julie Skovsby (S) Troels Ravn (S) Pernille Schnoor (S) Rasmus Horn Langhoff (S) Yildiz Akdogan (S) nfmd.
Johanne Schmidt-Nielsen (EL) Pernille Skipper (EL) Carolina Magdalene Maier (ALT) Nikolaj Amstrup (ALT) Marianne Jelved (RV) Trine Torp (SF) Jacob Mark (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
