Bekendtgørelse om kontrol og administrative sanktioner for visse tilskudsordninger under Den Europæiske Unions fælles landbrugspolitik I medfør af § 2, stk. 1-4, § 4, § 13, § 19, stk. 1 og 2, i lov nr. 1590 af 28. december 2022 om administration af den fælles landbrugspolitik m.v. fastsættes efter bemyndigelse:
Kapitel 1 Bekendtgørelsens anvendelsesområde og definitioner § 1. Denne bekendtgørelse fastlægger regler om kontrol, regler om nedsættelse og bortfald af tilskud samt administrative sanktioner m.v. for følgende tilskudsordninger og tilskudskategorier, der finansieres gennem Den Europæiske Garantifond for Landbruget (EGFL) og Den Europæiske Landbrugsfond for Udvikling af Landdistrikterne (ELFUL) i medfør af loven:
 1) Arealbaserede tilskudsordninger til sikring af en bæredygtig indkomst:
 a) Grundbetaling.
 b) Ø-støtte.
 c) Tilskud til arealer med stivelseskartofler.
 2) Arealbaserede tilskudsordninger og underliggende tilskudskategorier, der understøtter miljø, klima og biodiversitet:
 a) Tilskud til biodiversitet og bæredygtighed.
 b) Tilskud til miljø- og klimavenligt græs.
 c) Tilskud til varieret planteproduktion.
 d) Tilskud til ekstensivering med slæt.
 e) Økologisk arealstøtte med følgende tilskudskategorier:
i.
Basisstøtte.
ii.
Omlægningstillæg.
iii.
Frugt/bær-tillæg.
iv.
Tillæg for reduceret kvælstoftilførsel.
 3) Animalske tilskudsordninger om koblet indkomststøtte:
 a) Slagtepræmie.
 b) Ko-præmie.
 § 2. I denne bekendtgørelse forstås ved:
 1) Ansøgt areal: Det af ansøger indberettede (indtegnede) areal, der søges om tilskud for under en tilskudsordning eller tilskudskategori.
 2) Godkendt, ansøgt areal: Den del af det ansøgte areal, hvor kriterierne for tilskudsberettigelse er opfyldt.
 3) Forpligtelser: De forpligtelser, der gælder for ansøger til at udføre eller undlade en handling efter den ansøgte tilskudsordning eller tilskudskategori.
 4) Fællesskema: Et af Landbrugsstyrelsen udarbejdet elektronisk skema med tilknyttet markkort og påkrævet dokumentation, der skal anvendes ved ansøgning om tilskud fra de ordninger, der er angivet i § 1.
 5) Kriterier for tilskudsberettigelse: De kriterier, der skal være opfyldt for at kunne få tilskud efter den ansøgte tilskudsordning eller tilskudskategori.
 6) Overtrådt areal: Den del af det godkendte, ansøgte areal, hvor en eller flere forpligtelser ikke er overholdt.
 7) Vægtningsfaktor: Den faktor, der er knyttet til en forpligtelses overtrædelse, som afspejler overtrædelsens alvor, omfang og varighed.
 8) Sanktionsfaktor: Den faktor, som det overtrådte areal ganges med for at fastlægge sanktionen.
 9) Tilskud: Betegnelse for den økonomiske ydelse, der tildeles ansøger ved imødekommelse af en ansøgning til en af de i § 1 angivne tilskudsordninger, uanset om ydelsen benævnes som tilskud, støtte eller præmie i den for tilskudsordningen gældende bekendtgørelse.
 10) Potentielt støtteberettiget dyr: Et dyr, der principielt opfylder betingelserne for slagtepræmie eller ko-præmie i det pågældende ansøgningsår.
Kapitel 2 Kontrol Satellitbaseret kontrol § 3. Ansøgere informeres om de foreløbige resultater af den satellitbaserede kontrol for hvert enkelt ansøgt areal via en applikation, som Landbrugsstyrelsen stiller til rådighed.
 Stk. 2. Viser den satellitbaserede kontrol, at ansøger ikke opfylder de kriterier og forpligtelser, der gælder for arealet i henhold til den ansøgte tilskudsordning, sendes kontrolresultatet i partshøring hos ansøger i overensstemmelse med reglerne om obligatorisk digital kommunikation i § 24, stk. 1.
 Stk. 3. Ansøgers svar på partshøringen i stk. 2 skal ske i overensstemmelse med reglerne om obligatorisk digital kommunikation i § 24, stk. 2 og 3. Ansøger har under høringen i stk. 2 mulighed for at:
1) afgive høringssvar ved at indsende billede af arealet, hvis ansøgeren mener, at forpligtelsen allerede er opfyldt for det pågældende areal, 2) opfylde forpligtelsen, såfremt det er muligt, og derefter afgive høringssvar ved at indsende billede, der dokumenterer forpligtelsens opfyldelse, eller 3) ændre sit fællesskema vedrørende anvendelsen af arealet.
Hvis ændringen vedrørende anvendelsen af arealet angår dele af arealet, og arealet dermed opdeles, skal der indsendes billeddokumentation for de dele af arealet, hvor ansøgeren mener, at forpligtelsen er opfyldt.
 Stk. 4. Ansøgers billeddokumentation for opfyldelse af de for arealet gældende forpligtelser skal kunne dokumenteres ud fra følgende forhold:
 1) Billederne skal være taget med brug af funktionerne i den i § 3, stk. 1, nævnte applikation, således at billederne har den fornødne tidsfasthed og stedfasthed.
 2) Arealets afgrøder og beskaffenhed skal fremgå tydeligt af billederne.
 3) Billederne skal vise den del af et areal, der fortsat ansøges om tilskud til i fællesskemaet, såfremt ansøger alene har ændret sit fællesskema vedrørende anvendelsen af en del af et areal.
Kontrolbesøg på bedriften § 4. Landbrugsstyrelsen kan foretage kontrol på de bedrifter, herunder tilhørende arealer, bygninger, m.v., hvortil der er ansøgt om tilskud.
Kontrollen omfatter alle potentielt støtteberettigede dyr på bedriften.
§ 5. Kontrol på stedet foretages uanmeldt, og kan alene varsles, såfremt det ikke forstyrrer kontrollens formål og effektivitet.
Varslinger begrænses til det absolutte minimum og må ikke overstige 14 kalenderdage forud for kontrolbesøgets gennemførelse, jf. dog stk. 2.
 Stk. 2. For kontrolbesøg relateret til ansøgninger om tilskud til dyr, jf. § 1, nr. 3, litra a og b, må varsling ikke overstige 48 timer forud for kontrolbesøgets gennemførelse, undtagen i særligt begrundede tilfælde.
Kapitel 3 Nedsættelse, bortfald af tilskud og administrative sanktioner, m.v.
Manglende opfyldelse af kriterier for tilskudsberettigelse og forpligtelser § 6. Opfylder ansøger ikke kriterierne for tilskudsberettigelse, kan der ikke ydes tilskud for det areal eller dyr, som kriterierne for tilskudsberettigelse vedrører.
Eventuelt udbetalt tilskud skal tilbagebetales.
Stk. 2. Opfylder ansøger ikke de forpligtelser, der gælder for en ansøgt tilskudsordning, bortfalder tilskuddet helt eller delvist for de ansøgte arealer eller dyr, som forpligtelsen vedrører.
Eventuelt udbetalt tilskud skal tilbagebetales.
Ansøger pålægges en administrativ sanktion, afhængig af alvor, omfang og varighed af den manglende opfyldelse af forpligtelser, jf. §§ 18-20.
Forsinket indsendelse af ansøgning § 7. Indsender ansøger sin ansøgning til en i § 1, nr. 1 og 2, angiven tilskudsordning eller tilskudskategori efter ansøgningsfristen, jf. § 6 i bekendtgørelse nr. 74 af 26. januar 2023 om ansøgninger m.v. til visse ordninger for landbrugere i Tast selv i 2023, eller senere bestemmelser, der måtte afløse den nævnte bestemmelse, pålægges en administrativ sanktion svarende til en nedsættelse på 1 pct. pr. arbejdsdag, som fristen overskrides, af det tilskudsbeløb, som ansøger ville være berettiget til, hvis ansøgningen var indsendt rettidigt.
 Stk. 2. Reglen i stk. 1 finder tilsvarende anvendelse ved forsinket indsendelse af kontrakter, erklæringer, bilag eller øvrig påkrævet dokumentation for den ansøgte ordning, jf. dog stk. 4.
 Stk. 3. Er forsinkelsen på indsendelse af de i stk. 1 og 2 angivne dokumenter på mere end 25 arbejdsdage, ydes intet tilskud til ansøger.
 Stk. 4. Der ydes intet tilskud ved indsendelse af originale etiketter fra hampeudsædens frøpose til Landbrugsstyrelsen efter den frist, der er fastsat i § 4, stk. 2, i bekendtgørelse nr. 76 af 26. januar 2023 om grundbetaling m.v. til landbrugere for 2023, eller senere bestemmelser, der måtte afløse den nævnte bestemmelse.
Manglende anmeldelse af alle bedriftens landbrugsarealer § 8. Har ansøger ikke angivet alle bedriftens landbrugsarealer, jf. § 4, stk. 1, nr. 1, i bekendtgørelse nr. 74 af 26. januar 2023 om ansøgninger m.v. til visse ordninger for landbrugere i Tast selv i 2023, eller senere bestemmelser, der måtte afløse den nævnte bestemmelse, pålægges en administrativ sanktion efter følgende regler:
 1) Tilskud ansøgt under arealbaserede tilskudsordninger nedsættes med 1 pct., når det ikke-anmeldte areal udgør mere end 3 pct. og op til og med 10 pct. af det anmeldte areal.
2) Tilskud ansøgt under arealbaserede tilskudsordninger nedsættes med 1 pct., når det ikke-anmeldte areal udgør mere end 10 pct. og op til og med 20 pct. af det anmeldte areal, og det ikke-anmeldte areal ikke overstiger 5,00 ha.
Støtten nedsættes med 2 pct., hvis det ikke-anmeldte areal er over 5,00 ha.
3) Tilskud ansøgt under arealbaserede tilskudsordninger nedsættes med 1 pct., når det ikke-anmeldte udgør mere end 20 pct. af det anmeldte areal, men ikke overstiger 5,00 ha.
Støtten nedsættes med 2 pct., når det ikke-anmeldte areal udgør mere end 20 pct. af det anmeldte areal og er på mere end 5,00 ha, men ikke overstiger 10,00 ha.
Støtten nedsættes med 3 pct., hvis det ikke-anmeldte areal udgør mere end 20 pct. af det anmeldte areal og overstiger 10,00 ha.
Manglende identifikation eller registrering af dyr § 9. Der udbetales ikke tilskud for fejlbehæftede dyr i ansøgningsåret, jf. dog stk. 2 og 3. Potentielt tilskudsberettigede dyr, jf. § 1, nr. 3, litra a og b, der ved kontrolbesøg på bedriften ikke er korrekt identificeret eller registreret i henhold til § 7 i bekendtgørelse nr. 84 af 20. januar 2023 om slagtepræmie for 2023, eller § 3 i bekendtgørelse nr. 83 af 20. januar 2023 om ko-præmie for 2023, eller senere bestemmelser, der måtte afløse de nævnte bestemmelser, anses som fejlbehæftede.
 Stk. 2. For kvier, tyre og stude, for hvilke der er ansøgt om slagtepræmie, jf. § 1, nr. 3, litra a, kan ansøger få udbetalt tilskud for dyret ved slagtning i ansøgningsåret, hvis den konstaterede identifikationsfejl eller registreringsfejl rettes inden påbegyndelse af ny holdeperiode, jf. dog § 20, stk. 1, nr. 2, litra c og d.
 Stk. 3. For køer, for hvilke der er ansøgt om ko-præmie, jf. § 1, nr. 3, litra b, kan ansøger få udbetalt tilskud for dyret i ansøgningsåret, hvis den konstaterede identifikationsfejl eller registreringsfejl rettes inden ændringsfristen for fællesskemaet, jf. dog § 20, stk. 1, nr. 2, litra c og d.
 Stk. 4. Dokumentation for rettelse af identifikationsfejl inden for tidsfristen, jf. stk. 2 og 3, skal indsendes til Landbrugsstyrelsen.
 § 10. Dyr, som er konstateret fejlbehæftede, jf. § 9, stk. 1, indgår i beregningen af nedsættelse af tilskud, jf. § 20, uanset om ansøger har rettet fejlen i henhold til § 9, stk. 2 eller 3.
 Stk. 2. Bestemmelsen i stk. 1 finder anvendelse på fejlbehæftede kvier, tyre og stude, som er omfattet af tilskudsordningen for slagtepræmie, jf. § 1, nr. 3, litra a, uanset om der foretages indberetning for slagtning af dyret i ansøgningsåret.
 Forsinket eller manglende indberetning ved ansøgning om slagtepræmie, m.v.
§ 11. Slagtepræmien nedsættes med 1 pct. pr. arbejdsdag, som fristen for indberetning overskrides, jf. § 8 i bekendtgørelse nr. 84 af 20. januar 2023 om slagtepræmie for 2023, eller senere bestemmelser, der måtte afløse den nævnte bestemmelse.
Er forsinkelsen på over 25 arbejdsdage, afvises ansøgningen om slagtepræmie for de forsinket indberettede dyr.
Stk. 2. Modtages indberetning om slagtning af dyr i en anden EU-medlemsstat efter fristens udløb, jf. § 9 i bekendtgørelse nr. 84 af 20. januar 2023 om slagtepræmie for 2023, eller senere bestemmelser, der måtte afløse den nævnte bestemmelse, nedsættes slagtepræmien, som ansøgeren ville have haft ret til, hvis ansøgningen var indsendt rettidigt, med 1 procent pr. arbejdsdag, som fristen overskrides.
Er forsinkelsen på over 25 arbejdsdage, afvises ansøgningen.
§ 12. Manglende opfyldelse af forpligtelser for slagtepræmie eller ko-præmie, ud over de i §§ 9-11 angivne tilfælde, tæller som fejlbehæftede dyr for hvert dyr, som den manglende opfyldelse af forpligtelsen vedrører.
De fejlbehæftede dyr indgår i beregningen af administrativ sanktion, jf. § 20.
Force majeure og usædvanlige omstændigheder § 13. Kan en ansøger, der har ansøgt de i § 1, nr. 1 og nr. 3, litra a og b, angivne tilskudsordninger, ikke opfylde kriterierne for tilskudsberettigelse eller forpligtelser som følge af force majeure eller usædvanlige omstændigheder, bevarer ansøgeren retten til tilskud for det areal eller de dyr, der var tilskudsberettigede på det tidspunkt, hvor der indtraf force majeure eller usædvanlige omstændigheder.
 § 14. Kan en ansøger, der har ansøgt de i § 1, nr. 2, angivne tilskudsordninger, ikke opfylde de forpligtelser, der gælder for den ansøgte tilskudsordning som følge af force majeure eller usædvanlige omstændigheder, tilbagetrækkes betaling af tilskud proportionelt for de år, hvor force majeure eller de usædvanlige omstændigheder forhindrer opfyldelse af forpligtelserne.
Stk. 2. Tilbagetrækning af udbetalt tilskud vedrører kun de dele af forpligtelsen, for hvilke der ikke er påløbet direkte eller indirekte omkostninger eller indtægtstab, inden force majeure eller de usædvanlige omstændigheder indtraf.
Tilbagetrækning af udbetalt tilskud anvendes kun i forbindelse med manglende opfyldelse af forpligtelser.
 Stk. 3. I tilfælde af flerårige forpligtelser og betalinger, skal der ikke ske tilbagebetaling af tilskud, der er modtaget i de foregående år.
 § 15. I tilfælde af force majeure eller usædvanlige omstændigheder skal ansøger meddele Landbrugsstyrelsen skriftligt herom sammen med en fyldestgørende dokumentation herfor senest 15 arbejdsdage fra det tidspunkt, hvor ansøgeren eller dennes stedfortræder er i stand til at give en sådan meddelelse.
Kapitel 4 Beregning af tilskudsnedsættelse og administrative sanktioner m.v.
Beregning af tilskudsnedsættelse og administrative sanktioner for de arealbaserede tilskudsordninger § 16. For de arealbaserede tilskudsordninger beregnes en overtrædelsesprocent ved at dividere det overtrådte areal med det godkendte, ansøgte areal, jf. dog stk. 2.
 Stk. 2. Ved ansøgning om tilskud for arealer, som er registreret på Internet Markkort som beliggende i en markblok af typen permanent græs (PGR) med en tilknyttet tilskudsprocent skal henholdsvis det godkendte, ansøgte areal samt et eventuelt overtrådt areal ganges med den tilskudsprocent, der er gældende for markblokken, inden der foretages en beregning af overtrædelsesprocenten.
 § 17. For de arealbaserede tilskudsordninger fastsættes det tilskudsberettigede areal som det godkendte, ansøgte areal, fratrukket et eventuelt overtrådt areal, der er ganget med eventuelt gældende vægtningsfaktorer, jf. dog stk. 2 og 3.
 Stk. 2. Er forskellen mellem det tilskudsberettigede areal og det samlede godkendte, ansøgte areal, der er ansøgt under en arealbaseret tilskudsordning eller tilskudskategori på 0,1 ha eller derunder, betragtes det tilskudsberettigede areal som lig med det godkendte, ansøgte areal.
 Stk. 3. Bestemmelsen i stk. 2 finder ikke anvendelse, hvis forskellen mellem det tilskudsberettigede areal og det samlede godkendte, ansøgte areal for den arealbaserede tilskudsordning eller tilskudskategori udgør mere end 20 pct.
 § 18. Tilskudsnedsættelse og administrative sanktioner ved manglende opfyldelse af forpligtelser fastsættes som følger for de i § 1, nr. 1, angivne tilskudsordninger:
 1) Hvis overtrædelsesprocenten for en tilskudsordning er højst 5 pct., og det overtrådte areal højst udgør 2,00 ha, udbetales tilskud for det tilskudsberettigede areal.
2) Hvis overtrædelsesprocenten for en tilskudsordning er over 5 pct., eller det overtrådte areal er over 2,00 ha, men overtrædelsesprocenten er højst 20 pct., udbetales tilskud for det tilskudsberettigede areal minus en sanktionsfaktor på 0,5 gange det overtrådte areal.
Hvis ansøgeren også i tidligere år i perioden 2023-2027 har haft en overtrædelse på over 5 pct. under den samme tilskudsordning, er sanktionen det overtrådte areal gange sanktionsfaktor 1,0.
3) Hvis overtrædelsesprocenten for en tilskudsordning er over 20 pct., udbetales tilskud for det tilskudsberettigede areal minus en sanktionsfaktor på 1 gange det overtrådte areal.
Hvis ansøgeren herudover i tidligere år i perioden 2023-2027 har haft en overtrædelse på over 5 pct. som følge af manglende opfyldelse af en forpligtelse under den samme tilskudsordning, er sanktionen det overtrådte areal gange en sanktionsfaktor på 1,2.
 § 19. Tilskudsnedsættelse og administrative sanktioner ved manglende opfyldelse af forpligtelser fastsættes som følger for de i § 1, nr. 2, litra a-d, angivne tilskudsordninger, samt for de angivne tilskudskategorier for økologisk arealstøtte i § 1, nr. 2, litra e, i-iv:
 1) Hvis overtrædelsesprocenten for en tilskudsordning eller tilskudskategori højst udgør 10 pct., udbetales tilskud for det tilskudsberettigede areal.
2) Hvis overtrædelsesprocenten for en tilskudsordning eller tilskudskategori er på over 10 pct., men ikke over 25 pct., udbetales tilskud for det tilskudsberettigede areal minus en sanktionsfaktor på 0,2 gange det overtrådte areal.
Hvis ansøgeren herudover i tidligere år i perioden 2023-2027 har haft en overtrædelsesprocent på 10 eller derover, er sanktionen det overtrådte areal gange sanktionsfaktor 0,5.
3) Hvis overtrædelsesprocenten for en tilskudsordning eller tilskudskategori overstiger 25 pct., udbetales tilskud for det tilskudsberettigede areal minus en sanktionsfaktor på 0,3 gange det overtrådte areal.
Hvis ansøgeren herudover i tidligere år i perioden 2023-2027 har haft en overtrædelsesprocent på over 10, er sanktionen det overtrådte areal gange sanktionsfaktor 1,0.
 Stk. 2. Ved manglende opfyldelse af forpligtelser, der ikke knytter sig til de enkelte arealer, fastsættes størrelsen af det areal, hvor den manglende opfyldelse er konstateret, som størrelsen af det godkendte, ansøgte areal, der er ansøgt til efter den gældende tilskudsordning eller tilskudskategori.
Stk. 3. Ved fastsættelse af tilskudsnedsættelse, jf. stk. 2, for tilskudsordningen varieret planteproduktion, jf. § 1, nr. 2, litra c, samt tilskudskategorierne under økologisk arealstøtte, jf. § 1, nr. 2, litra e, i-iv, skal det overtrådte areal ganges med en vægtningsfaktor, der afspejler alvor, omfang og varighed af den manglende opfyldelse af forpligtelsen.
De gældende vægtningsfaktorer er fastsat i følgende bilag:
 1) Vægtningsfaktorer for tilskud til varieret planteproduktion, jf. § 1, nr. 2, litra c, følger af bilag 1.
 2) Vægtningsfaktorer for tilskudskategorier under økologisk arealstøtte i § 1, nr. 2, litra e, i-iv, følger af bilag 2.
Stk. 4. Ved manglende opfyldelse af flere forpligtelser på det samme areal, beregnes vægtningsfaktoren ved at sammenlægge de vægtningsfaktorer, der er gældende for den manglende opfyldelse af hver enkelt forpligtelse.
Summen af vægtningsfaktorer for det enkelte areal kan maksimalt fastsættes til 1,0, jf. dog stk. 5.
Stk. 5. For tilskud under økologisk arealstøtte, jf. § 1, nr. 2, litra e, foretages beregning af vægtningsfaktoren ved manglende opfyldelse af flere forpligtelser på samme areal, jf. stk. 4, for hver tilskudskategori.
Summen af vægtningsfaktorer for det enkelte areal kan maksimalt fastsættes til 1,0 pr. tilskudskategori.
Beregning af tilskudsnedsættelse og administrative sanktioner for de animalske tilskudsordninger § 20. Beregning af tilskudsnedsættelse og administrative sanktioner ved manglende opfyldelse af forpligtelser til registrering og identifikation af dyr for henholdsvis slagtepræmie og ko-præmie, jf. § 1, nr. 3, litra a og b, fastsættes som følger:
1) Ved konstatering af tre eller færre fejlbehæftede dyr udbetales tilskud for dyr, hvor fejl er rettede.
Der pålægges ingen sanktion.
 2) Ved konstatering af mere end tre fejlbehæftede dyr beregnes tilskud og sanktion ud fra størrelsen af fejlprocenten af fejlbehæftede dyr:
a) Hvis fejlprocenten for tilskudsordningen ikke overstiger 20 pct., udbetales tilskud for dyr, hvor fejl er rettede.
Der pålægges en sanktion svarende til fejlprocenten af fejlbehæftede dyr.
b) Hvis fejlprocenten for tilskudsordningen overstiger 20 pct., men er højst 30 pct., udbetales tilskud for dyr, hvor fejl er rettede.
Der pålægges en sanktion svarende til to gange fejlprocenten.
 c) Hvis fejlprocenten for tilskudsordningen overstiger 30 pct., men er højst 50 pct., udbetales der intet tilskud, selvom fejl er rettede.
d) Hvis fejlprocenten for en tilskudsordning overstiger 50 pct., udbetales der intet tilskud.
Ansøger pålægges en administrativ sanktion på et beløb svarende til forskellen mellem det beregnede tilskud for de ansøgte dyr og det beregnede tilskud for antallet af fastslåede fejlfrie dyr.
 Stk. 2. For slagtepræmien beregnes fejlprocenten i stk. 1 ved at dividere antallet af fejlbehæftede dyr med det antal fejlfri dyr, der er indberettet til slagtning med henblik på anmodning om betaling af tilskud i ansøgningsåret.
 Stk. 3. For ko-præmien beregnes fejlprocenten i stk. 1 ved at dividere antallet af fejlbehæftede dyr med antallet af de i ansøgningen anmeldte fejlfrie dyr.
 Beregningsrækkefølge ved nedsættelse af tilskud m.v.
 § 21. Ansøgers samlede tilskud for ansøgningsåret, jf. de i § 1 angivne tilskudsordninger, nedsættes i følgende rækkefølge:
 1) De nedsættelser og sanktioner, der er fastsat i §§ 18 og 19, anvendes på ansøgers samlede tilskud fra arealbaserede tilskudsordninger i § 1, nr. 1 og 2. De nedsættelser, der er fastsat i § 20, anvendes på ansøgers tilskud fra de animalske tilskudsordninger i § 1, nr. 3.
 2) Det beløb, der følger af anvendelsen af nr. 1, 1. pkt., danner grundlag for beregningen af nedsættelser i henhold til § 7. Det beløb, der følger af anvendelsen af nr. 1, 2. pkt., danner grundlag for beregningen af nedsættelser i henhold til § 11.
 3) Det beløb, der følger af anvendelsen af nr. 2, 1. pkt., danner grundlag for beregningen af nedsættelser, der skal anvendes ved manglende anmeldelse af landbrugsarealer i henhold til § 8.
 4) Det samlede beløb, der følger af anvendelsen af nr. 3 samt nr. 2, 2. pkt., danner grundlag for anvendelse af den tilpasningssats, der er angivet i artikel 17 i Europa-Parlamentets og Rådets forordning (EU) 2021/2116 af 2. december 2021.
 5) Det beløb, der følger af anvendelsen af nr. 4, danner grundlag for beregningen af alle nedsættelser for manglende overholdelse af konditionalitet i henhold til kapitel III i Kommissionens forordning (EU) 2022/1172 af 4. maj 2022.
Sanktionsloft § 22. Ansøgere af tilskud fra de i § 1 angivne tilskudsordninger kan for ansøgningsåret maksimalt pålægges administrative sanktioner for overtrædelse af forpligtelser under den ansøgte tilskudsordning eller en tilskudskategori, der svarer til 100 pct. af det godkendte, ansøgte beløb fra tilskudsordningen eller tilskudskategorien i ansøgningsåret.
 Stk. 2. I beregningen af sanktionsloftet i stk. 1, indgår ikke bortfald eller nedsættelse af tilskud, der er begrundet i ansøgers manglende opfyldelse af de kriterier for tilskudsberettigelse og forpligtelser, der gælder for de ansøgte tilskudsordninger.
Udelukkelse § 23. En ansøger, der ved ansøgning om tilskud til en af de i § 1 angivne tilskudsordninger eller tilskudskategorier har begået en meget alvorlig overtrædelse af loven, de i medfør af loven fastsatte regler eller Den Europæiske Unions forordninger omfattet af loven, kan af Landbrugsstyrelsen udelukkes fra at søge om tilskud fra selvsamme tilskudsordninger eller tilskudskategorier i det følgende kalenderår.
Stk. 2. I vurderingen af overtrædelsens alvor, jf. stk. 1, skal der henses til overtrædelsens omfang, varighed og hyppighed.
I vurderingen indgår herudover ansøgers forsæt til at begå overtrædelsen eller graden af ansøgers uagtsomhed.
Obligatorisk digital kommunikation ved satellitbaseret kontrol § 24. Partshøringer efter forvaltningslovens § 19 samt anmodninger om supplerende oplysninger i forbindelse med den satellitbaserede kontrol, jf. § 3, sendes digitalt til ansøger via Tast selv.
Stk. 2. Ansøgers besvarelse af partshøringer, jf. stk. 1, skal ske ved digital indgivelse af billeddokumentation til Landbrugsstyrelsen via den applikation, som Landbrugsstyrelsen stiller til rådighed.
Supplerende oplysninger indgives via Tast selv.
 Stk. 3. Landbrugsstyrelsen kan i helt særlige tilfælde, hvor det på grund af akut opståede omstændigheder ikke er muligt for en ansøger at kommunikere digitalt med styrelsen, og på baggrund af en begrundet ansøgning fra ansøgeren, dispensere fra kravet om, at høringssvar til kontrolresultatet skal afgives ved hjælp af den i stk. 2 nævnte applikation.
Kapitel 5 Ikrafttræden § 25. Bekendtgørelsen træder i kraft den 31. januar 2023.
Landbrugsstyrelsen, den 26. januar 2023 Lars Gregersen / Jesper Loldrup Bilag 1 Vægtningsfaktorer under tilskud til varieret planteproduktion * Vægtningsfaktoren finder anvendelse på det godkendte, ansøgte areal, som ansøger har søgt tilskud for under tilskudsordningen, jf. § 19, stk. 2 og 3, i bekendtgørelse om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Bilag 2 Vægtningsfaktorer under tilskud til økologisk arealstøtte Tabel 1. Vægtningsfaktorer under basisstøtte ** Vægtningsfaktoren finder anvendelse på det godkendte, ansøgte areal, som ansøger har søgt tilskud for under tilskudskategorien, jf. § 19, stk. 2 og 3 i bekendtgørelse om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Tabel 2. Vægtningsfaktorer under omlægningstillæg ** Vægtningsfaktoren finder anvendelse på det godkendte, ansøgte areal, som ansøger har søgt tilskud for under tilskudskategorien, jf. § 19, stk. 2 og 3 i bekendtgørelse om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Tabel 3. Vægtningsfaktorer under frugt/bær-tillæg ** Vægtningsfaktoren finder anvendelse på det godkendte, ansøgte areal, som ansøger har søgt tilskud for under tilskudskategorien, jf. § 19, stk. 2 og 3 i bekendtgørelse om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Tabel 4. Vægtningsfaktorer under tillæg for reduceret kvælstoftilførsel ** Vægtningsfaktoren finder anvendelse på det godkendte, ansøgte areal, som ansøger har søgt tilskud for under tilskudskategorien, jf. § 19, stk. 2 og 3 i bekendtgørelse om kontrol og administrative sanktioner for visse tilskudsordninger under Den Europæiske Unions fælles landbrugspolitik.
