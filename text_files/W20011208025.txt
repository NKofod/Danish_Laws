Landsskatteretskendelse Lønsumsafgift - lønandele i koncernselskab - fællesregistrering A Bank klager over, at banken er anset at skulle betale  

 lønsumsafgift for B A/S af lønandele opgjort efter  

 lønsumsafgiftslovens § 4, stk. 2, nr. 1, jf. § 5 stk. 2, med virkning  

 fra 1. april 1999.
Det er oplyst, at A Bank (i det følgende  

 fællesregistreringen) er fællesregistreret efter momslovens § 47,  

 stk. 4, 2. pkt.
Fællesregistreringen omfatter 40 selskaber, hvoraf de  

 36 selskaber har tilladelse til sektoropdeling ved opgørelse af  

 fradragsret for købsmoms efter momslovens bestemmelser i § 38, stk. 3.  

 Tilladelse til sektoropdeling er meddelt bl.a. på betingelse af at  

 omsætning med andre fællesregistrerede selskaber kun indgår  

 i nævneren ved opgørelsen af fradragsprocenten efter § 38, stk.  

 1. Fællesregistreringens hovedaktivitet har været at  

 afsætte produkter indenfor forsikring og bankvirksomhed med  

 biaktiviteter indenfor udlejning af fast ejendom og edb.  

 Fællesregistreringens hovedindtjening hidrører fra handel med  

 finansielle produkter og forsikringer.
Desuden er der en indtjening i  

 fællesregistreringen ved biaktiviteter med især udlejning af fast  

 ejendom og edb-ydelser.
B A/S, der er omfattet af fællesregistreringen,  

 indkøber og producerer edb-ydelser, der fortrinsvis er leveret til  

 brug for de øvrige 39 selskaber i fællesregistreringen.
Under 1  

 % af B A/S´s omsætning er efter regnskabets og  

 fællesregistreringens oplysninger leveret til andre end de 39 selskaber  

 omfattet af fællesregistreringen.
 Ved brev af 28. oktober 1998 har A oplyst følgende  

 med udgangspunkt i 1997- regnskabet:
 "B's omsætning med koncernens selskaber i og uden  

 for fællesregistreringen:
 - Indenfor fællesregistreringen (uden moms) A 738  

 mio. kr.
 - Uden for fællesregistreringen (med moms) p.t.  

 intet.
Fakturering af edb-ydelser fra A til koncernselskaber - Inden for fællesregistrering 126 mio. kr.
- Uden for fællesregistrering 3 mio. kr." Ved brev af 17. januar 1997 forespurgte A bank den  

 stedlige told- og skatteregion om, hvilken opgørelsesmetode for  

 lønsumsafgift, banken skulle anvende for et datterselskab under  

 fællesregistreringen, når datterselskabet havde tilladelse til  

 sektoropdeling ved opgørelse af fradragsret for købsmoms.  

 Datterselskabets vigtigste funktion var levering af edb-ydelser og udvikling  

 af edb-programmer.
Datterselskabet var momspligtig af edb-ydelser, men  

 hovedparten af omsætningen var ikke momsbelagt, fordi  

 størstedelen af edb-sektorens omsætning lå som forbrug i  

 de fællesregistrerede selskaber, jf. momslovens § 3, stk. 3, smh. med §  

 5, stk. 1 og § 8, stk. 2.
 Regionen besvarede i brev af 22. januar 1997  

 forespørgslen med, at sektorens/datterselskabets lønsum skulle  

 afgiftsberigtiges som anden økonomisk virksomhed, der mod vederlag  

 leverer ydelser, der ikke er afgiftspligtige efter momsloven, hvorfor  

 lønsumsafgiften skulle beregnes med 2,66 % af lønsum +  

 investeringsfondsgrundlaget. (jf. § 2, i lov nr. 423 af 14.6.1995).
 Det pågældende datterselskab er ikke  

 længere med i fællesregistreringen, men der er stadig en  

 edb-funktion med tilladelse til sektoropdeling i fællesregistreringen.  

 Den overvejende edb-funktion er i fællesregistreringen organisatorisk  

 udført i selskabet B A/S.
 Told- og Skattestyrelsen blev ved telefax af 5. februar  

 1997 orienteret om regionens besvarelse i brev af 22. januar 1997. Told- og  

 Skattestyrelsen tilkendegav den 4. maj 1998 mundtligt, at hensigten er, at  

 afgiftspligten efter lønsumsafgiftsloven afgøres ud fra  

 fællesregistreringen som èn afgiftspligtig person.
Regionen har ved den påklagede afgørelse  

 tilbagekaldt den tidligere afgørelse af 22. februar 1997 med fremtidig  

 virkning.
B A/S skal herefter betale lønsumsafgift af sine  

 lønandele efter lønsumsafgiftslovens § 4, stk. 2, nr. 1. i  

 stedet for efter lønsumsafgiftslovens § 4, stk. 1 med virkning fra 1.  

 april 1999.
Regionen har ved afgørelsen henset til, at under 1  

 % af B's omsætning har vedrørt kunder udenfor  

 fællesregistreringen.
Fællesregistreringens samlede  

 bruttoomsætning kan ifølge oplysninger i de 2 aflagte  

 koncernregnskaber for 1997 skønnes til omkring 42.000 mio. kr.  

 Skønnet er beregnet udfra bruttorenteindtægt, gebyr og  

 provisionsindtægter, i alt kursregulering af værdipapirer og  

 valuta mv., og andre ordinære indtægter og  

 bruttopræmieindtægter på skades- og livsforsikringer.  

 Fællesregistreringens afgiftspligtige bruttoomsætning efter  

 momsloven er i fællesregistreringen angivet til ca. 2.256 mio. kr.  

 Regionen har herefter konkluderet, at størrelsen af en beregnet  

 afgiftsfritagen bruttoomsætning efter momslovens regler for  

 fællesregistrering, altovervejende vil udgøre transaktioner  

 omfattet af momslovens § 13, stk. 1, nr. 10 og 11, jf. koncernregnskaberne  

 for 1997. Det er herefter regionens opfattelse, at B's personale ikke er  

 selvstændigt, når afgiftsgrundlaget skal opgøres efter  

 lønsumsafgiftslovens § 4, stk. 1 og 2. Regionen har videre henvist  

 til, at Skatteministeriet i cirkulære nr. 186 af 29. oktober 1992,  

 litra B har fortolket, at når finansielle transaktioner i momslovens §  

 13, stk. 1, nr. 10 og 11 udgør en væsentlig del af virksomhedens  

 samlede omsætning skal finansiel metode i lønsumsafgiftslovens §  

 4, stk. 2 anvendes.
Det er videre anført, at Skatteministeriet har  

 bestemt, at virksomheder registreret under èt betragtes som èn  

 virksomhed, og at afgiftspligten i relation til lovens § 4, stk. 1, og 2,  

 skal afgrænses efter det faktiske forbrug af lønandele eller et  

 sandsynliggjort skøn herfor, jf. § 2 og § 4 i bekendtgørelse  

 742 af 18. september 1997, som har hjemmel i lønsumsafgiftslovens § 3,  

 stk. 3 og § 4, stk. 4.
Regionen har derfor ikke fundet, at der var hjemmel til at  

 bestemme afgiftspligten i B A/S selvstændigt, selvom der er givet  

 tilladelse til særskilt opgørelse for fradrag for  

 købsmoms efter momsloven.
Regionen har fundet, at afgrænsningen  

 af afgiftspligten efter lønsumsafgiftsloven er selvstændigt  

 bestemt, og at B A/S og de 39 andre selskaber ikke kan henføres til  

 afgiftspligten efter lønsumsafgiftslovens § 4, stk. 1, når B  

 A/S´s lønandele rent faktisk er forbrugt i registreringens  

 afgiftspligtige transaktioner efter lønsumsafgiftslovens § 4, stk. 2.
Bankens repræsentant har over for Landsskatteretten  

 nedlagt principal påstand om, at aktiviteterne i B A/S ikke er  

 lønsumsafgiftspligtige.
Subsidiært er der nedlagt påstand  

 om, at aktiviteterne i B A/S skal opgøres selvstændigt af et  

 afgiftsgrundlag opgjort efter lønsumsafgiftslovens § 4, stk. 1, metode  

 4.
Til støtte for den principale påstand er det  

 bl.a. gjort gældende, at det er lønsumsafgiftslovens § 1, der  

 bestemmer, hvilke virksomheder der er afgiftspligtige.
Det er hertil  

 anført, at det er karakteren af virksomhedens varer og ydelser og ikke  

 virksomheden i sig selv, der er afgørende for fastlæggelsen af  

 afgiftspligten.
Repræsentanten har anført, at de tilsyneladende  

 eneste relevante forhold, der er nævnt i lønsumsafgiftslovens §  

 1, er finansiel virksomhed efter momslovens § 13, stk. 1, nr. 11 og begrebet  

 "anden økonomisk virksomhed", der ydes mod vederlag for leverede  

 ydelser, der ikke er momspligtige.
Repræsentanten har under henvisning  

 til, at B A/S leverer edb-ydelser mod vederlag anset disse ydelser for  

 momspligtige og dermed ikke omfattet af momslovens § 13, stk. 1 nr. 11, eller  

 i øvrigt nogen anden bestemmelse i momslovens § 13, stk. 1.
 For så vidt angår anden økonomisk  

 virksomhed har repræsentanten anført, at dette blev indsat i  

 lønsumsafgiftsloven ved L 892 af 21. december 1991. Han har under  

 henvisning til afgrænsningen heraf i lovbemærkningerne, hvor der  

 som eksempler er nævnt organisationer, fonde og foreninger,  gjort  

 gældende, at B A/S ikke er omfattet heraf.
Repræsentanten har herefter gjort gældende, at  

 betingelserne i lønsumsafgiftslovens § 1 ikke er opfyldt.
Han har  

 videre anført, at § 1 ikke tager direkte stilling til afgiftspligten i  

 forbindelse med en fællesregistrering.
Lønsumsafgiftsloven  

 indeholder kun en enkelt bestemmelse om fællesregistrering, nemlig § 3,  

 stk. 4, der indeholder en bemyndigelse til Skatteministeren til at  

 fastsætte nærmere regler om fællesregistreringen.
Dette er  

 udnyttet i § 2, stk. 2, i bekendtgørelsen til  

 lønsumsafgiftsloven.
Repræsentanten har anført, at  

 bekendtgørelsens § 2, stk. 2, alene indeholder nogle formelle regler  

 om registrering af virksomheder og ikke nogen selvstændig bestemmelse  

 om, hvordan lønsumsafgiften skal opgøres, når der er tale  

 om fællesregistrerede virksomheder.
Det er herefter anført, at  

 opgørelsen må ske efter de almindelige principper.
Som  

 følge af bekendtgørelsens § 2, stk. 2, skal den  

 fællesregistrerede enhed, inkl.
B A/S, betragtes som én  

 virksomhed.
Dette betyder, at når moms- og lønsumsafgiftspligten  

 skal vurderes, skal der alene ses på de aktiviteter, der går ud  

 af fællesregistreringen.  Ses der isoleret på B A/S og A bliver  

 der ud af denne fællesregistrering leveret både traditionelle  

 pengeinstitutydelser, som er lønsumsafgiftspligtige og edb-ydelser,  

 som ikke er lønsumsafgiftspligtige.
Lønsumsafgiftslovens § 4,  

 stk. 4 fastlægger, at i tilfælde af at en virksomhed både  

 har lønsumsafgiftspligtige og afgiftsfrie aktiviteter, skal  

 afgiftsgrundlaget opgøres på grundlag af en sektoropdeling af  

 virksomheden.
Lønsumsafgiften skal opgøres for hver enkelt  

 aktivitet for sig, hvilket igen under henvisning til  

 lønsumsafgiftslovens § 1, må medføre, at de aktiviteter,  

 der foregår i B A/S ikke er omfattet af  

 lønsumsafgiftspligten.
Til støtte for den subsidiære påstand  

 er det bl.a. gjort gældende, at edb-ydelserne ikke kan anses for en  

 integreret del af de finansielle ydelser, hvorfor de ikke kan indgå i  

 en sektor med disse ydelser, jf. lønsumsafgiftslovens § 4, stk. 4.  

 Dette understøttes af, at ydelserne er momspligtige, når de  

 sælges til selskaber uden for fællesregistreringen.
Dette  

 betyder, at edb-ydelserne må udgøre en sektor for sig, hvilket  

 tillige harmonerer med den sektoropdeling efter momsloven, som virksomheden  

 har fået, samt den nære lovgivningsmæssige sammenhæng  

 mellem momsloven og lønsumsafgiftsloven.
 Repræsentanten har derfor gjort gældende, at  

 lønsumsafgiften for edb-ydelserne bør opgøres efter  

 lønsumsafgiftslovens § 4, stk. 1, idet særreglerne om  

 opgørelse af lønsumsafgift ikke synes at finde anvendelse.
Told- og Skattestyrelsen har indstillet afgørelsen  

 stadfæstet.
Det er hertil anført, at selvom B A/S isoleret set  

 leverer momspligtige ydelser, så medfører  

 fællesregistreringen, at virksomheden skal betragtes som én  

 virksomhed i relation til lønsumsafgiften.  Styrelsen har hertil  

 anført, at dette kan udledes af lønsumsafgiftslovens § 4, stk.  

 1, der omtaler virksomhedens lønsum sammenholdt med  

 bekendtgørelsens § 2, stk. 2.
Landsskatteretten bemærker, at A Bank er  

 fællesregistreret med 40 virksomheder, herunder B A/S, efter momslovens  

 § 47, stk. 4, 2. pkt.
Som følge heraf er banken tillige  

 fællesregistreret efter lønsumsafgiftslovens § 3, stk. 4, jf.  

 lønsumsafgiftsbekendtgørelsen § 2, stk. 2. De virksomheder, der  

 er omfattet af fællesregistreringen betragtes herefter som én  

 virksomhed, jf. momslovens § 4, stk. 4 og  

 lønsumsafgiftsbekendtgørelsens § 2, stk. 2. Retten finder, at  

 lønsumsafgiftsbekendtgørelsens § 2, stk. 2, hvorefter  

 virksomheder, der er registreret under et skal betragtes som en virksomhed  

 sammenholdt med lønsumsafgiftslovens § 4, stk. 1, hvorefter  

 afgiftsgrundlaget er virksomhedens lønsum, skal fortolkes  

 således, at B A/S er lønsumsafgiftspligtige og efter samme  

 metode som resten af fællesregistreringen.
 Den påklagede afgørelse stadfæstes  

 derfor.
