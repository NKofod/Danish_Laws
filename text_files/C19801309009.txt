(Til samtlige dyrlæger m.fl.) Ved lov nr. 205 af 30. maj 1980 er lov nr. 58 af 4. marts 1964 om  

 veterinærvæsenet samt om udøvelse af dyrlægegerning blevet ændret.  

 Lovændringen træder i kraft den 1. september 1980.
 Landbrugsministeriet har i den anledning udarbejdet vedlagte  

 bekendtgørelse nr. 312 af 25. juni 1980 af lov om veterinærvæsenet samt om  

 udøvelse af dyrlægegerning, der indeholder loven i den udformning, der vil  

 være gældende fra 1. september 1980.
I det følgende redegøres dels for en række af de ændringer, der er  

 foretaget ved den seneste lovændring, dels redegøres for den fortolkning  

 landbrugsministeriet og veterinærdirektoratet har anlagt af en række af de  

 allerede gældende bestemmelser i loven.
Endelig redegøres for  

 landbrugsministeriet og veterinærdirektoratets fortolkning af enkelte af  

 bestemmelserne i visse af de bekendtgørelser, der er udstedt med hjemmel i  

 loven, nemlig bekendtgørelse nr. 395 af 25. august 1972 om forbud mod  

 antibiotika og kemoterapeutika i kød og slagteaffald samt i mælk og æg, som  

 ændret ved bekendtgørelse nr. 562 af 31. oktober 1973, og bekendtgørelse nr.  

 496 af 28. september 1978 om begrænsning i anvendelse af lægemidler til  

 husdyr.
A.
Lov nr. 205 af 30. maj 1980 indeholder følgende mere væsentlige  

 ændringer:
1. Efter lovens § 4, stk. 2, og § 5, stk. 3, åbnes  

 mulighed for, at dyrlæger fra andre EF-lande kan etablere sig som dyrlæge her  

 i landet eller udføre tjenesteydelser som dyrlæge.
De nærmere betingelser  

 herfor er fastsat i en bekendtgørelse af 25. juni 1980 om EF-statsborgeres  

 adgang til udøvelse af virksomhed som dyrlæge i Danmark.
Efter de vedtagne  

 EF-direktiver vil der blive åbnet tilsvarende muligheder for danske dyrlæger  

 i de øvrige EF-lande.
2. Efter lovens § 4, stk. 3, behøver der ikke længere  

 foreligge en større epizooti, før dyrlægestuderende kan få tilladelse af  

 veterinærdirektoratet til at bistå en autoriseret dyrlæge under udøvelse af  

 dyrlægegerning.
Bestemmelsen vil imidlertid blive administreret  

 indskrænkende, således at der skal foreligge ganske særlige grunde, før en  

 tilladelse kan forventes givet og da eventuelt kun til særlige opgaver, som  

 f. eks. kødkontrol.
3. Efter lovens § 7, stk. 2, skal en praktiserende  

 dyrlæge registreres som sådan i vererinærdirektoratet.
Ved en praktiserende  

 dyrlæge forstås en dyrlæge, der tager dyr under behandling for en  

 anmeldepligtig smitsom husdyrsygdom eller som tager anden mands dyr under  

 behandling for nogen anden sygdom, til hvis behandling der kræves veterinær  

 indsigt, eller som tager dyr under behandling under anvendelse af  

 receptpligtige lægemidler, jfr. lovens § 4, stk. 1, litra a-c.
Dyrlæger, der  

 ved lovens ikrafttræden er autoriseret af veterinærdirektoratet, behøver dog  

 ikke indsende ansøgning om registrering, sålænge de fortsætter deres  

 hidtidige praksis.
4. Efter lovens § 7, stk. 3, begrænses pligten til at  

 påtage sig veterinært arbejde som led i en offentlig bekæmpelse af smitsomme  

 sygdomme hos husdyrene fremover til de praktiserende dyrlæger.
Man skal  

 imidlertid herved præcisere, at pligten også omfatter specialpraktiserende  

 dyrlæger og dyrlæger, der er ansat i organisationer m.m., og som udøver  

 virksomhed som praktiserende dyrlæge.
5. Bestemmelserne om udlevering af lægemidler til dyr  

 i lovens § 7 a er ændret, således at det fremover altid er en betingelse, at  

 den ordinerende (distribuerende/dispenserende) dyrlæge selv har stillet en  

 diagnose for sygdommen hos dyret/dyrene.
Det er således ikke længere  

 tilstrækkeligt, at diagnosen er stillet af et statsligt eller godkendt  

 laboratorium.
Oplysningerne fra sådanne laboratorier kan imidlertid indgå i  

 overvejelserne af diagnosen.
I visse tilfælde er det fortsat tilladt at stille diagnosen uden besøg i  

 besætningen, jfr. nærmere § 7 a.
Det bemærkes imidlertid, at  

 landbrugsministeriet ikke finder det fagligt forsvarligt at stille diagnosen  

 på dette grundlag, såfremt der er forløbet mere end en kortvarig periode  

 efter det seneste besøg i besætningen, typisk mere end 3 måneder.
6. Som ny § 11 a er indsat en bestemmelse, hvorefter  

 en dyrlæge, der gør sig skyldig i grov eller gentagen overtrædelse af  

 bestemmelserne om dyrlægers ordination, distribuering eller dispensering af  

 receptpligtige lægemidler til dyr, kan fratages disse rettigheder.  

 Rettighederne kan fratages i overensstemmelse med reglerne i lovens § 12,  

 d.v.s. uden dom.
Efter § 13 kan afgørelsen imidlertid forlanges indbragt for  

 domstolene.
7. Som ny § 15 a er indsat en bestemmelse, hvorefter  

 en dyrlæge selv og uden den i § 12 anviste procedure kan fraskrive sig sin  

 autorisation eller dele af de rettigheder, der knytter sig til autorisationen  

 som dyrlæge.
Der er således åbnet mulighed for f. eks. at fraskrive sig  

 retten til at praktisere som dyrlæge, men bevare retten til at udføre  

 kødkontrol.
8. I modsætning til tidligere skal alle laboratorier,  

 der erhvervsmæssigt foretager diagnostiske laboratoriemæssige undersøgelser  

 for andre med henblik på konstatering af husdyrsygdomme, nu have tilladelse  

 hertil af landbrugsministeriet, jfr. reglen i § 18. Kravet om tilladelse er  

 således ikke længere begrænset til laboratoriet, der foretager undersøgelser  

 af smitsomme sygdomme, hvis bekæmpelse er omfattet af lovgivningen.
Dyrlæger  

 eller laboratorier, der mod vederlag foretager laboratorieundersøgelser for  

 kolleger, skal således fremover have tilladelse.
I ændringslovens § 3 er fastsat en overgangsperiode for de bestående  

 laboratorier.
Man skal imidlertid henlede opmærksomheden på, at laboratorier,  

 der ikke har tilladelse til deres virksomhed, men som fremover vil blive  

 omfattet af bestemmelserne i § 18, senest den 1. oktober 1980 skal give  

 landbrugsministeriet de i paragraffen krævede oplysninger.
 9. I lovens § 19 indsættes to nye stykker, der  

 indeholder en udvidelse af straffebestemmelserne.
 Efter § 19, stk. 4, er det således tilstrækkeligt, at der er konstateret  

 en overtrædelse, f. eks. medicinrester i leveret mælk, til at straffe den  

 pågældende leverandør, og det uanset om den pågældende var vidende om eller  

 burde vide, at der forelå en overtrædelse, f. eks. at der var de konstaterede  

 medicinrester.
 For så vidt angår bestemmelsen i § 19, stk. 5, skal bemærkes, at  

 landbrugsministeriet ikke herved har ændret sin hidtidige opfattelse af,  

 hvorvidt dyrlægegerning eller landbrugsvirksomhed må udøves som aktieselskab  

 eller anpartsselskab.
B.
Fortolkning af bestemmelserne i den gældende dyrlægelov.
 Efter lovens § 7, stk. 1 og 5, skal en dyrlæge under sin gerning udvise  

 omhu og samvittighedsfuldhed, ligesom dyrlægen skal basere indberetninger,  

 attester og udtalelser på en omhyggelig undersøgelse af grundlaget herfor.
Dyrlægernes opmærksomhed henledes specielt på, at de oplysninger, der  

 gives på slagteattester om anvendelse af lægemidler, der kan medføre  

 restkoncentrationer, ikke alene omfatter en eventuel behandling af dyret  

 umiddelbart forud for udstedelse af slagteattesten, men også omfatter  

 eventuelle tidligere behandlinger.
Dyrlægen skal således ved at indhente  

 nødvendige anamnestiske oplysninger fra ejeren eller dennes repræsentant  

 sikre sig, at ejeren eller repræsentanten er klar over dette forhold, når  

 ejeren eller repræsentanten medunderskriver slagteattesten.
Undladelse af hos  

 ejeren eller repræsentanten at indhente de nødvendige anamnestiske  

 oplysninger er efter landbrugsministeriets opfattelse en overtrædelse af de  

 forannævnte bestemmelser i lovens § 7, stk. 1 og 5, og man vil søge dyrlægen  

 pålagt straf.
C.
Bekendtgørelse nr. 395 af 25. august 1972 om forbud mod antibiotika og  

 kemoterapeutika i kød og slagteaffald fra husdyr samt i mælk og æg.
 1. I bekendtgørelsens § 5, stk. 2, er som en  

 undtagelse fra det generelle forbud mod udlevering af antibiotika og  

 kemoterapeutika i præparater, der er beregnet til injektion gennem hud eller  

 slimhinder eller til indføring i yver eller bør, givet tilladelse til på  

 nærmere betingelser at udlevere injektionspræparater til behandling af svin  

 og pelsdyr.
 Det skal præciseres, at selv om det seneste besøg i besætningen har fundet  

 sted for mindre end en måned siden, så er det ikke uden nyt besøg i  

 besætningen tilladt at supplere besætningsejerens beholdninger af de i § 5,  

 stk. 2, omhandlede præparater.
Tilsvarende må landbrugsministeriet finde, at det er i strid med reglerne,  

 såfremt dyrlægen udlægger depoter af antibiotika og kemoterapeutika i de i §  

 5, stk. 1, omhandlede former på ejendomme til dyrlægens egen behandling af  

 dyr i ejendommens besætning, der konstateres syge i forbindelse med senere  

 besøg.
Der er derved stor risiko for, at besætningsejeren selv i strid med de  

 gældende regler anvender midlerne til behandling af dyr i besætningen.
 2. Opmærksomheden henledes på, at bestemmelserne i § 1  

 og § 5, stk. 2 og 3, skal sammenholdes med den almindelige regel om  

 udlevering i dyrlægelovens § 7 a, der ligeledes altid skal være overholdt.
 3. Man skal præcisere, at den i bekendtgørelsens § 7  

 omhandlede meddelelse om tilbageholdelsestid efter behandling med lægemidler  

 skal være besætningsejeren i hænde - også når der er tale om telefonrecepter  

 - senest samtidig med, at midlet skal anvendes.
D.
Bekendtgørelse om begrænsning i anvendelse af lægemidler til husdyr.
1. I § 3 er bestemt, at visse lægemidler kun må  

 anvendes af en dyrlæge personligt.
Heri ligger efter landbrugsministeriets  

 opfattelse, at de omhandlede lægemidler ikke må udleveres til en  

 besætningsejer, og såfremt dette finder sted, vil dyrlægen eventuelt kunne  

 blive tiltalt for medvirken, hvis besætningsejeren anvender midlet.
 2. Man skal henlede opmærksomheden på, at de i § 6  

 omhandlede meddelelser om tilbageholdelsestider ikke må anvendes ved  

 behandling med antibiotika eller kemoterapeutika, hvor der er fastsat særlige  

 krav til meddelelsens form.
