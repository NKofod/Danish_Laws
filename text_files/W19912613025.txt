En tv-reklame for Nutana Margarine, der indeholdt bemærkningen:  

 »Der findes en plantemargarine, der er lavet på planter - og kun på  

 planter.
Det synes Nutana en plantemargarine skal være.
Hvad synes du?»  

 blev af nævnet ikke anset for at være i strid med forbudet mod nedsættende  

 omtale af konkurrenters produkter i § 2, stk. 2, i markedsføringsloven.  

 Nævnet lagde vægt på, at reklamen alene indeholder et kortfattet, generelt  

 formuleret, positivt udsagn om plantemargarine lavet alene på planter.
Dette  

 udsagn udgør primært en anprisning af Nutanas eget produkt.
 Advokatfirmaet Frederik Madsen har, som advokat for Margarine Industri  

 Foreningen, ved skrivelse af 14. marts 1991 klaget til Radio- og  

 TV-Reklamenævnet over et reklameindslag for Nutana Margarine, udsendt i TV 2.
 Samtidig har klageren indgivet begæring om nedlæggelse af fogedforbud mod  

 den samlede reklamekampagne for Nutana Margarine til fogedretten.
Vedrørende den påklagede tv-reklame anfører klageren, at denne udgør en  

 overtrædelse af § 1 i bekendtgørelse om indholdet af reklameindslag, der  

 bringes i TV 2, ifølge hvilken reklameindslag skal være lovlige, sømmelige,  

 hæderlige og sandfærdige.
Klageren henviser i den forbindelse til  

 markedsføringsloven § 1 om handlinger der strider mod god markedsføringsskik  

 samt det specifikke forbud i samme lovs § 2 mod at anvende urigtige eller  

 vildledende angivelser, som er egnede til at påvirke efterspørgslen af varer,  

 hhv. er utilbørlige over for andre erhvervsdrivende.
 Supplerende henvises til levnedsmiddellovens § 23 og margarinelovens § 4,  

 der ligeledes indeholder regler om vildledende reklame, og  

 levnedsmiddellovens § 28, stk. 2, der indeholder et forbud mod i reklamer at  

 bringe angivelser, der er egnede til at vække eller udnytte angstfølelser hos  

 forbrugerne eller rejse tvivl om forsvarligheden af at anvende andre lignende  

 levnedsmidler.
Som begrundelse for sin påstand anfører klageren, at reklameindslagets  

 udsagn om, at »Der findes en plantemargarine, der er lavet på planter -  

 og kun på planter.
Det synes Nutana en plantemargarine skal være.
Hvad synes  

 du?» alene eller i hvert fald i sammenhæng med det trykte  

 reklamemateriales øvrige tekst giver forbrugeren det indtryk, at alle andre  

 plantemargariner end Nutanas markedsføres i strid med deres benævnelse  

 »plantemargarine« og således med indhold af animalske råvarer.  

 Dette er urigtigt.
 Klageren gør derfor gældende, at Nutanas markedsføring især på dette punkt  

 er et groft forsøg på at bringe forbrugerne i den vildfarelse, at de af  

 margarineforeningens medlemmer fremstillede plantemargariner er forfalskede  

 med animalske fedtstoffer.
 Med skrivelse af 19. marts 1991 er TV2 Reklame A/S blevet anmodet om en  

 udtalelse vedrørende klagen, herunder om lovligheden af det påklagede  

 reklameindslag.
TV2 Reklame anfører hertil i skrivelse af 22. marts 1991, at TV2 Reklame  

 har godkendt det påklagede reklameindslag uden bemærkninger.
TV2 Reklame har  

 opfattet reklamens udsagn som en anprisning af Nutanas eget produkt.
I en supplerende udtalelse af 15. marts 1991 afviser advokat A.
Munch  

 Lendal som advokat for Nutana, at tv-reklamen indeholder momenter eller  

 passager, der kan betragtes som værende ulovlige, usømmelige, uhæderlige  

 eller usandfærdige.
Det afvises således, at Nutanas salg og markedsføring af  

 de omhandlede margarineprodukter skulle være i strid med markedsføringslovens  

 regler, ligesom det afvises, at andre regler i særlovgivningen skulle være  

 overtrådt.
 Radio- og TV-Reklamenævnet har behandlet klagen og har truffet følgende  

 afgørelse:
 Nævnet finder ikke, at det påklagede reklameindslag er i strid med § 1 i  

 bekendtgørelse om indholdet af reklameindslag, der bringes i TV 2, jf.  

 markedsføringslovens §§ 1-2 om god markedsføringsskik og vildledende reklame,  

 og levnedsmiddellovens § 23 og § 28, stk. 2, samt margarinelovens § 4.
Nævnet finder således, at det påklagede reklameindslag, hvis hovedindhold  

 er den tidligere citerede bemærkning om, at »Der findes en  

 plantemargarine, der er lavet på planter - og kun på planter.
Det synes  

 Nutana en plantemargarine skal være.
Hvad synes du?», ikke kan anses for  

 vildledende eller i strid med god markedsføringsskik, eller i strid med de  

 påberåbte særlovsbestemmelser.
Nævnet har i den forbindelse lagt vægt på, at tv-reklamen alene indeholder  

 et kortfattet - og generelt formuleret - positivt udsagn om plantemargarine  

 lavet alene på planter.
I den forbindelse anbefales Nutana Margarine.  

 Udsagnet kan, dels på grund af sin generelle karakter, dels fordi udsagnets  

 primære formål må siges at være en anprisning af Nutanas produkt, ikke  

 opfattes som en sammenligning med, eller en nedsættende omtale af,  

 konkurrenters produkter.
Nævnet har ved sin afgørelse alene taget stilling til indholdet af det  

 påklagede tv-reklameindslag.
Det ligger derimod uden for nævnets kompetence  

 at tage stilling til indholdet af de øvrige elementer i Nutana Margarines  

 reklamekampagne, eller at inddrage dele heraf ved bedømmelsen af  

 tv-reklameindslaget.
 Nævnets afgørelse er enstemmig.
Efterflg. Østre Landsrets kendelse af 17. december 1991 i fogedforbudssag  

 om samme reklameindslag, der fastslår, at reklamen er i strid med de anførte  

 bestemmelser i markedsføringsloven.
Nævnet har med skrivelse af 21. februar  

 1992 taget Østre Landsrets afgørelse til efterretning.
