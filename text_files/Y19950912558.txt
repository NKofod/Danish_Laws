Udtalt, at der ikke i styrelsesloven er stillet formkrav til  

 borgmesterens indkaldelse af medlemmerne til kommunalbestyrelsesmøder.
Da  

 hvervet som kommunalbestyrelsesmedlem er et borgerligt ombud, og medlemmerne  

 har mødepligt, må der dog stilles forholdsvis strenge krav til indkaldelsen.  

 Indkaldelse kan ske mundtligt, men indkaldelsen skal tilgå alle medlemmerne  

 direkte.
Det må herudover kræves, at indkaldelsen er endelig.
Det vil således ikke være en lovlig indkaldelse, at borgmesteren på et  

 økonomiudvalgsmøde meddeler, at der eventuelt vil blive afholdt  

 kommunalbestyrelsesmøde en bestemt dag.
Endvidere bemærket, at  

 økonomiudvalgsmedlemmerne ikke vil være forpligtede til at videregive en  

 sådan meddelelse.
 Hvis medlemmer af kommunalbestyrelsen ikke har været lovligt indkaldt,  

 og medlemmerne ikke alligevel møder, vil det efter omstændighederne kunne  

 medføre, at de beslutninger, der træffes på mødet, bliver ugyldige.
Besvarelse af spørgsmål nr. 25 og 26 stillet af Folketingets  

 Kommunaludvalg til indenrigsministeren den 19. april 1995 (Alm. del - bilag  

 84) Spørgsmål 25:
»Hvilke regler gælder for lovlig indkaldelse af kommunalbestyrelsen?  

 Er det eksempelvis lovlig indkaldelse, at borgmesteren på økonomiudvalgets  

 møde meddeler, at der eventuelt vil blive afholdt et kommunalbestyrelsesmøde  

 en bestemt dag? Er økonomiudvalgsmedlemmerne i givet fald forpligtede til at  

 videregive denne oplysning?» Svar:
Efter den kommunale styrelseslovs § 30 indkalder formanden medlemmerne til  

 kommunalbestyrelsens møder.
Formanden skal indkalde til hvert enkelt møde,  

 uanset at der for de ordinære møder er en på forhånd fastlagt mødeplan.
 Ordinære møder skal bekendtgøres forud i den lokale presse efter  

 kommunalbestyrelsens bestemmelse, og ekstraordinære møder skal så vidt muligt  

 bekendtgøres forud for kommunens beboere, jf. styrelseslovens § 8, stk. 1, 3.  

 pkt., og stk. 2, 2. pkt.
Der er ikke i styrelsesloven stillet formkrav til borgmesterens  

 indkaldelse af medlemmerne til kommunalbestyrelsesmøder.
Da hvervet som  

 kommunalbestyrelsesmedlem er et borgerligt ombud, og medlemmerne har  

 mødepligt, må der dog stilles forholdsvis strenge krav til indkaldelsen.  

 Indkaldelse kan ske mundtligt, men indkaldelsen skal tilgå alle medlemmer  

 direkte.
Det må herudover kræves, at indkaldelsen er endelig.
Det vil således  

 ikke være en lovlig indkaldelse, at borgmesteren på et økonomiudvalgsmøde  

 meddeler, at der eventuelt vil blive afholdt kommunalbestyrelsesmøde en  

 bestemt dag.
Endvidere bemærkes, at økonomiudvalgsmedlemmerne ikke vil være  

 forpligtede til at videregive en sådan meddelelse.
 Spørgsmål 26:
»Hvilke regler gælder for telefonisk indkaldelse af medlemmer til et  

 kommunalbestyrelsesmøde? Hvilke konsekvenser har det for det pågældende mødes  

 afholdelse, at flere af medlemmerne ikke får denne besked?» Svar:
 For så vidt angår telefonisk indkaldelse af medlemmer til et  

 kommunalbestyrelsesmøde henvises til svaret på spørgsmål 25, hvoraf fremgår,  

 at der ikke gælder formkrav for indkaldelsen.
 Hvis medlemmer af kommunalbestyrelsen ikke har været lovligt indkaldt, jf.  

 besvarelsen af spørgsmål 25, og medlemmerne ikke alligevel møder, vil det  

 efter omstændighederne kunne medføre, at de beslutninger, der træffes på  

 mødet, bliver ugyldige.
