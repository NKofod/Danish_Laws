 Ankestyrelsen fandt, at der kunne ske modregning for  

 børnebidragsrestance i overskydende skat i henhold til børnetilskudslovens §  

 28, stk. 3, selvom der forelå en aftale om afdragsvis betaling af restancen,  

 og selvom aftalen var overholdt.
 Ankestyrelsen lagde til grund, at der ikke efter loven var  

 bestemmelser til hinder herfor.
 Ankestyrelsen fandt endvidere børnetilskudslovens § 28, stk. 3,  

 anvendelig også på bidrag, der var forfaldet før den 28. maj 1986, hvor  

 bestemmelsen trådte i kraft.
 REDEGØRELSE FOR SAGEN:
 M havde en børnebidragsrestance, som pr. 11. juni 1987 udgjorde 71.561,45  

 kr. for tiden indtil den 1. oktober 1987.
M havde indgået en aftale med det sociale udvalg om afvikling af restancen  

 med 1.300 kr. månedlig.
Denne aftale blev overholdt.
 Det sociale udvalg besluttede den 5. maj 1987 at modregne M's overskydende  

 skat fra 1986 på 7.086 kr. til yderligere afvikling af restancen.  

 Modregningen skete i henhold til § 28, stk. 3, i børnetilskudsloven.
M indbragte sagen for amtsankenævnet.
M's advokat gjorde overfor nævnet  

 gældende, at der ikke kunne modregnes i henhold til børnetilskudslovens § 28,  

 stk. 3, når der var indgået en aftale om betaling af et bestemt beløb, og  

 denne aftale overholdtes fra den bidragspligtiges side.
 Advokaten gjorde i anden række gældende, at der alene kunne foretages  

 modregning i overskydende skat for et beløb svarende til de børnebidrag, som  

 var udbetalt efter bestemmelsens ikrafttrædelsestidspunkt og frem til  

 modregningstidspunktet med fradrag af det beløb, som M i samme periode havde  

 indbetalt.
 AFGØRELSEN, DER KLAGES OVER:
 Amtsankenævnet fandt, at den modregning, det sociale udvalg havde  

 foretaget, var i overensstemmelse med de gældende regler herom i  

 børnetilskudslovens § 28, stk. 3.
 KLAGEN TIL ANKESTYRELSEN: Afgørelsen blev anket af M, der henviste til de  

 synspunkter, han havde gjort gældende over for amtsankenævnet.
 LOVGRUNDLAG: Børnetilskudslovens § 28, stk. 3, som pr. 1. juli 1987 er  

 afløst af lovens § 18, stk. 3.
Bestemmelsen i børnetilskudslovens § 28, stk. 3, blev indført ved lov nr.  

 250 af 22. maj 1986. Denne ændring af børnetilskudsloven skete ved § 1, nr.  

 1, i den nævnte lov af 22. maj 1986. I § 3 i den nævnte lov blev bestemt, at  

 loven trådte i kraft ved bekendtgørelsen i Lovtidende.
Endvidere blev bestemt  

 at reglerne i lovens § 1, nr. 1, ... om det offentliges indtræden i krav på  

 overskydende skat finder anvendelse på overskydende skat ..., der kommer til  

 udbetaling efter tidspunktet for denne lovs bekendtgørelse i Lovtidende.
I bemærkningerne til lovforslagets § 1, nr. 1, er anført: »Det er  

 imidlertid Socialministeriets opfattelse, at der bør indføres en direkte  

 lovhjemmel til at søge dækning for restancer af forskudsvis udlagte  

 børnebidrag i overskydende skat, og at reglen bør være parallel med den  

 foreslåede adgang til direkte fyldestgørelse i overskydende skat på  

 bistandslovens område.
Dette vil også lette de kommunale myndigheders arbejde  

 med inddrivelse af krav efter to forskellige love.« Loven blev bekendtgjort i Lovtidende den 28. maj 1986.
 ANKESTYRELSENS AFGØRELSE:
 Ankestyrelsen tiltræder, at den modregning i overskydende skat, som det  

 sociale udvalg har foretaget til delvis dækning af børnebidragsrestance, er i  

 overensstemmelse med gældende regler formuleret i børnetilskudslovens § 28,  

 stk. 3, nu § 18, stk. 3.
 Ankestyrelsen finder, at der kan modregnes i overskydende skat i henhold  

 til børnetilskudslovens § 28, stk. 3, selvom der foreligger en aftale om  

 afdragsvis betaling af bidragsrestance, og selvom aftalen er overholdt.  

 Styrelsen lægger her til grund, at der ikke efter loven er bestemmelser til  

 hinder herfor.
Ankestyrelsen finder endvidere børnetilskudslovens § 28, stk. 3,  

 anvendelig også på bidrag, der er forfaldet, før den nævnte lov om ændring af  

 bl.a. børnetilskudsloven er trådt i kraft.
Styrelsen henviser herved til § 1,  

 nr. 1, og til § 3, i den nævnte lov, samt til lovforslagets bemærkninger til  

 forslaget til § 1, nr. 1.
 Styrelsen henviser herunder til, at der i bemærkningerne udtrykkeligt  

 anføres, at der sigtes mod »en direkte lovhjemmel til at søge dækning  

 for restancer af forskudsvis udlagte børnebidrag i overskydende skat,  

 ...«.
 Ankestyrelsen stadfæster således afgørelsen fra amtsankenævnet.
