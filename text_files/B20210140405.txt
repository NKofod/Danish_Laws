Bekendtgørelse om ændring af bekendtgørelse om pligt til at sikre covid-19-test af tilrejsende arbejdskraft efter indrejse i Danmark § 1 I bekendtgørelse nr. 1143 af 4. juni 2021 om pligt til at sikre covid-19-test af tilrejsende arbejdskraft efter indrejse i Danmark, som ændret ved bekendtgørelse nr. 1234 af 10. juni 2021 og bekendtgørelse nr. 1319 af 18. juni 2021, foretages følgende ændringer:
 1. § 3, stk. 1, nr. 11, affattes således:
»11) Personer, der er vaccineret for covid-19, som har fast bopæl i et EU- eller Schengenland, OECD-land eller i et land, som på indrejsetidspunktet fremgik af bilag 1, jf. dog stk. 4.« 2. I § 3, stk. 1, indsættes som nr. 13:
»13) Personer, som kan dokumentere vaccination ved EUs digitale covidcertifikat, jf. dog stk. 4.« 3. § 3, stk. 4, affattes således:
»Stk. 4. Personer er alene omfattet af stk. 1, nr. 11, 12 og 13, hvis 1) vaccinen er godkendt af Det Europæiske Lægemiddelagentur (EMA), 2) der er gået mindst to uger fra gennemført vaccinationsforløb, 3) personen har gennemført vaccinationsforløbet inden for de seneste 8 måneder, og 4) personen ikke inden for 10 dage forud for indrejse har haft ophold (ikke transit) i regioner og lande, som på opholdstidspunktet fremgik af bilag 2 (røde regioner og lande).« § 2 Bekendtgørelsen træder i kraft den 26. juni 2021.
