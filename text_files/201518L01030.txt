Ændringsforslag stillet den 1. juni 2016 Ændringsforslag til 3. behandling af Forslag til lov om ændring af lov om arbejdsløshedsforsikring m.v., lov om en aktiv beskæftigelsesindsats og forskellige andre love og om ophævelse af lov om akutjob og jobpræmie til arbejdsgivere og lov om uddannelsesordning for ledige, som har opbrugt deres dagpengeret (Fleksibelt og indkomstbaseret dagpengesystem, månedsudbetaling af dagpenge m.v.) [af beskæftigelsesministeren (Jørn Neergaard Larsen)]:
Til § 1 Af beskæftigelsesministeren:
 1) Nr. 18 affattes således:
»18. I § 52 a, stk. 2, 1. pkt., og stk. 3 og 4, ændres »26 ugers sammenlagt ledighed« til: »962 timers dagpenge som fuldtidsforsikret og 780 timers dagpenge som deltidsforsikret, jf. § 55, stk. 1 og 2«.« [Præcisering af timetallet med dagpenge, således at bestemmelsen både beskriver timetal for fuldtids- og deltidsforsikrede] 2) Nr. 19 affattes således:
»19. I § 52 a, stk. 2, 1. pkt., ændres »104 ugers sammenlagt ledighed« til: »3.848 timers dagpenge som fuldtidsforsikret og 3.120 timers dagpenge som deltidsforsikret, jf. § 55, stk. 1«, og i 3. pkt. ændres »stk. 3 og 4« til: »stk. 7 og 8«.« [Korrektion af timetallet med dagpenge, så det svarer til 104 ugers sammenlagt ledighed for henholdsvis fuldtids- og deltidsforsikrede] 3) Nr. 21 affattes således:
»21. I § 52 e, 1. pkt., ændres »6 måneders sammenlagt ledighed« til: »962 timers dagpenge som fuldtidsforsikret og 780 timers dagpenge som deltidsforsikret, jf. § 55, stk. 1,«.« [Præcisering af timetallet med dagpenge, således at bestemmelsen beskriver timetal for både fuldtids- og deltidsforsikrede] Bemærkninger Til nr. 1-3 Der er i lovforslagets § 1, nr. 18 og 19, foreslået nærmere regler om, at bestemmelserne ændres, således at perioderne med henholdsvis »26 ugers sammenlagt ledighed« og »104 ugers sammenlagt ledighed« fremover opgøres i timer.
Der er endvidere i lovforslagets § 1, nr. 21, foreslået nærmere regler om, at bestemmelsen ændres, således at perioden »6 måneders sammenlagt ledighed« også opgøres i timer.
Ved de foreslåede ændringer blev der ikke taget højde for deltidsforsikrede ved omregningen fra uger og måneder til timer.
Desuden er der sket en fejl i omregningen af 104 ugers sammenlagt ledighed til timer.
Med ændringsforslagene foreslås det præciseret, at 24 ugers sammenlagt ledighed henholdsvis 104 ugers sammenlagt ledighed samt 6 måneders sammenlagt ledighed opgøres i timer i forhold til både fuldtids- og deltidsforsikrede.
Derudover er det præciseret, at 104 ugers sammenlagt ledighed for fuldtidsforsikrede i timer udgør 104 uger x 37 timer = 3.848 timer.
