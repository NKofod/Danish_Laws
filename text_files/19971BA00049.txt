Nr BSF 49 Forslag til folketingsbeslutning om kommunernes afgivelse af beretning om  

 miljøindsats og styrkelse af lokalt Agenda 21-arbejde (»Grønne kommuner  

 og amter«) Fremsat af Anni Svanholt (SF) Steen Gade (SF) Jes Lunde (SF) den 4. november 1997 Folketinget opfordrer regeringen til at udvide kommuners og amters  

 beretningspligt til at omfatte planer og resultater for lokalt Agenda  

 21-arbejde og grønne regnskaber.
Kommuner og amter forpligtes samtidig til at  

 inddrage borgerne, virksomhederne og interesseorganisationerne i et  

 samarbejde om udviklingen af målsætningerne for et bæredygtigt samfund samt i  

 en hørings- og samarbejdsproces ved offentliggørelsen af beretningen.
 Folketinget opfordrer endvidere regeringen til at udarbejde retningslinjer  

 for, hvad den årlige beretning fra kommuner og amter skal indeholde, og på  

 baggrund af beretningerne til at offentliggøre en samlet årsrapport om  

 kommunernes og amternes miljøindsats i en overskuelig og sammenlignelig form.  

 Retningslinjer og indhold aftales med Kommunernes Landsforening og  

 Amtsrådsforeningen i Danmark.
Bemærkninger til forslaget I 1992 vedtog FN's konference om miljø og udvikling en handlingsplan for  

 bæredygtig udvikling, Agenda 21. Agenda betyder dagsorden, og Agenda 21 er  

 den internationale betegnelse for »Dagsorden for det 21.  

 århundrede«.
 Med vedtagelsen af Agenda 21 blev det understreget, at de lokale  

 myndigheder i de forskellige lande senest i 1996 bør have indledt et  

 samarbejde med befolkningen og opnået enighed om en lokal Agenda 21 for  

 området, en dagsorden for det 21. århundrede, der går ud på, at lokale  

 myndigheder, befolkning og erhvervsliv sammen arbejder for en bæredygtig  

 udvikling.
 Danmark er sammen med de øvrige underskrivere af Agenda 21 dermed  

 forpligtet til at sikre gennemførelse af Agenda 21 ved hjælp af lokale  

 handlingsplaner, hvilket vil sige i amterne og kommunerne.
Et af verdens største miljøproblemer er belastningen fra energiforbruget  

 og især CO2-udslippet fra afbrænding af fossile brændsler.
Danmark har  

 besluttet at reducere CO2-udslippet med 20 pct. i år 2005, og ifølge  

 energiplan »Energi 21« sigtes der mod en halvering i 2030.  

 Derudover har Danmark forpligtet sig over for EU til at reducere  

 CO2-udslippet med 25 pct. inden 2010.
 Det går alt for langsomt med at få gennemført både de nationale og  

 internationale forpligtelser.
Danmark er gennem folketingsbeslutninger og internationale vedtagelser  

 forpligtet på en række vigtige områder, og skal disse mål nås og styrkes, er  

 det afgørende, at den lokale indsats styrkes og gøres synlig for borgerne.  

 Kommuner og amter er allerede gennem bekendtgørelse nr. 788 af 21. november  

 1986 om tilsynsberetninger forpligtet til årlige beretninger om tilsynet på  

 miljøbeskyttelsesområdet.
Denne forpligtelse foreslås udvidet til at omfatte  

 lokalt Agenda 21- arbejde, grønne regnskaber og de målsætninger, der kan  

 opstilles for et lokalområdes aktiviteter m.h.t. miljøbelastning,  

 ressourceforbrug og arealanvendelse.
Den reelle miljøindsats i kommunerne og  

 amterne skal bringes i overensstemmelse med planlovens formål om en  

 bæredygtig udvikling, der bl.a. særligt tilsigter inddragelse af  

 offentligheden.
Agenda 21 En del kommuner har erfaringer med Agenda 21, men som det fremgår af en  

 undersøgelse foretaget af Danmarks Naturfredningsforening, »Grønne  

 Realiteter i kommunerne 1996-98« (september 1997), er resultaterne og  

 indsatsen meget forskellig fra kommune til kommune, og det er kun tre  

 kommuner, der ifølge foreningen samlet kan kalde sig (mest) grøn kommune,  

 mens 25 er på vej.
Lokal Agenda 21 er en invitation til kommunen, borgerne,  

 erhvervslivet og interesseorganisationerne til at samarbejde om en udvikling,  

 der skal føre frem til et bæredygtigt lokalsamfund og dermed et bæredygtigt  

 samfund.
Det er helt afgørende for gennemførelsen af lokale Agenda 21-  

 aktiviteter, at den enkelte borger og virksomhed inddrages aktivt i  

 processen.
I den forbindelse er det også vigtigt, at de enkelte borgere og  

 aktører i lokalsamfundet får reel information og adgang til indflydelse.  

 Lokale Agenda 21-handlingsplaner er netop et redskab hertil, som alt for få  

 kommuner og amter har anvendt.
En forudsætning for, at Lokal Agenda 21 kommer  

 i gang, er naturligvis, at myndigheden tager initiativ til en handlingsplan  

 for Agenda 21, og at der samtidig afsættes ressourcer til Agenda 21-arbejdet.
Agenda 21 - Albertslund Kommune - et eksempel Som alle kommuner i Danmark skal Albertslund Kommune hvert år udarbejde en  

 beretning om tilsynsindsatsen på miljøbeskyttelsesområdet, dvs.  

 administration af og tilsyn med miljøbeskyttelsesloven, lov om  

 affaldsdepoter, vandforsyningsloven, vandløbsloven og lov om kemiske stoffer  

 og produkter.
Men Albertslund Kommune er gået videre og informerer bredere  

 end om tilsynsindsatsen.
Kommunens beretning anvendes også til at oplyse om  

 kommunens øvrige prioriteringer på miljøområdet og planerne for de følgende  

 år.
Albertslunds »Årsberetning for miljøindsatsen 1996« indeholder  

 således informationer om - affaldsregulativer, - miljøstyring, renere teknologi og grønne regnskaber for virksomheder i  

 kommunen, - miljøgodkendelser af listevirksomheder, - arbejdet i Erhvervslivets Miljøforum, som blev stiftet i 1995, - miljøgebyrer, - spildevand, - grundvandsbeskyttelse og drikkevand, - jordforureningsundersøgelser, - affaldsdepoter, - stop for pesticider og - årets tema: vandløbslovens bestemmelser om bræmmer.
Et af hjælpemidlerne til forandring er grønt regnskab.
For 1996 bestod det  

 for Albertslund Kommunes vedkommende af tre hæfter: grønt regnskab for  

 kommunens boliger og erhverv, et grønt regnskab for de kommunale bygninger og  

 den reviderede Agenda 21-plan med status og miljøtilstandsbeskrivelse.
Albertslund Kommune er en af de tre kommuner, der er længst fremme ifølge  

 undersøgelsen fra Danmarks Naturfredningsforening.
Kommunen er dermed et af  

 de få positive overordnede pejlepunkter for de øvrige kommuner (og amter) i  

 forhold til den lokale miljøindsats og inddragelse af borgerne.
En af  

 årsagerne til, at Albertslund er kommet så langt, er at man konkret har  

 prioriteret inddragelsen af borgerne højt.
Ifølge Albertslunds 1997-udgave af »Agenda 21« har kommunen fra  

 starten taget fat på at definere Albertslunds økologiske råderum, så det  

 kunne danne det kvantitative grundlag for fastsættelsen af målsætningerne for  

 ressource- og energiforbruget.
Det langsigtede mål for ressource- og  

 energiforbruget i Albertslund Kommune er, at det skal svare til Albertslunds  

 økologiske råderum.
Kommunen har derfor beregnet det økologiske råderum  

 tilnærmelsesvis i forhold til CO2-emissioner og vandforbrug.
Kommunen har  

 desuden fastlagt en række andre målsætninger på miljøområdet, og for at  

 opfylde disse er der afsat delmål, som danner udgangspunkt for en løbende  

 evaluering af, om de igangsatte initiativer er tilstrækkelig virkningsfulde.  

 Med et grønt regnskab - og løbende miljøevaluering af og offentlighed om  

 aktiviteter, budgetter, forbrug osv. - kan ressourceforbruget og  

 miljøbelastningen følges, og målsætninger, forslag og resultater vurderes og  

 debatteres i forhold til den lokale, nationale og globale målsætning.  

 Albertslund Kommune er et eksempel.
Det er klart, at kommunerne er  

 forskellige, og at metoderne til at nå målene vil være forskellige fra  

 kommune til kommune.
Grønne regnskaber Med grønne regnskaber er det muligt at følge udviklingen på energi- og  

 ressourceområdet, når status er opgjort og langsigtede mål og delmål er  

 fastlagt.
Hermed har alle mulighed for at se, i hvilket omfang lokalsamfundet  

 styrker eller svækker mulighederne for at nå de nationale og internationale  

 mål og forpligtelser, der er fastlagt.
Forslagsstillerne ønsker, at alle  

 kommuner og amter indgiver beretning om Agenda 21 indeholdende målsætninger  

 og grønne regnskaber.
EMAS-forordningen om miljøstyring åbner mulighed for,  

 at offentlige virksomheder kan lade sig EMAS-registrere, og EMAS-miljøstyring  

 kan derfor eventuelt også inddrages.
Grønne regnskaber - energi Amter og kommuner bør opstille langsigtede mål og delmål for reduktion af  

 CO2-udslippet, som mindst er i overensstemmelse med Danmarks målsætning.
Der er to centrale faktorer, som bestemmer CO2-udslippet og den generelle  

 forurening fra energiforbruget: energiforsyningens kvalitet og  

 energiforbrugets størrelse.
Hidtil har indsatsen i højere grad været  

 fokuseret på at gøre energiforsyningen bedre gennem øget anvendelse af  

 vedvarende energi, brændselskonvertering fra kul til gas og øget anvendelse  

 af kraftvarme; desuden er der en indsats for at gøre teknologien mere  

 energieffektiv.
Der har været for lidt fokus på at reducere energiforbruget,  

 især inden for trafiksektoren, industrien, handels- og servicesektoren og  

 aktiviteterne i den offentlige sektor, herunder offentlige indkøb.
 Amter og kommuner bør derfor hurtigt etablere et detaljeret overblik over  

 status, det vil sige det historiske og nuværende el-, varme-, brændsels- og  

 energiforbrug fordelt på de forskellige sektorer og funktioner i amtet og  

 kommunen.
Kommune og amt bør herefter vedtage en målsætning om, at det samlede  

 energiforbrug skal nedsættes, og ikke kun at energieffektiviteten skal  

 forbedres.
En øget effektivisering går let tabt som følge af øgede  

 aktiviteter og kan derfor ikke stå alene.
Sammen med en indsats for at sikre  

 en lavere CO2-emission per produceret energienhed (VE, renere brændsler,  

 kraftvarme osv.) vil denne målsætning bidrage troværdigt til, at kommunen og  

 amtet kan nå målet om en 20 pct. reduktion i CO2-emissionen i 2005 og 25 pct.  

 reduktion i 2010 og på længere sigt på et niveau, der svarer til det  

 økologiske råderum.
Det er vigtigt, at der fastsættes objektive og helst kvantitative mål for  

 energibesparelserne, da målsætninger driver aktiviteterne fremad.
Det er også  

 meget vigtigt, at analysen af energisparepotentialet opdeles i  

 adfærdsbesparelser - rumtemperaturer m.m. - og tekniske besparelser - bedre  

 isolering og udskiftning af døre og vinduer.
Målsætningen skal beskrives i  

 delmål for de forskellige sektorer.
Beretningens indhold Forslagsstillerne ønsker ikke på forhånd at fastlægge det nøjagtige  

 indhold for beretningerne fra amter og kommuner, men ønsker at pege på,  

 hvilke emner der kan indgå:
1) Miljøtilsyn, miljøgebyrer, forebyggende miljøarbejde (miljøstyring og  

 renere teknologi) 2) Energiforbrug, energikilder og CO2-emission 3) Affaldsområdet (minimering, genbrug m.m.) 4) Grundvandsbeskyttelse og øget grundvandsdannelse (jordforurening,  

 affaldsdepoter, pesticider) 5) Miljøhandlingsplan på trafikområdet (støj, begrænsning m.m.) 6) Spildevand (opsporing og eliminering af miljøfremmede stoffer,  

 kloakrenovering osv.) 7) Agenda 21 og inddragelse af borgere, erhverv og  

 interesseorganisationer.
 Beretningen bør foreligge i en form, så oplysningerne kan indgå i en  

 sammenlignelig sammenfatning.
Skriftlig fremsættelse Anni Svanholt (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kommunernes afgivelse af beretning  

 om miljøindsats og styrkelse af lokalt Agenda 21-arbejde (»Grønne  

 kommuner og amter«).
(Beslutningsforslag nr.
B 49).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
