Nr BTL 22 Betænkning over Forslag til lov om forbud mod ophold i bestemte ejendomme  

  

 Nr L 22 1996-97, 1. samling Afgivet af Retsudvalget Afgivet: 19961008 Udvalget har behandlet lovforslaget i nogle møder og har herunder stillet spørgsmål til justitsministeren og statsministeren, som disse har besvaret skriftligt og mundtligt.
Nogle af udvalgets spørgsmål og justitsministerens svar herpå er optrykt som bilag til betænkningen.
 Endvidere har udvalget modtaget skriftlige og mundtlige henvendelser fra:
Det Danske Center for Menneskerettigheder, Grundejerforeningen Sønderlund, I/S Sønderlundsparken, repræsentanter for, Initiativgruppen mod Rockerborgen i Polensgade, Landsbyforeningerne i Ringsted Kommune, Meyersahm, Krister, Karlslunde, Titanparken, afdelingsbestyrelsen og Tudvad, Peter.
 Udvalget har endvidere afholdt en høring, hvor en række sagkyndige svarede  

 på spørgsmål fra udvalget om lovforslaget.
 Der er af justitsministeren stillet ændringsforslag, hvorom henvises til  

 de ledsagende bemærkninger.
Et flertal (udvalget med undtagelse af Enhedslistens medlem) ønsker at  

 understrege, at hensigten med det foreliggende lovforslag er at yde  

 beskyttelse til og dermed øge trygheden hos de borgere, som bor i kvarterer,  

 hvor der er placeret rockertilholdssteder.
Forslaget er derimod ikke et led i  

 den egentlige bekæmpelse af rockerkriminalitet.
Til dette formål kræves andre  

 midler.
I denne forbindelse har flertallet noteret sig justitsministerens  

 tilsagn om, at han vil tage drøftelser med Folketingets partier om de  

 kommende initiativer, som på et senere tidspunkt vil komme til behandling i  

 Folketinget.
 Flertallet har noteret sig de svar, som blev afgivet af eksperterne på den  

 nævnte høring, herunder at det store flertal af eksperterne gav udtryk for,  

 at som lovforslaget er udformet, er det ikke i strid med nogen bestemmelse i  

 grundloven, i de menneskerettighedskonventioner, som Danmark er tilknyttet,  

 eller i væsentlige retsprincipper.
 Høringen gav anledning til nøje overvejelse i udvalget og en række  

 ændringsforslag, som nu er stillet af justitsministeren.
Udvalget har drøftet spørgsmålet om klageadgang, herunder også det svar,  

 som blev givet på høringen, at man kan tænke sig, at loven muligvis bliver  

 administreret på en måde, som kan give problemer i forhold til grundloven.
I  

 den forbindelse har flertallet noteret sig, at det også blev understreget, at  

 det, såfremt sådanne problemer måtte opstå, må være domstolenes opgave at  

 håndtere dem.
 Justitsministeren har i forbindelse med drøftelser om klageadgang oplyst,  

 at den person, over for hvem der udstedes et individuelt forbud, har flere  

 midler til sin rådighed med henblik på at få prøvet, om forbudet er gyldigt.
Den pågældende kan efter reglerne om administrativ rekurs påklage  

 afgørelsen til Justitsministeriet.
Giver Justitsministeriet ikke den  

 pågældende medhold, kan spørgsmålet om forbudets gyldighed indbringes for  

 Folketingets Ombudsmand.
 Den pågældende vil også kunne få prøvet spørgsmålet om forbudets gyldighed  

 af domstolene, jf. grundlovens § 63. En sag mod Justitsministeriet vedrørende  

 forbudets gyldighed skal anlægges ved landsretten, medmindre parterne  

 vedtager, at sagen behandles ved byretten, jf. retsplejelovens § 225.
 Flertallet har i denne forbindelse noteret sig justitsministerens tilsagn  

 om, at man i nogle sager, der er egnede til mere generelt at belyse lovens  

 anvendelsesområde m.v., vil være indstillet på at give fri proces til  

 domstolsprøvelse, selv om den person, forbudet er udstedt over for, ikke  

 opfylder de økonomiske betingelser for fri proces, jf. retsplejelovens § 331  

 om fri proces bl.a. i sager af principiel karakter eller af almindelig  

 offentlig interesse.
 Spørgsmålet om forbudets gyldighed kan endvidere prøves i forbindelse med  

 en straffesag vedrørende overtrædelse af forbudet.
 En del af flertallet (Venstres, Det Konservative Folkepartis,  

 Fremskridtspartiets og Dansk Folkepartis medlemmer af udvalget) ønsker at  

 understrege, at dette lovforslag alene hjælper de beboere, som bor eller  

 opholder sig i nærheden af rockertilholdssteder, men på ingen måde tager fat  

 i det afgørende spørgsmål om bekæmpelse af rockernes omfattende og  

 hensynsløse kriminalitet.
 Flertallet ønsker derfor at understrege, at en effektiv bekæmpelse af  

 rockernes og andres alvorlige kriminalitet bl.a. kræver, at  

 beslutningsforslagene B 10 (forslag til folketingsbeslutning om bekæmpelse af  

 organiseret kriminalitet og rockerkriminalitet) (af Helge Adam Møller (KF) og  

 Birthe Rønn Hornbech (V) m.fl.), hvis indhold første gang blev drøftet i  

 Folketinget den 15. maj 1995 (F 45), og B 11 (forslag til  

 folketingsbeslutning om en mere effektiv afsoning i fængsler og arresthuse og  

 oprettelse af fængsler for stærke fanger) (af Birthe Rønn Hornbech (V) og  

 Helge Adam Møller (KF) m.fl.) straks vedtages.
 Et mindretal inden for denne del af flertallet (Det Konservative  

 Folkepartis og Dansk Folkepartis medlemmer af udvalget) finder endvidere, at  

 justitsministeren nu, som øverst ansvarlig for anklagemyndigheden, bør  

 anvende grundlovens § 78 til at forbyde/opløse de to rockerorganisationer  

 Hells Angels og Bandidos.
At disse to foreninger/organisationer »virker ved eller søger at nå  

 deres mål ved vold«, fremgår klart af justitsministerens egne  

 bemærkninger til lovforslaget.
Her fastslås det, at der i øjeblikket føres en  

 rockerkrig mellem Hells Angels og Bandidos.
Det anføres endvidere, at disse foreninger/organisationer i deres  

 indbyrdes krig anvender raketter, automatvåben og bomber.
Endelig anføres  

 det, at de allerede har begået drab og adskillige drabsforsøg.
 Når dette sammenholdes med foreningernes tidligere kriminelle aktiviteter,  

 herunder de talrige voldsdomme, som de enkelte medlemmer er idømt, forekommer  

 det mindretallet at være helt evident, at det er justitsministerens ret og  

 pligt at anvende grundlovens § 78 over for Hells Angels og Bandidos.
 Herefter indstiller et flertal (Socialdemokratiets, Det  

 Konservative Folkepartis, Det Radikale Ventres, Fremskridtspartiets,  

 Centrum-Demokraternes og Dansk Folkepartis medlemmer af udvalget)  

 lovforslaget til vedtagelse med de af justitsministeren stillede  

 ændringsforslag.
Et mindretal inden for flertallet (Fremskridtspartiets medlem af udvalget)  

 tilføjer: Regeringen skal ikke have utak for dette lovforslag.
Det er  

 imidlertid utroligt, at regeringen og regeringspartierne først kan drives til  

 handling, når rockerkrigen har udviklet sig til regulære kampe med brug af  

 tunge militære våben.
Hvis regeringen for år tilbage havde medvirket til at  

 få givet politi og anklagemyndighed de fornødne lovhjemler, så kunne man  

 måske have undgået en række af de voldsomme oplevelser med bombesprængninger,  

 raketangreb m.v., som rockerkrigen har betydet på det seneste.
Alt for længe  

 har regeringen været optaget af at snakke uden om, når der i den offentlige  

 debat er blevet krævet handling, og når oppositionspartier har fremsat  

 forslag.
Rockerne har drevet gæk med myndighederne gennem systematisk at klage over  

 politiets handlinger over for rockerne.
Rockerne har i flere kommuner fået  

 lokaler stillet til rådighed, finansieret af skatteyderne.
Rockerne har  

 udnyttet det forhold, at regeringen ikke har udvist tilstrækkelig handlekraft  

 og mod til at få rockernes kriminelle fremfærd bremset.
Rockerne har  

 finansieret deres virke af økonomiske midler, hvis baggrund  

 skattemyndighederne ikke tilstrækkeligt håndfast har søgt afdækket.
Rockerne  

 har i deres bygninger haft en adfærd, som ville være blevet stoppet af  

 myndighederne, såfremt det havde været en smedemesters eller en  

 automekanikers værk.
Folketingets flertal og regeringen bærer derfor et tungt  

 ansvar for, at Danmark gennem det seneste halve år har oplevet en rockerkrig.  

 Det er i den forbindelse alene held og tilfældigheder, som har forhindret død  

 eller lemlæstelse af andre borgere.
Bilbomber på parkeringspladser og brug af  

 tunge militære våben kunne meget let have kostet mange borgere livet eller  

 lemlæstelse.
Regeringens lovforslag vil ikke bringe rockerkrigen til afslutning.
Nu  

 gives politiet blot et redskab til at forhindre samling af rockere i bestemte  

 bygninger eller på pladser med henblik på at beskytte andre borgere mod at  

 blive indblandet i rockernes krigshandlinger.
Loven må følges op af andre  

 redskaber til politi og anklagemyndighed, således at en regulær opløsning af  

 rockergrupperne kan finde sted og således, at deres kriminelle adfærd kan  

 bringes til ophør.
Fremskridtspartiet er i den forbindelse indstillet på at  

 støtte alle gode forslag i retning af at få rockernes virke standset.
Dette lovforslag kan give anledning til problemer, hvis lovlydige borgere  

 ved uheld eller sløsethed hos politiet kommer til at blive berørt uden grund.  

 I den forbindelse er Fremskridtspartiet tilfreds med, at der ved  

 ændringsforslag sker en indskrænkning af lovens virkeområde.  

 Fremskridtspartiet er også tilfreds med, at det i betænkningen bliver  

 fastslået, at borgere, som ubegrundet rammes af loven, kan få deres sag  

 prøvet.
Fremskridtspartiet havde gerne set en hurtigere og mere direkte  

 prøvning ved domstolene, men har forstået, at rockerne og deres advokater vil  

 kunne misbruge en sådan adgang og overfylde systemet med sager og klager.
Det  

 lægges derfor i hænderne på Justitsministeriet at værne om de borgere, som  

 uberettiget måtte blive involveret.
 En række spørgsmål og svar er ønsket optrykt som bilag til betænkningen.  

 Heri er der svar fra justitsministeren, som lægger en klar ansvarsplacering  

 af lovens administration på justitsministerens skuldre.
 Fremskridtspartiet håber, dette lille bidrag kan være med til at få taget  

 toppen af rockerkrigen, og at et flertal i Folketinget vil være indstillet på  

 gennem yderligere lovgivning at medvirke til at få rockerkrigen standset  

 definitivt.
 Et mindretal (Venstres medlemmer af udvalget) vil redegøre for sin  

 stilling til lovforslaget ved 3. behandling, men vil stemme for de stillede  

 ændringsforslag.
Et andet mindretal (Socialistisk Folkepartis medlem af udvalget)  

 vil redegøre for sin stilling til lovforslaget ved 3. behandling, men vil  

 stemme for de stillede ændringsforslag og tilføjer: »Den store nordiske  

 rockerkrig« er over os.
Det kaldes den, og det giver jo et klart signal  

 om, at den har eksisteret i lang tid.
I for lang tid.
Alligevel har man fra  

 regeringens side ikke taget den alvorligt nok til at sikre tid til den  

 seriøse samtale, der er en absolut nødvendig forudsætning for at nå frem til  

 brugbare initiativer til at bringe krigen til ophør.
 I stedet har den involveret almindelige menneskers dagligdag og udsat dem  

 for fare, ja endog livsfare.
 Regeringen valgte at præsentere Folketinget for et hastigt udarbejdet  

 lovforslag, som på mange måder viste sig at være mangelfuldt.
Denne mangelfuldhed kom tydeligt frem på en høring afholdt på Socialistisk  

 Folkepartis initiativ.
Justitsministeren skal dog have ros for, at  

 reaktionerne fra høringen nu for en stor dels vedkommende er omsat til  

 ændringsforslag.
Mindretallet vil dog gerne understrege, at selv om ændringsforslagene  

 imødekommer store dele af indvendingerne, så er der stadig den bekymring, som  

 også flere eksperter gav udtryk for, at selve administrationen af loven kan  

 give anledning til konflikter med grundloven, den europæiske  

 menneskerettighedskonvention og almindelige retsprincipper.
Den slags  

 konflikter er ubærlige for Danmark, der gerne vil fremstå som et land, der  

 altid forsvarer disse grundlæggende rettigheder.
Samtidig kan konflikterne  

 flytte blikket væk fra et dybt alvorligt ønske om at undgå, at  

 panserværnsraketter flyver om ørene på almindelige mennesker, idet flere  

 debattører vil bruge al opmærksomheden på disse bekymringer.
Mindretallet  

 finder det derfor uforståeligt, at justitsministeren ikke foretrækker at  

 udarbejde modeller for en reel domstolskontrol af lovens anvendelse.
Ministerens indvending er, at systemet vil sande til på grund af  

 individuelle klager over forbud, en indvending, som mindretallet kan have en  

 vis forståelse for.
Mindretallet mener dog, at det burde være muligt at finde  

 frem til former, der kan imødekomme ønsket om domstolskontrol, ihvertfald med  

 den kollektive forbudsbestemmelse i § 1, stk. 2, uden at der bliver tale om  

 et stort antal sager som ren chikane.
På den anden side er mindretallet opmærksom på, at en intensiv  

 domstolskontrol vil udelukke ombudsmanden fra at kontrollere politiets brug  

 af loven.
Mindretallet vil derfor inden 2. behandling af lovforslaget søge  

 opklaret, hvorledes man kan sikre en reel behandling af klagesager gennem  

 Justitsministeriet og udtalelser fra Folketingets Ombudsmand, som ikke  

 tidsmæssigt gør en klage illusorisk.
Sidst men ikke mindst ønsker mindretallet at fastslå, at dette lovforslag  

 ikke standser yderligere »krig«.
Og forslaget kan på ingen måde stå  

 alene, hvis man skal standse den kriminalitet, der eksisterer i de  

 involverede grupperinger.
Hertil kræves, at man finder fremtil  

 mæglings-/konfliktløsningsmodeller, som bl.a. er foreslået af beboergruppen i  

 Polensgade i København, men det har underligt nok ikke været et ønske hos  

 udvalgets flertal.
Også andre tiltag er nødvendige.
F.eks. en skærpelse af straffen for  

 ulovlig våbenbesiddelse og lettere adgang til brug af planlovgivningen og  

 miljølovgivningen (burde en »rockerborg« ikke kunne sammenlignes  

 med farlige virksomheder, der skal have godkendelse, før de kan etableres?).
Mindretallet stiller sig derfor uforstående over for regeringens afvisning  

 af en grundig og alsidig behandling af de forslag, der er bebudet om  

 rockerkriminalitet, før de bliver fremsat i Folketinget.
Men det er stadig  

 mindretallets håb, at Retsudvalget vil give sig god tid til en omhyggelig  

 udvalgsbehandling af de bebudede forslag, blandt andet ved at benytte de gode  

 erfaringer fra den nyligt overståede høring til at afholde en tilsvarende om  

 de kommende forslag.
 Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling, vil stemme for  

 ændringsforslag nr. 2 og 3 og vil redegøre for sin stilling til  

 ændringsforslag nr. 1 ved lovforslagets 2. behandling.
Enhedslisten finder det grundlæggende forkert, at der indføres et princip,  

 som bygger på, at der gribes ind over for den part, der udsættes for truslen  

 om et angreb, og ikke over for den, som formodes at ville gennemføre  

 angrebet.
Dette er en principiel opfattelse, uanset hvad man i øvrigt mener  

 om de stridende rockergrupper og deres adfærd.
I den konkrete lovtekst er de to parter ganske vist specificeret og  

 karakteriseret således, at netop denne lov tager sigte på kun at blive brugt  

 i sager om vold mellem rockergrupper.
Men efter Enhedslistens opfattelse er  

 det principielt forkert og dybt kritisabelt at indføre et sådant princip, som  

 konkret lovgivning så bygges op over.
Enhedslisten ønsker ikke at medvirke til, at dette princip indføres, da  

 det efter partiets opfattelse vil få retssikkerhedsmæssigt meget  

 problematiske virkninger på længere sigt, og fordi en vedtagelse af dette  

 princip vil skabe grundlag for en præcedens, som partiet ikke ønsker skal  

 være gældende.
Desuden opfatter Enhedslisten lovinitiativet som en særlov,  

 hvor der gives politiet ret vide beføjelser til at fortolke, hvem der er  

 omfattet.
Dette svækker en fundamental retssikkerhed, som Enhedslisten ikke  

 ønsker undergravet ved en sådan særlovgivning.
Der skal ikke herske tvivl om, at Enhedslisten deler den afsky over  

 rockernes adfærd, som naboer og andre, der har direkte kendskab til disse  

 grupper, har givet udtryk for.
Men Enhedslisten tror ganske enkelt ikke på,  

 at forslaget vil have den ønskede virkning.
Forslaget sigter på at skabe  

 tryghed for naboerne til rockerborgene ved at tømme disse for mulige  

 angrebsmål.
Selv om det måske skaber tryghed for de umiddelbare naboer  

 omkring de nuværende borge, så vil en sådan tømning blot føre til, at der  

 opstår andre mål for angreb for eksempel der, hvor rockerne bor privat.
Og  

 naboerne disse steder kan derfor med rette kræve samme tryghed som naboerne  

 til rockerborgene, hvilket næppe - antallet af rockere og deres tilhængere  

 taget i betragtning - er muligt at etablere.
Derfor er dette lovforslag ikke bare ubrugeligt i praksis, men det er at  

 stikke befolkningen blår i øjnene at foregive, at der nu er gjort noget  

 effektivt for at beskytte uskyldige borgere.
Det vil denne lov efter  

 Enhedslistens opfattelse på ingen måde bidrage til.
 I modsætning til hvad der må antages at være hensigten - nemlig at indlede  

 en udvikling, hvor konflikten mellem rockerne indbyrdes reduceres og måske  

 endda helt fjernes - frygter Enhedslisten, at dette lovforslag vil bidrage  

 til ikke bare at fastholde modsætningerne mellem de stridende, men at det  

 også kan bidrage til, at konflikterne vil inddrage helt nye grupper og  

 udsætte disse, herunder også politiets personale, for fare på en måde, som  

 vil kunne optrappe konflikten og ikke det modsatte.
 Herudover er Enhedslisten imod lovforslaget, fordi det i sin nuværende  

 form ikke indeholder muligheden for at få de tilhold, som politiet skønner  

 skal uddeles til bestemte personer, automatisk prøvet ved domstolene.  

 Enhedslisten finder, at det er en uhyre farlig udvikling, at der tildeles  

 statens magtapparat sådanne beføjelser - ikke mindst når straffen for  

 overtrædelse er så stor, som tilfældet er - uden at der i loven et indbygget  

 en kontrol med denne magtudøvelse i form af domstolsprøvning.
I den forbindelse finder Enhedslisten, at de overvejelser, som  

 Advokatrådets repræsentant på høringen i Folketinget den 7. oktober 1996,  

 advokat Thomas Rørdam, gjorde sig om domstolsprøvelse af tilholdene, er  

 vigtige.
Han sagde: »..(det er) helt åbenbart, at initiativet har en  

 sådan karakter, at det ikke er tilfredsstillende, at det er politiet med  

 adgang til klage til Justitsministeriet, der alene skal kunne afgøre det her.  

 Her skal der være en adgang til domstolsprøvelse, så domstolene kan vurdere,  

 om betingelserne er opfyldt, og det kan gøres udmærket på en let og smertefri  

 måde ved en prøvelse, som man kender inden for alle mulige andre områder,  

 hvor man skal prøve forskellige straffeprocessuelle indgreb«.
Endvidere finder Enhedslisten, at hele lovens tilblivelse har været præget  

 af forjagethed og lovsjusk.
Alene det ret grundlæggende ændringsforslag, der  

 fører afgrænsningen af lovens anvendelsesområde fra bemærkningerne ind i  

 lovteksten, vidner om en uafklarethed fra regeringens side, der ikke svarer  

 til det tempo, hvormed loven forceres igennem.
Ændringsforslag Af justitsministeren, tiltrådt af et flertal (udvalget med  

 undtagelse af EL):
 Til § 1 1) Efter stk. 2 indsættes som nyt stykke:
»Stk. 3. Stk. 1 og 2 kan kun anvendes, såfremt det angreb,  

 der er risiko for, må antages at være led i et gensidigt opgør mellem grupper  

 af personer, hvor der på begge sider anvendes voldelige midler, herunder  

 skydevåben og sprængstoffer.« Stk. 3 og 4 bliver herefter stk. 4 og 5.
 Af justitsministeren, tiltrådt af udvalget:
 Til § 2 2) Paragraffen affattes således:
»§ 2. Forsætlig overtrædelse af forbud udstedt i medfør af §  

 1, stk. 1 og 2, straffes med fængsel indtil 2 år.« Til § 4 3) Paragraffen affattes således:
»§ 4. Forslag om revision af loven fremsættes for Folketinget  

 i folketingsåret 1997-98.« Bemærkninger Til nr. 1 Med ændringsforslaget præciseres lovens anvendelsesområde i  

 selve lovteksten.
 Som de faktiske forhold er i dag, er anvendelsesområdet for de foreslåede  

 regler begrænset til medlemmer af rockergrupper eller personer med  

 tilknytning hertil.
 Skulle andre grupper begynde at bekæmpe hinanden på den samme voldsomme  

 måde, vil reglerne også kunne finde anvendelse over for disse grupper.
Reglerne vil derimod ikke kunne anvendes i forhold til f.eks. foreninger  

 eller grupper, der ikke selv må antages at bruge voldelige midler.
Dette  

 gælder, selv om det må befrygtes, at andre grupper vil forsøge med voldelige  

 midler at angribe den pågældende forening eller gruppe.
I disse tilfælde er  

 der ikke tale om et »gensidigt opgør«.
 Til nr. 2 Ændringsforslaget går ud på, at kun forsætlig og ikke uagtsom  

 overtrædelse af loven er strafbar.
 Til nr. 3 Med ændringsforslaget fremrykkes tidspunktet for forslag om  

 revision af loven til folketingsåret 1997-98.
 I forbindelse med forslaget om revision af loven vil Justitsministeriet  

 give en redegørelse for erfaringerne med og anvendelse af loven i praksis.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Helge Bo Jensen (EL) Arne Melchior (CD) Birthe Rønn Hornbech  

 (V) Inge Dahl-Sørensen (V) Svend Aage Jensby (V) Erling Oxdam (V) Helge Adam  

 Møller (KF) John Vinther (KF) Pia Kjærsgaard (DF) Kim Behnke (FP) Bilag Nogle af udvalgets spørgsmål til justitsministeren og dennes svar herpå Spørgsmål nr. 1:
Af bemærkningerne til lovforslaget, side 2, 2. spalte, under pkt. 2.1. og  

 af fremsættelsen fremgår, at loven, således som forholdene er i dag, alene  

 kan finde anvendelse over for rockergrupper og personer med tilknytning  

 hertil.
Hvorfor fremgår det da ikke direkte af lovteksten? Svar:
 Når betegnelsen rocker ikke er nævnt i selve lovteksten til afgrænsning af  

 lovens anvendelsesområde, skyldes det navnlig, at den foreslåede lov ikke er  

 begrænset til rockergrupper og personer med tilknytning hertil.
 Som det fremgår af lovforslagets bemærkninger (pkt. 2.1. og 4.2.), vil  

 loven også kunne anvendes over for andre persongrupper, såfremt de pågældede  

 grupper på samme måde som rockergrupperne må antages at være involveret i  

 indbyrdes (gensidigt) opgør, hvor der på begge sider anvendes våben,  

 sprængstoffer m.v., der er til fare for naboer og andre, der færdes i  

 nærheden af de pågældende ejendomme.
 En sådan situation foreligger ikke i dag for andre gruppers vedkommende.  

 Men skulle andre grupper begynde at bekæmpe hinanden på den samme voldsomme  

 måde, vil reglerne også kunne anvendes over for sådanne andre grupper.
 Der henvises i øvrigt til besvarelsen af spørgsmål nr. 2.
 Spørgsmål nr. 2:
Hvad i den foreslåede lovtekst forhindrer, at loven også bliver brugt til  

 at rydde andre miljøer m.v., hvori anvendelsen af vold er kendt, eksempelvis  

 autonome miljøer, nazistgrupper, der angribes af autonome, og situationer med  

 konfrontationer på Christiania og sammenstød mellem kurdere og tyrkere?  

 Hvordan skal de udøvende myndigheder afgrænse indsatsen til kun at omfatte  

 rockermiljøet, når det ikke fremgår af lovteksten? Svar:
 I de almindelige bemærkninger til lovforslaget er det under pkt. 2.1. og  

 4.1. anført, at anvendelsesområdet for de foreslåede regler, således som  

 forholdene er i dag, er begrænset til medlemmer af rockergrupper og personer  

 med tilknytning hertil.
 Over for andre persongrupper vil reglerne kun kunne bringes i anvendelse,  

 såfremt de pågældende grupper på samme måde som rockergrupperne må antages at  

 være involveret i indbyrdes (gensidigt) opgør, hvor der på begge sider  

 anvendes våben, sprængstoffer m.v., der er til fare for naboer og andre, der  

 færdes i nærheden af de pågældende ejendomme.
 Det er udtrykkeligt anført, at reglerne ikke vil kunne anvendes i forhold  

 til f.eks. foreninger eller grupper, selv om det må befrygtes, at andre  

 grupper vil forsøge med voldelige midler at forhindre afholdelsen af den  

 pågældende forenings eller gruppes aktiviteter.
Lovens regler vil af politiet og Justitsministeriet blive administreret i  

 overensstemmelse hermed.
Justitsministeriet finder ikke, at det vil være  

 påkrævet med en udtrykkelig bestemmelse herom i selve lovteksten.
Det bemærkes i den forbindelse, at loven ikke indebærer et forbud, som de  

 pågældende uden videre skal efterkomme.
Der er tale om at give politiet  

 hjemmel til at udstede forbud.
Der er derfor ikke på samme måde, som hvis der  

 var tale om et forbud, der umiddelbart fulgte af selve loven, behov for at  

 angive den nævnte begrænsning for lovens anvendelsesområde i selve  

 lovteksten.
 Spørgsmål nr. 3:
Hvis der foretages anmeldelse fra en borger om uroligheder, kriminalitet,  

 vold m.v. fra et af de under foregående spørgsmål nævnte miljøer, hvordan kan  

 politimyndigheden da afslå at anvende denne lov? Svar:
 Politiet kan kun anvende loven under de betingelser, der er nævnt under  

 besvarelsen af spørgsmål nr. 1 og 2 og beskrevet i lovforslagets  

 bemærkninger.
 Spørgsmål nr. 9:
Hvilke garantier kan ministeren give for, at loven ikke vil blive  

 (mis)brugt mod andre befolkningsgrupper end rockere? Svar:
 Justitsministeriet vil sikre, at loven kun vil blive anvendt i tilfælde,  

 der er beskrevet i lovforslagets bemærkninger og besvarelsen af spørgsmål nr.  

 1-3.
 Spørgsmål nr. 34:
Er det retssikkerhedsmæssigt forsvarligt, at ofrene for et angreb bliver  

 kriminaliseret og bortvist fra deres ejendom? Svar:
 Når der foreligger en overhængende fare for sprængning, kan der for at  

 beskytte menneskers liv og helbred i henhold til den gældende lovgivning  

 foretages evakuering og afspærring af området.
 Det foreliggende lovforslag har til formål at skabe mulighed for, at der  

 kan gribes ind i fareafværgende øjemed, selv om faren ikke er overhængende.
Udgangspunktet er selvsagt, at indsatsen i første række må rettes mod de  

 mulige gerningsmænd til sådanne angreb.
Der henvises herom til de almindelige  

 bemærkninger til lovforslaget, pkt. 1.
 Selv med en meget omfattende politiindsats har det imidlertid ikke været  

 muligt at fjerne risikoen for angreb.
 Det retspolitiske spørgsmål er derfor, om man skal acceptere dette, eller  

 om der kan gøres noget andet, for at der her og nu kan gribes mere effektivt  

 ind for at beskytte befolkningen mod at blive ofre i forbindelse med  

 alvorlige og farlige angreb på de ejendomme, hvor rockerne holder til.
 Besvarelsen af dette spørgsmål beror bl.a. på en afvejning af hensynet til  

 de mulige modtagere af opholdsforbud over for hensynet til beskyttelsen af  

 udenforstående, herunder navnlig dem, der bor og færdes i nærheden af  

 tilholdsstederne.
 Som det fremgår af besvarelsen af spørgsmål nr. 1-2, vil lovforslagets  

 regler kun kunne finde anvendelse over for persongrupper, der må antages at  

 være involveret i indbyrdes (gensidigt) opgør, hvor der på begge sider  

 anvendes våben, sprængstoffer m.v., der er til fare for naboer og andre, der  

 færdes i nærheden af de pågældende ejendomme.
Når de pågældende grupper i den situation placerer sig i tæt beboede  

 områder, er det fundet også retspolitisk forsvarligt at stille forslag om en  

 ordning som den foreliggende.
Med ordningen gribes der ikke ind i videre  

 omfang, end hensynet til beskyttelsen af de omkringboende tilsiger.
 Spørgsmål nr. 56:
Hvilke overvejelser har regeringen haft for at afvise forslaget om at  

 anvende grundlovens § 78, jf. statsministerens udtalelse herom? Svar:
 Det må efter Justitsministeriets opfattelse umiddelbart give anledning til  

 tvivl, om en eventuel opløsning af de her omhandlede rockerklubber i sig selv  

 vil være egnet til at forhindre rockerne i at forfølge hinanden.
Det forhold, at en rockerklub skulle blive opløst, vil således ikke  

 hindre, at de samme personer mødes i et uformelt fællesskab eller i en ny  

 klub, hvor de udøver eller angiver at udøve aktiviteter, der ikke er omfattet  

 af opløsningen.
Opløsningen vil heller ikke kunne hindre, at de pågældende  

 eventuelt begår kriminalitet.
 Justitsministeriet overvejer dog løbende sammen med politiet og  

 anklagemyndigheden, hvorvidt der er grundlag for at bringe grundlovens § 78 i  

 anvendelse.
 Spørgsmål nr. 80:
 Kan ministeren bekræfte den fortolkning af lovforslaget, som  

 byretspræsident Claus Larsen gav udtryk for i tv sidste torsdag, hvor  

 byretspræsidenten på spørgsmålet om, hvad lovforslaget betyder for  

 retssamfundet, anførte følgende:
»Det rammer jo meget bredt.
Der tales ikke i lovforslaget om rockere.  

 Når man læser teksten, som den er, rammer det her lovforslag jo mulige ofre,  

 altså ikke folk, som er kriminelle, men mulige ofre, som man kan straffe,  

 oven i købet med fængsel i op til to år.
Det forekommer fuldstændig absurd.
Og hvis man lige et øjeblik ser bort fra rockere, så kunne man f.eks.  

 tænke sig, at den her lov kunne også anvendes på en efterstræbt person, som  

 ville . . . som var medlem af Mosaisk Troessamfund og ville opsøge Synagogen  

 her i København.
Ham ville man kunne forbyde adgang til Synagogen, fordi man  

 derved kunne . . . der ville være risiko for attentat.
Man kunne også tænke sig en person, som i sin egen bolig omgås personer af  

 en bestemt politisk observans, som ikke er populær, som måske er efterstræbt.  

 Der ville man også kunne forbyde den person at opholde sig i sit eget hus  

 eller sin lejlighed.
Det forekommer fuldstændig absurd.
Dertil kan man også se, at der ikke er knyttet nogen domstolsprøvelse til  

 et sådant forbud.
Skal man have indbragt det for domstolene, skal man faktisk  

 først have overtrådt forbudet og muligt gjort sig fortjent til fængsel.
Man  

 kan ikke, hvis man efterkommer forbudet, få det prøvet ved domstolene, sådan  

 som lovforslaget er her. . .« Journalisten: »Vurderer du, at det her ville være i strid med  

 menneskerettighedskonventionen?» »Nu har jeg jo ikke haft lejlighed til at dykke meget ned i det, men  

 man kommer da tæt på, hvis man ligesom forbyder almindelige ustraffede  

 borgere at opholde sig bestemte steder eller i bestemte områder eller  

 bestemte huse.« Svar:
 For så vidt angår spørgsmålet om anvendelsesområdet for den foreslåede  

 lov, henvises til besvarelsen af spørgsmål nr. 1-3 og 9. De to eksempler, som  

 byretspræsidenten nævner, vil således ikke være omfattet af lovforslaget.
 Med hensyn til de retspolitiske synspunkter, der ligger bag den foreslåede  

 forbudsordning, henvises til besvarelsen af spørgsmål nr. 34.
 For så vidt angår spørgsmålet om strafferamme, henvises til besvarelsen af  

 spørgsmål nr. 6.
 Hvad endelig angår spørgsmålet om domstolsprøvelse, henvises til  

 besvarelsen af spørgsmål nr. 74. Som det fremgår heraf, kan forbud indbringes  

 for domstolene efter grundlovens § 63. Dette svarer til, hvad der gælder med  

 hensyn til domstolsprøvelse af polititilhold efter straffelovens § 265, og  

 til, hvad der normalt gælder med hensyn til domstolsprøvelse af afgørelser,  

 som er truffet af forvaltningen uden for strafferetsplejen.
 Spørgsmål nr. 81:
 Ministeren bedes fra Lovafdelingen indhente et notat, der redegør for  

 politiets beføjelser efter retsplejelovens § 108.
Ud over en teoretisk gennemgang bedes der gjort rede for, hvorledes  

 beføjelserne er anvendt i praksis - der tænkes navnlig på politiets praksis  

 med hensyn til at foretage afspærring og afsøgning af områder, der skal  

 anvendes til f.eks. statsbesøg.
Det bedes bekræftet, at man i den slags  

 tilfælde med hjemmel i retsplejelovens § 108 overvåger potentielle  

 gerningsmænd og foretager afspærringer, hvorved almindelige borgeres  

 lokalfrihed indskrænkes.
 Svar:
 Bestemmelsen i retsplejelovens § 108 har følgende ordlyd:
 » § 108. Politiets opgave er at opretholde sikkerhed, fred og  

 orden, at påse overholdelsen af love og vedtægter samt at foretage det  

 fornødne til forhindring af forbrydelser og til efterforskning og forfølgning  

 af sådanne.
Stk. 2. Med justitsministerens samtykke kan der pålægges politiet  

 andre opgaver.« Bestemmelsen er omtalt en række steder i den retsvidenskabelige  

 litteratur, jf. oversigten i Bernhard Gomard m.fl., Kommenteret Retsplejelov  

 (5. udg., 1994), side 127 f.
Der henvises endvidere til Ib Henricson,  

 Politiret (1996), side 41 ff.
Retsplejelovens § 108 beskriver den almindelige karakter af de opgaver,  

 som politiet skal udføre, og som typisk er nærmere normeret i andre dele af  

 retsplejeloven eller den øvrige lovgivning.
Det fremgår bl.a. af  

 bestemmelsen, at politiets opgave er at efterforske og forfølge forbrydelser.  

 De nærmere regler herom er fastsat i retsplejelovens fjerde bog om  

 strafferetsplejen.
 Det spørgsmål om retsplejelovens § 108, som navnlig har været rejst i den  

 retsvidenskabelige litteratur, er, i hvilket omfang bestemmelsen kan udgøre  

 et selvstændigt hjemmelsgrundlag for foretaglse af indgreb over for borgerne.  

 Der findes en række udtalelser herom i den retsvidenskabelige litteratur m.v.
 I Justitsministeriets notat af 5. oktober 1982 om politiets bistand til  

 andre forvaltningsmyndigheder (optrykt i Betænkning 981/1983 om Håndhævelse  

 af Bygge- og Miljølovgivningen, side 218 ff.) anføres der bl.a. følgende:
»Under henvisning til bestemmlelsen i retsplejelovens § 108, stk. 1,  

 er det almindeligt antaget, at politiet er beføjet til gennem umiddelbar  

 magtanvendelse at skride ind over for handlinger eller undladelser, som  

 frembyder en vis grad af fare for den offentlige sikkerhed, fred og orden,  

 eller hvor særlige retshåndhævelsesmæssige hensyn i øvrigt måtte tilsige det.  

 Afgørelsen af, om magt bør bringes i anvendelse, må bero på en konkret  

 vurdering af den enkelte situation.
Særmyndighedens vurdering af behovet for  

 umiddelbar politimæssig bistand bør indgå i den politimæssige vurdering, men  

 i øvrigt må den praksis, der har dannet sig omkring bestemmelsen i  

 straffelovens § 13, stk. 3, formentlig tillægges en ikke uvæsentlig betydning  

 i denne forbindelse. . .
Det kan ikke antages at være en forudsætning for politiets anvendelse af  

 magt, at der er fremsat begæring herom fra den ansvarlige særmyndighed.  

 Afhængig af den konkrete situations alvor må politiet også uden sådan  

 anmodning have pligt til at tage initiativ til at bringe betydeligere  

 overtrædelser af særlovgivningen til ophør.« I Betænkning 1147/1988 om BZ-sikring af bygninger omtales på side 42 ff.  

 spørgsmålet om, hvorvidt politiet med hjemmel i § 108 kan skride ind i  

 tilfælde, hvor et hus er ved at blive besat.
Herom anføres bl.a. følgende  

 (side 44 f.):
»På den baggrund må det antages, at politiet også i en situation,  

 hvor et hus er ved at blive besat, må kunne skride ind med henvisning til  

 retsplejelovens § 108, når betingelserne i øvrigt er opfyldt, dvs. at  

 indgrebet ikke står i misforhold til den foreliggende situation m.v.« Et andet område, hvor der har været rejst spørgsmål om retsplejelovens §  

 108 som selvstændigt hjemmelsgrundlag, vedrører midlertidige anbringelser i  

 detentionen af f.eks. berusere.
Det har i den retsvidenskabelige litteratur  

 været gjort gældende, at hjemmelen for sådanne anbringelser er  

 retsplejelovens bestemmelse, jf. bl.a.
Hans Gammeltoft-Hansen,  

 Strafferetspleje II (1989), side 117 f.
Det samme er antaget i retspraksis,  

 jf. bl.a.
Ugeskrift for Retsvæsen 1979, side 660 V.
 Sammenfatningsvis kan det således anføres, at retsplejelovens § 108 har  

 karakter af dels en generel beskrivelse af politiets almindelige opgaver,  

 dels en selvstændig hjemmel for visse mindre, konkrete indgreb.
 Som anført i besvarelsen af spørgsmål nr. 13 er det imidlertid  

 Justitsministeriets opfattelse, at politiet ikke med hjemmel i  

 retsplejelovens § 108 kan yde befolkningen den fornødne beskyttelse mod  

 følgerne af det igangværende rockeropgør.
For så vidt angår spørgsmålet om bl.a. afspærring og afsøgning af områder  

 i forbindelse med statsbesøg, har Justitsministeriet indhentet en udtalelse  

 fra Politidirektøren i København.
Udtalelsen vedlægges.
Bilag til svar på spørgsmål 81 Københavns PolitiDen 7. oktober 1996 Politidirektøren I forbindelse med folketingsspørgsmål 81 om politiets beføjelser til at  

 foretage afspærringer og afsøgning af områder m.v., har Justitsministeriet  

 anmodet om en udtalelse.
 Jeg skal i den anledning udtale følgende:
 Politiet er i medfør af færdselslovens regler beføjet til at foretage  

 afspærringer af gader m.v., såfremt færdselsmæssige hensyn begrunder dette.  

 Dette kan medføre, at almindelige borgeres lokalfrihed begrænses.
 For at forebygge attentater og opretholde ro og orden, f.eks. i  

 forbindelse med statsbesøg og lignende, foretages der afsøgning af områder.  

 Såfremt der er en konkret mistanke om, at en kriminel handling vil blive  

 iværksat, kan politiet foretage ransagning m.v. med hjemmel i retsplejelovens  

 regler.
 Overvågning af potentielle gerningsmænd sker alene i et fåtal tilfælde for  

 derved at søge at afværge forbrydelser, samt for at have de optimale  

 muligheder for at opklare forbrydelser såfremt de alligevel begås.
 p.p.v.
Henning Thiesen Vicepolitidirektør Spørgsmål nr. 84:
Vil ministeren redegøre for, hvilke bestemmelser i straffeloven der vil  

 kunne komme i anvendelse ved angreb med bomber og raketter m.v., hvorved  

 andre menneskers liv og førlighed kommer i fare, men hvor reglerne om drab  

 eller drabsforsøg ikke kan finde anvendelse? Svar:
Rettes der angreb mod personer med de i spørgsmålet nævnte midler, vil  

 forholdet formentlig i almindelighed være omfattet af straffelovens § 237 om  

 forsætligt manddrab, eventuelt jf. § 21 om forsøg.
Det bemærkes i den  

 forbindelse, at drabsforsæt ikke kun foreligger i tilfælde, hvor  

 gerningsmanden har til hensigt at dræbe, men også i tilfælde, hvor  

 gerningsmanden anser det for en overvejende sandsynlig følge af sin handling,  

 at en anden vil dø.
 Foreligger der ikke drabsforsæt, vil forholdet kunne være omfattet af  

 bestemmelsen i straffelovens § 183. Efter denne bestemmelse straffes den, der  

 med forsæt til skade på andres person eller formue forvolder sprængning m.v.  

 med fængsel indtil 12 år.
 Foretages en af de nævnte handlinger under de i § 180 angivne  

 omstændigheder (dvs. under omstændigheder, hvor gerningsmanden indser, at  

 andres liv derved udsættes for overhængende fare, eller det sker med forsæt  

 til at volde omfattende ødelæggelse af fremmed ejendom m.v.), er straffen  

 fængsel indtil på livstid, jf. straffelovens § 183, stk. 2.
 Af andre bestemmelser kan nævnes § 245 og § 246 om legemsangreb og § 252  

 om farefremkaldelse, der har en strafferamme på op til henholdsvis 4, 8 og 4  

 års fængsel.
 Spørgsmål nr. 86:
 I forbindelse med fortolkning af lovforslaget har det flere gange været  

 fremført, at man specielt tænker på at anvende loven i tæt bebyggede områder.  

 Det bedes derfor oplyst, hvad »tæt bebygget« område er, og hvor  

 langt en rockerborg f.eks. skal ligge fra en børnehave, for at loven ikke kan  

 anvendes.
 Svar:
 Efter lovforslaget er det en betingelse for nedlæggelse af forbud, at der  

 er (betydelig) risiko for angreb, der vil være til fare for personer, der bor  

 eller befinder sig i nærheden af den pågældende ejendom.
I bemærkningerne til § 1, stk. 1, er det bl.a. anført, at det i  

 vurderingen af, om farebetingelsen er opfyldt, må indgå, hvor tæt bebygget  

 det pågældende område er.
Det er videre anført, at »er der f.eks. tale  

 om en afsides beliggende ejendom, vil betingelserne for at nedlægge et forbud  

 ikke være opfyldt«.
 Spørgsmålet om, hvorvidt et muligt angreb vil være til fare for  

 udenforstående, vil således bero på en konkret vurdering i det enkelte  

 tilfælde, hvori der bl.a. må tages hensyn til afstanden til naboejendomme.  

 Forbud vil således - når de øvrige betingelser herfor er opfyldt - kunne  

 nedlægges mod ophold i en rockerborg, der er beliggende i en landsby.
 Er rockerborgen derimod f.eks. indrettet i en nedlagt landbrugsejendom på  

 åben mark i stor afstand fra naboejendomme, vil betingelsen om, at et muligt  

 angreb vil være til fare for udenforstående, ikke være opfyldt.
 Der henvises i øvrigt til besvarelsen af spørgsmål nr. 57.
 Spørgsmål nr. 92:
Kan man efter lovforslaget holde nysgerrige væk fra de pågældende  

 bygninger? Svar:
 Justitsministeriet har forstået spørgsmålet således, at det ønskes oplyst,  

 om lovforslagets § 1, stk. 1, om individuelle forbud kan anvendes i forhold  

 til personer uden tilhørsforhold til rockermiljøet, idet et forbud efter stk.  

 2 også vil omfatte »nysgerrige«.
Det kan i den anledning oplyses, at forslagets § 1, stk. 1, kun kan  

 anvendes over for personer, der er medlem af en rockergruppe, eller som har  

 tilknytning til en sådan gruppe.
Andre personer, herunder de i spørgsmålet  

 nævnte, vil ikke kunne meddeles individuelle forbud.
 At der ikke er nedlagt forbud over for disse andre personer, betyder  

 imidlertid ikke, at de pågældende herefter frit har adgang til ejendommen.  

 Efter straffelovens § 264 straffes bl.a. den, der uberettiget skaffer sig  

 adgang til fremmed hus eller andet ikke frit tilgængeligt sted.
 Spørgsmål nr. 93:
Kan man efter lovforslaget holde ustraffede journalister væk fra de  

 pågældende huse? Svar:
 Såfremt der med spørgsmålet sigtes til personer, der ikke har tilknytning  

 til rockermiljøet, henvises til besvarelsen af spørgsmål nr. 92.
 Spørgsmål nr. 96:
Vil ministeren forklare, hvorfor det ikke af lovteksten fremgår, at begge  

 rivaliserende grupper skal være kriminelle? Svar:
 Indledningsvis bemærkes, at spørgsmålet forstås således, at det angår de  

 begrænsninger i lovens anvendelsesområde, som fremgår af lovforslagets  

 bemærkninger om, at bestemmelserne kun vil kunne anvendes i tilfælde, hvor de  

 pågældende grupper må antages at være involveret i indbyrdes (gensidigt)  

 opgør, hvor der på begge sider anvendes våben, sprængstoffer m.v., der er til  

 fare for naboer og andre, der færdes i nærheden af de pågældende ejendomme.
 Begrundelsen for ikke at medtage denne begrænsning i selve lovteksten er  

 anført i besvarelsen af spørgsmål nr. 1-3, 9 og 41.
 Som det fremgår heraf, skal og vil politiet og Justitsministeriet  

 administrere de foreslåede bestemmelser med de indskrænkninger, som følger af  

 bemærkningerne til lovforslaget også på dette punkt.
 Efter Justitsministeriets opfattelse er der ingen tvivl om, at domstolene,  

 navnlig da der er tale om at begrænse lovens anvendelsesområde, ville anse et  

 forbud for ulovligt, hvis det blev meddelt i strid med disse bemærkninger.
 For den praktiske retsanvendelse vil det således ikke gøre nogen forskel,  

 om de nævnte indskrænkninger i lovens anvendelsesområde fremgår af lovteksten  

 eller af bemærkningerne.
Principielt må det anses for rigtigst, at den ovennævnte væsentlige  

 begrænsning anføres i selve lovteksten.
Når begrænsningen alene er angivet i  

 lovforslagets bemærkninger, skyldes dette - ud over det ovenfor anførte - at  

 loven ikke indebærer et forbud, som de pågældende uden videre skal  

 efterkomme.
Der er tale om at give politiet hjemmel til at udstede forbud.  

 Der er derfor ikke på samme måde, som hvis der var tale om et forbud, der  

 umiddelbart fulgte af selve loven som en pligt for borgerne, behov for at  

 angive den nævnte begrænsning for lovens anvendelsesområde i selve  

 lovteksten.
Det følger af det anførte, at Justitsministeriet vil kunne tilslutte sig,  

 at de nævnte begrænsninger i lovens anvendelsesområde indsættes i selve  

 lovteksten.
Et sådant ændringsforslag er under udarbejdelse.
 Spørgsmål nr. 103:
 Ministeren bedes oplyse, hvor mange personer med tilknytning til  

 rockermiljøet der i weekenden den 5.-6. oktober 1996 var strafafsonere, og  

 hvor mange af disse personer der var under udgang eller på anden måde på fri  

 fod den pågældende weekend.
 Svar:
 Direktoratet for Kriminalforsorgen er ikke i besiddelse af en egentlig  

 oversigt over, hvor mange strafafsonere der har tilknytning til  

 rockermiljøet, men har i anledning af spørgsmålet telefonisk indhentet de  

 ønskede oplysninger fra de tre store lukkede statsfængsler i henholdsvis  

 Horsens, Nyborg og Vridsløselille.
 Statsfængslet i Horsens har oplyst:
Der er 14 indsatte med tilknytning til rockermiljøet.
Heraf havde 2  

 indsatte udgang i week-enden den 5.-6. oktober 1996.
 Statsfængslet i Nyborg har oplyst:
Der er 15 indsate med tilknytning til rockermiljøet.
Heraf havde 4  

 indsatte udgang i week-enden den 5.-6. oktober 1996.
 Statsfængslet i Vridsløselille har oplyst:
Der er 15 indsatte med tilknytning til rockermiljøet.
Heraf har 3 haft  

 udgang i weekenden den 5.-6. oktober 1996, medens 2 har haft udgang i nogle  

 timer den 5. oktober 1996.
Hvad angår de åbne fængsler, har Direktoratet for Kriminalforsorgen senest  

 den 25. juli 1996 foretaget en høring vedrørende antallet af personer med  

 tilknytning til rockermiljøet.
Der var på daværende tidspunkt 3 indsatte med  

 egentlig rockertilknytning samt yderligere nogle få indsatte, der af  

 fængslerne blev betegnet som sympatisører.
 Spørgsmål nr. 134:
Har politi og anklagemyndighed på noget tidspunkt siden 1980 gjort  

 forberedelser til at anlægge sag med det formål at få ulovliggjort en  

 rockergruppe eller anden organisation, således som der er åbnet mulighed for  

 det i grundlovens § 78? Svar:
 Om de aktuelle overvejelser om at bringe grundlovens § 78 i anvendelse  

 henvises til besvarelsen af spørgsmål nr. 56. Der har ikke tidligere været  

 sådanne overvejelser.
 Spørgsmål nr. 135:
 Hvis ovennævnte spørgsmål besvares bekræftende, ønskes oplyst, hvad den  

 konkrete anledning har været, hvornår sådanne forberedelser har fundet sted,  

 samt mod hvilke(n) gruppe(r) disse skridt har været forberedt.
Hvis svaret er negativt, hvad har da konkret forhindret politi og  

 anklagemyndighed i at gøre dette? Svar:
 Begrundelsen er, at betingelserne for anvendelse af § 78 ikke har været  

 opfyldt.
 Spørgsmål nr. 136:
Ad svaret på spørgsmål 9 Ministeren bedes give en fuldstændig redegørelse for, hvordan ministeren  

 har tænkt sig i praksis at »sikre« sig, at loven ikke (mis)bruges  

 mod andre befolkningsgrupper end rockerne.
 Svar:
 Der henvises til besvarelsen af spørgsmål nr. 96 og det fremsatte  

 ændringsforslag til et nyt § 1, stk. 3.
 Spørgsmål nr. 137:
Ministeren bedes redegøre nærmere for de våben, der er beslaglagt ved  

 ransagninger af rockerborge og i forbindelse med rockernes overtrædelse af  

 våbenloven.
Det ønskes belyst, hvor våbnene stammer fra, samt deres mængde og  

 art.
 Svar:
 Rigspolitichefen har oplyst, at der i 1996 indtil nu er modtaget  

 indberetninger fra politikredsene om 107 tilfælde, hvor der i forbindelse med  

 visitationer, ransagninger m.v. i rockermiljøet er beslaglagt følgende våben:
 Der henvises i øvrigt til besvarelsen af spørgsmål 140 (L 22 - bilag 40).
 Spørgsmål nr. 138:
 Udvalget anmoder om ministerens kommentar til henvendelsen fra  

 Landsbyforeningerne i Ringsted Kommune, jf. bilag 35.
 Svar:
 Lovforslaget har til formål her og nu at øge beskyttelsen af  

 udenforstående mod at blive ofre i forbindelse med angreb på de ejendomme,  

 hvor rockerne holder til.
 Dette beskyttelseshensyn vil navnlig gøre sig gældende i de tilfælde, hvor  

 de pågældende ejendomme er beliggende i tæt bebyggede områder.
 Som anført i besvarelsen af spørgsmål nr. 86 vil forbud også kunne  

 nedlægges mod ophold i en rockerborg, der er beliggende i en landsby.
Lovforslaget vil ikke kunne bekæmpe rockerkriminaliteten.
Lovforslaget kan  

 derfor ikke stå alene.
Som tidligere oplyst, bl.a. i besvarelsen af spørgsmål  

 nr. 101, vil Justitsministeriet derfor i løbet af efteråret - og snarest  

 muligt - fremsætte et omfattende lovforslag, som på en lang række områder vil  

 forbedre politiets muligheder for at bekæmpe denne grove form for  

 kriminalitet.
 Spørgsmål nr. 143:
Ad høringens referat, jf. bilag 31, side 10 Udvalget anmoder om ministerens holdning til forslaget om at indføre en  

 24-timers-regel for domstolsprøvelse i forbindelse med nedlæggelse af forbud.
 Svar:
 Forslaget om at indføre en 24-timers-regel for domstolsprøvelse - således  

 som advokat Thorkild Høyer gav udtryk for under høringen - er begrundet i de  

 regler, der gælder for tvangsindgreb inden for strafferetsplejen, herunder  

 reglerne om, at en anholdt, der ikke forinden er løsladt, skal fremstilles  

 for en dommer inden 24 timer efter anholdelsen, jf. retsplejelovens § 760,  

 stk. 2.
Politiets adgang efter de foreslåede regler til at nedlægge forbud mod  

 ophold i en bestemt ejendom forudsætter ikke, at den person, som forbudet  

 nedlægges over for, har eller må antages at have begået et strafbart forhold.  

 Der er således ikke tale om anvendelse af tvangsindgreb inden for  

 strafferetsplejen.
Der er alene tale om, at politiet skal træffe en  

 administrativ afgørelse, og her er retsstillingen i almindelighed den, at  

 afgørelsen alene kan indbringes for domstolene efter grundlovens § 63.
 Bl.a. på denne baggrund finder Justitsministeriet ikke, at der bør  

 indføres regler om, at politiet inden 24 timer efter forbudets nedlæggelse  

 skal indbringe spørgsmålet om forbudets gyldighed for domstolene.
 Den person, der nedlægges et individuelt forbud over for, har i øvrigt  

 flere midler til sin rådighed med henblik på at få prøvet, om forbudet er  

 gyldigt.
Den pågældende kan efter reglerne om administrativ rekurs påklage  

 afgørelsen til Justitsministeriet.
Giver Justitsministeriet ikke den  

 pågældende medhold, kan spørgsmålet om forbudets gyldighed indbringes for  

 Folketingets Ombudsmand.
 Den pågældende vil som nævnt også kunne få prøvet spørgsmålet om forbudets  

 gyldighed af domstolene, jf. grundlovens § 63. Justitsministeriet vil i den  

 forbindelse være indstillet på - i nogle sager, der er egnede til mere  

 generelt at belyse lovens anvendelsesområde m.v. - at give fri proces til  

 domstolsprøvelse, selv om den person, forbudet er udstedt over for, ikke  

 opfylder de økonomiske betingelser for fri proces, jf. retsplejelovens § 331  

 om fri proces bl.a. i sager af principiel karakter eller af almindelig  

 offentlig interesse.
 Spørgsmålet om forbudets gyldighed kan endvidere prøves i forbindelse med  

 en straffesag vedrørende overtrædelse af forbudet.
 Spørgsmål nr. 145:
 Ad høringens referat, jf. bilag 31, side 15 m.fl.
 Der ønskes en fyldestgørende beskrivelse af fremgangsmåden ved brug af  

 grundlovens § 78.
 Svar:
 Justitsministeriet kan - i forlængelse af besvarelsen af spørgsmål nr. 117  

 - oplyse følgende:
1. En forening kan ikke opløses administrativt, jf. herved  

 grundlovens § 78, stk. 3, 1. pkt.
En forening kan foreløbigt forbydes  

 administrativt, men der skal straks anlægges sag til dens opløsning, jf.  

 grundlovens § 78, stk. 3, 2. pkt., og retsplejelovens § 807, stk. 1.
Opløsning af en forening kan således ske ved dom.
Det kan ske, hvis  

 foreningens øjemed er ulovligt, jf. herved grundlovens § 78, stk. 1,  

 modsætningsvis.
 Spørgsmålet om, hvad der skal forstås ved en forenings øjemed, har givet  

 anledning til nogen tvivl i den statsretlige litteratur.
 Om spørgsmålet anfører Henrik Zahle, Dansk Statsforfatningsret 3 (1989),  

 side 96 f., bl.a.:
». . . (F)or bedømmelsen af en forenings lovlighed er en vurdering af  

 foreningens øjemed eller formål af afgørende betydning.
At en forening  

 foretager enkeltstående ulovlige, eventuelt strafbare, handlinger, kan give  

 anledning til sanktioner over for ulovligheden, men kan i almindelighed ikke  

 i sig selv begrunde en opløsning af foreningen.
Ulovligheden kan være en  

 isoleret fejl i en ellers veldreven virksomhed, som ikke er karakteriseret af  

 noget ulovligt.
Når en forening således skal bedømmes på dens øjemed eller  

 formål, kan man ikke nøjes med at efterse formålsbestemmelsen i foreningens  

 eventuelle vedtægter.
Afgørende er en bedømmelse af den virksomhed, som  

 foreningen reelt står for eller må forventes at ville stå for, ikke hvad der  

 er stipuleret i vedtægterne, om end dette ikke er uden betydning.
Formålet er  

 ikke blot at betragte som et fremtidigt resultat, men omfatter også de  

 midler, hvormed dette resultat tænkes realiseret.
For bedømmelsen af en  

 forening, der arbejder for en ny forfatning, kan det være afgørende, om  

 forfatningen tænkes etableret ved en voldelig revolution eller ved en  

 grundlovsmæssig forfatningsændring.
Noget andet er, at vold eller andre  

 ulovligheder, der udgår fra andre end foreningen selv, ikke kan indgå i  

 bedømmelsen af formålets lovlighed.
 En forenings øjemed eller formål omfatter foreningens normale og godkendte  

 virksomhed, såvel den aktuelle som den forventede.
Når foreningens øjemed (formål) er fastlagt, er næste spørgsmål, om  

 øjemedet er ulovligt.
Dette kan fremgå af udtrykkelig lovbestemmelse, eller  

 af en bekendtgørelse udstedt i medfør af lov.
Da kompetencen til at opløse  

 foreninger er henlagt til domstolene . . ., antages, at opløsningen kan hvile  

 på sådanne retskilder, som domstolene gør brug af, dvs. foruden lov tillige  

 retspraksis og forholdets natur (almindelige retsgrundsætninger) . . .« Alf Ross, Dansk Statsforfatningsret II, 3. gennemarbejdede udgave ved Ole  

 Espersen (1980), side 747 f., anfører bl.a. følgende herom:
»Dette udtryk kan ikke forstås som gående blot på det yderste mål der  

 tilstræbes gennem foreningen.
At ændre forfatningen er f.eks. i sig selv et  

 legitimt formål, men det er klart at en forening der tilsiger at nå dette mål  

 ved anvendelse af vold ikke kan siges at have lovligt øjemed.
Dette udtryk må  

 indbefatte også de anvendte midler, det vil sige al den virksomhed der tænkes  

 udfoldet gennem foreningen. Øjemedet omfatter altså den hele  

 foreningsvirksomhed men på den anden side kun for så vidt virksomheden indgår  

 som led i det der planmæssigt tilstræbes.
En erhvervsdrivende forening, fx,  

 har naturligvis ikke et ulovligt øjemed blot fordi den lejlighedsvis begår  

 overtrædelser af næringslovgivningen.
En forenings øjemed, kan vi herefter  

 sige, omfatter al den foreningsaktivitet, der må påregnes som en normal,  

 planmæssig bestanddel af foreningens virke når forudsætningerne for sådan  

 aktivitet er til stede. . .
I øjemedsbegrebet indgår altså et subjektivt moment som udtryk for en plan  

 eller hensigt og dette kan give anledning til vanskelige bevisspørgsmål.
Det  

 hører naturligvis til sjældenhederne at en forening i sine vedtægter åbent  

 proklamerer at tilsigte ulovligheder. . . I de fleste tilfælde må øjemedet  

 udledes af de nærmere omstændigheder, især den virksomhed foreningen faktisk  

 har udfoldet.
Således bestemte lov nr. 123 af 28. april 1934, der forbød  

 sammenslutninger og korps, som har til hensigt ved ulovlig magtanvendelse at  

 udøve en indflydelse på politiske eller offentlige anliggender, at hensigten  

 skal anses tilkendegivet ved at sammenslutningen eller korpset ved udrustning  

 med våben o.lign. eller ved militærlignende organisation og øveler gøres  

 egnede til benyttelse ved magtanvendelse.
Og en højesteretsdom har efter  

 omstændighederne antaget at en forening der selv angav sit formål som  

 »kun selskabelighed« i virkeligheden også havde til formål at være  

 tilholdssted for mandspersoner - med homoseksuelle tilbøjeligheder.' Hos Max Sørensen, Statsforfatningsret, 2. udgave ved Peter Germer (1979),  

 side 387, anføres bl.a.:
»Udtrykket »lovligt øjemed« rejser visse  

 fortolkningsproblemer.
I almindelig sprogbrug er ordet øjemed ensbetydende  

 med formål eller hensigt.
Man kunne derfor antage, at der måtte lægges vægt  

 på, hvad der bestemmes i foreningsvedtægternes paragraf, eller hvad der i  

 øvrigt har været stifternes subjektive hensigt.
Hvis formål og hensigt har  

 været lovlige, men foreningens virksomhed går ud over formålsbestemmelsens  

 grænser eller den oprindelige hensigt, må virksomhedens karakter være  

 afgørende.
En enkeltstående lovovertrædelse kan dog ikke være tilstrækkelig,  

 men virksomhedens generelle karakter må tages i betragtning.
En sondring  

 mellem mål og midler kan i nogle tilfælde være relevant, således at  

 foreningens øjemed må anses for ulovligt alene i kraft af midlets ulovlighed,  

 jf. forudsætningen i § 78, stk. 2. Hvis målet f.eks. er at afskaffe det  

 parlamentariske system gennem en grundlovsændring, er foreningsformålet  

 lovligt.
Hvis samme mål søges nået gennem revolution, er det ulovligt.
En  

 tilsvarnde sondring kan dog ikke anlægges i alle tilfælde, og navnlig ikke,  

 hvor formålet ikke er at hidføre en tilstand, men at udfolde en bestemt  

 aktivitet.
Hvis formålet f.eks. er at dyrke hasardspil offentligt i strid med  

 strfl. § 204, kan mål og midler ikke adskilles.
Formålet må som helhed  

 betragtes som ulovligt, idet det tager sigte på den ulovlige aktivitet.' Om spørgsmålet anfører Poul Andersen, Dansk Statsforfatningsret, 1954,  

 side 681 ff., bl.a. følgende:
»Borgernes grundlovsmæssige ret til at danne foreninger er i følge  

 grundlovens § 78, stk. 1, betinget af, at foreningens øjemed er lovligt.
Man  

 kan ikke af denne udtryksmåde slutte, at de midler, hvorved en forening vil  

 opnå sit foreningsøjemed er uden betydning.
Borgernes grundlovsmæssige ret  

 til at danne foreninger gælder ligeså lidt, når der er tale om ulovlige  

 midler, . . . som når selve øjemedet er ulovligt.
En sondring mellem øjemed  

 og midler er i øvrigt meget vanskelig at gennemføre.
Det bliver da  

 principielt hele den ved foreningens dannelse tilsigtede foreningsvirksomhed,  

 der må være lovlig. Øjemedet kan dog ikke i grundlovens forstand anses for  

 ulovligt ved enhver nok så ubetydelig ulovlighed i den måde, hvorpå  

 foreningsvirksomheden tænkes udført.
Ved bedømmelsen af øjemedet må i første  

 række ses hen til foreningsaftalens (vedtægternes) indhold; men også andre  

 forhold kan indicere en ulovlig virksomhed.« Den omstændighed, at en forening en enkelt eller få gange mere tilfældigt  

 overtræder lovgivningen eller opfordrer til overtrædelse heraf, kan på  

 baggrund af det anførte næppe medføre, at foreningens øjemed kan anses for at  

 være ulovligt efter § 78, stk. 1, og at foreningen derfor kan opløses ved  

 dom.
 Hvis foreningen derimod som et almindeligt led i dens virksomhed  

 overtræder lovgivningen eller opfordrer hertil, kan der være grund til at  

 overveje spørgsmålet om opløsning af foreningen under henvisning til dens  

 øjemed.
 2. Grundlovens § 78, stk. 2, har følgende ordlyd:
 ». . .
Stk. 2. Foreninger, der virker ved eller søger at nå deres mål ved  

 vold, anstiftelse af vold eller lignende strafbar påvirkning af anderledes  

 tænkende, bliver at opløse ved dom.« Bemærkningerne til grundlovens § 78, stk. 2, jf.
Rigsdagstidende 1952-53,  

 Tillæg A II, sp. 3565, indeholder ikke nærmere oplysninger om bestemmelsens  

 rækkevidde.
Heller ikke forfatningskommissionens betænkning af 1953 (side 41)  

 indeholder nærmere oplysninger herom.
 I det forslag til grundlov, som blev fremsat for Folketinget den 5.  

 oktober 1938 (Rigsdagstidende 1938-39, Tillæg A, sp. 2335 f.), var der i §  

 82, bl.a. fastsat følgende:
 »§ 82 Borgerne har Ret til uden forudgaaende Tilladelse at danne  

 Foreninger i ethvert lovligt Øjemed.
 Foreninger, der virker for en Omstyrtning af denne Grundlov eller for at  

 berøve Borgerne eller Grupper af disse nogen af de Borgerne personligt ved §§  

 71, 74-75 og 81-83 tilsikrede Rettigheder, eller som virker ved eller søger  

 at naa deres Maal ved Vold, Anstiftelse af Vold eller lignende strafbar  

 Paavirkning af anderledes tænkende, kan af Regeringen kræves opløst ved Dom.
 . . .
Sager om Opløsning af politiske Foreninger bliver at anlægge ved  

 Rigsretten.« Bestemmelsen svarede til § 85 i et forslag til en ny grundlov, der var  

 udarbejdet af et flertal i forfatningskommissionen af 1937. I bemærkningerne  

 til dette forslag var der bl.a. anført følgende (Rigsdagstidende 1938-39,  

 Tillæg A, sp. 2465 f.):
»Medens 1ste Stykke gentager den gældende Regel om Borgernes Adgang  

 til uden forudgaaende Tilladelse at danne Foreninger i ethvert lovligt  

 Øjemed, tilsiger 2det Stykke at fastslaa, at der kan være Foreninger af en  

 saadan Karakter, at det er rimeligt i selve Forfatningen at foreskrive, at de  

 af Regeringen skal kunne kræves opløst ved Dom.
Dette gælder dels, hvor  

 Foreningen virker for en Omstyrtning af selve Forfatningen, altsaa en Ændring  

 af denne ved voldelige eller lignende retsstridige Midler, eller søger at naa  

 sit Maal ved strafbar Paavirkning af Medborgerne, men ogsaa, hvor den - omend  

 ad sædvanlig forfatningsmæssig Vej - vil virke for at berøve Borgerne eller  

 Grupper af disse nogle af de Rettigheder, der - som Trosfrihed, Trykkefrihed,  

 Forenings- og Forsamlingsfrihed - maa betragtes som umistelige i ethvert  

 demokratisk Samfund.
 . . .
Ved udformningen af disse Regler har man særligt haft for Øje, at ogsaa de  

 Foreninger, der mere i det skjulte søger at virke gennem Ophidselse til og  

 Anstiftelse af en voldelig Adfærd mod andre, bør kunne rammes.
Om man i andre  

 Tilfælde skrider til Sagsanlæg til Opløsning af en Forening, vil derimod i  

 højere Grad bero paa et Skøn, men den nyindføjede Regel afgiver naturligvis  

 ikke Grundlag for en Modsætningsslutning om, at alle andre Foreninger end de  

 der nævnte ubetinget skulde være lovlige . . . I øvrigt gentages blot de  

 gældende Regler med Tilføjelse af Bestemmelsen om Henlæggelse af visse Sager  

 til Rigsretten.« Under behandlingen i Rigsdagen blev bestemmelsen i forslagets § 82, stk.  

 2, ændret, således at bestemmelsen fik følgende indhold:
»Foreninger, der virker ved eller søger at naa deres Maal ved Vold,  

 Anstiftelse til Vold eller lignende strafbar Paavirkning af anderledes  

 tænkende eller virker for at berøve Borgerne eller Grupper af disse nogen af  

 de Borgerne personligt ved §§ 71, 74, 75, 81, 82 og 83 tilsikrede  

 Rettigheder, bliver at opløse ved Dom.« I bemærkningerne til ændringsforslaget (Rigsdagstidende 1938-39, Tillæg B,  

 sp. 286) var der anført følgende:
»Ved den foreslaaede nye Affattelse af Paragraffens 2det Stykke  

 imødekommer man den Kritik, som er fremsat mod Bestemmelsen, som denne  

 fremtræder i Forslaget.
Som det af Kommissionens Motiver fremgaar, er der ved  

 Ordene »Omstyrtning af denne Grundlov« kun tænkt paa en  

 »Ændring af denne ved voldelige eller lignende retsstridige  

 Midler«.
Udtrykket »Omstyrtning af denne Grundlov« maa da,  

 naar henses til Regelens øvrige Indhold, anses for overflødigt og udelades  

 for ikke at give Anledning til Misforstaaelse.' Bestemmelsen i grundlovens § 78, stk. 2, er behandlet flere steder i den  

 statsretlige litteratur.
 Peter Germer, Statsforfatningsret, 2. udgave (1995), side 281, anfører  

 bl.a. følgende om bestemmelsen:
». . . Denne bestemmelse må forstås således, at den grundlovssikrede  

 foreningsfrihed ikke omfatter foreninger, der som et regelmæssigt led i  

 foreningsvirksomheden anvender vold eller lignende ulovlige midler, som  

 f.eks. afpresning eller bestikkelse.
Abstrakt forherligelse af revolutionære  

 handlinger i en forenings program bringer ikke foreningen ind under  

 grundlovens § 78, stk. 2. Samfundskritiske foreninger betjener sig ofte af en  

 revolutionær terminologi.
Den skarpeste kritik af det bestående samfund vil  

 typisk blive fremført i militante vendinger, og indgreb på grundlag af den  

 revolutionære terminologi kan derfor være ensbetydende med indgreb over for  

 alternative politiske opfattelser. . .« Om bestemmelsen anfører Henrik Zahle, a.st., side 94 f., bl.a.:
». . . Sådanne foreninger ville også uden denne regel være ulovlige,  

 og betydningen af den udtrykkelige bestemmelse i grl. § 78, stk. 2, er  

 derfor, at det påhviler regeringen (anklagemyndigheden) at rejse en sag til  

 opløsning af en sådan forening - anklagemyndigheden er ikke beføjet til efter  

 en konkret bedømmelse af behovet for en sag om straf og opløsning at undlade  

 at rejse sag mod en forening omfattet af reglen.« Hos Alf Ross, a.st., side 743 f., hedder det bl.a.:
»Grdl. § 78 (2) indeholder en regel der gør det til pligt for  

 anklagemyndigheden at rejse sag til opløsning mod visse foreninger der altså  

 direkte af grundloven er erklæret ulovlige.
Det drejer sig om foreninger der  

 virker ved eller søger at nå deres mål ved vold, anstiftelse af vold eller  

 lignende strafbar påvirkning af anderledes tænkende.
Bestemmelsen er ikke af  

 større interesse fordi sådanne foreninger også uden grundlovsbestemmelsen vil  

 være ulovlige, således at det normalt ville være anklagemyndighedens pligt at  

 rejse sag til opløsning og eventuelt straf, jf. rpl. § 723 (2). Betydnigen af  

 grdl. § 72 ligger deri at den udelukker enhver adgang i henhold til rpl. §  

 723 (2) til at undlade at rejse sag.« Max Sørensen, a.st., side 390 f., anfører bl.a. følgende:
»I en enkelt gruppe af tilfælde er det gjort til pligt for  

 vedkommende myndighed, det vil i sidste instans sige justitsministeren, at  

 rejse sag, nemlig over for foreninger, der virker ved eller søger at nå deres  

 mål ved vold, anstiftelse af vold eller lignende strafbar påvirkning af  

 anderledes tænkende . . . Der bruges det udtryk, at sådanne foreninger  

 »bliver at opløse ved dom« . . . Dette udtryk betyder ikke andet  

 end at der er pligt til at rejse sag som allerede nævnt.
Det kan ikke forstås  

 således, at domstolene selv skal tage et initiativ, og ejheller således at  

 domstolene skulle være begrænset i deres frie bedømmelse af, om de nævnte  

 betingelser er opfyldt.
Anklagemyndighedens og regeringens påstand om, at en  

 forening søger at nå sit mål ved vold m.m. er altså ikke uden videre bindende  

 for domstolene. . .' Poul Andersen, a.st., side 686, anfører bl.a. følgende:
». . . Det er første Led i den i 1939 vedtagne Bestemmelse, som  

 herved er blevet ophøjet til Grundlovsbestemmelse, medens man ikke har  

 optaget Bestemmelsen om Foreninger, der virker for at berøve Borgerne visse  

 Frihedsrettigheder.
Naar det som ovenfor S. 681 antages, at Foreninger, der  

 virker ved ulovlige Midler, falder udenfor den i § 78, 1. Stk. hjemlede  

 foreningsfrihed, gør det i 2. Stk. nævnte Foreninger det selvfølgelig ogsaa;  

 thi der er her tale om kvalificeret Ulovlighed.
Men Bestemmelsen indeholder  

 et grundlovmæssigt Paabud om Opløsning af de omhandlede Foreninger, som ikke  

 ved Lov vil kunne gøres lovlige.
Grundlovens Paabud om Opløsning er formentlig uden større praktisk  

 Betydning.
Da Domstolene ikke kan skride ind af egen Drift, bliver det  

 Regeringen, der kommer til at træffe Afgørelse af, om der skal rejses Sag mod  

 Foreningen . . ., og de for Afgørelsen opstillede Kriterier er saa vage, at  

 der ikke bliver synderlig Forskel paa Regeringens Stilling her og i H.t. §  

 78, 3. Stk.
Man tænke blot paa en Situation, hvor en Regering maatte overveje  

 at rejse Sag mod det kommunistiske Parti, der jo vedkender sig i en given  

 Situation at ville skride til Anvendelse af Vold. . .« Som det bl.a. fremgår af det anførte, pålægger bestemmelsen i grundlovens  

 § 78, stk. 2, anklagemyndigheden en pligt til at rejse sag ved domstolene til  

 opløsning af de foreninger, der er omfattet af bestemmelsen.
Bestemmelsen  

 indebærer endvidere, at de foreninger, som er omfattet af bestemmelsen, ikke  

 ved lov kan gøres lovlige.
På baggrund af forslaget om affattelsen af § 82, stk. 2, fra 1938-39, kan  

 det ikke antages, at bestemmelsen i grundlovens § 78, stk. 2, alene tager  

 sigte på voldsudøvelse af samfundsomvæltende karakter.
Også foreninger, der  

 har til formål at udøve eller faktisk som et led i foreningens aktiviteter  

 udøver vold eller opfordrer til vold, skal opløses efter grundlovens § 78,  

 stk. 2. Den omstændighed, at foreningen ved enkeltstående lejligheder har  

 opfordret til vold, eller at foreningens medlemmer i forbindelse med  

 foreningsmøder eller -aktivitet har udøvet vold, kan dog næppe antages at  

 medføre, at foreningen skal opløses ved dom.
Fastlæggelsen af den nærmere rækkevidde af bestemmelsen i grundlovens §  

 78, stk. 2, kan i øvrigt ikke antages at have den store praktiske betydning.  

 Dette skyldes, at enhver forening, hvis øjemed er ulovligt, kan opløses ved  

 dom.
De foreninger, der er omfattet af § 78, stk. 2, ville - også uden den  

 udtrykkelige bestemmelse i grundlovens § 78, stk. 2 - være ulovlige, således  

 at anklagemyndigheden som udgangspunkt ville have pligt til at rejse sag til  

 opløsning af foreningerne.
3. En forening kan ikke blot opløses ved dom, men  

 også ved lov, jf.
Alf Ross, a.st., side 740.
Det er den overvejende opfattelse i den forfatningsretlige litteratur, at  

 lovgivningsmagten herved er frit stillet, og at en forening derfor kan  

 opløses, selv om dens øjemed i øvrigt måtte anses for lovligt, jf.
Poul  

 Andersen, a.st., side 685, Max Sørensen, a.st., side 387, og Alf Ross, a.st.,  

 side 746.
 Politiske og religiøse foreninger nyder dog i kraft af andre bestemmelser  

 i grundloven en vis beskyttelse, jf. grundlovens § 31, stk. 2, og § 67.
4. Hvis en forening opløses, ophører den særlige retsorden, som  

 foreningen udgør, med at eksistere, og medlemmernes rettigheder og pligter  

 efter foreningens regler ophører med at gælde, jf.
Max Sørensen, a.st., side  

 391. Opløsningens retsvirkninger fastsættes i øvrigt ved lov, jf. grundlovens  

 § 78, stk. 5. Der er ikke vedtaget nogen lov, der generelt fastlægger  

 retsvirkningerne af, at en forening er opløst ved dom.
Efter straffelovens § 132 a straffes den, som deltager i fortsættelsen af  

 en forenings virksomhed, efter at den foreløbig er forbudt af regeringen  

 eller opløst ved dom.
Det samme gælder den, som efter forbud eller opløsning  

 indtræder som medlem i en sådan forening.
 Efter straffelovens § 75, stk. 5, kan der ske konfiskation af foreningens  

 formue, arkiv, protokoller og lignende, når en forening opløses ved dom.
 Sker opløsningen ved lov, kan der tages stilling til de pågældende  

 spørgsmål i selve loven.
 5. Det er - som anført i besvarelsen af spørgsmål nr. 117 - kun  

 sket i ganske få tilfælde, at en forening er opløst ved dom.
 Lovgivningsmagtens adgang til at opløse en forening er, så vidt ses, kun  

 blevet benyttet i et enkelt tilfælde, jf. lov nr. 349 af 22. august 1941 om  

 forbud mod kommunistiske foreninger og mod kommunistisk virksomhed.
 Besvarelse af spørgsmål nr. 489 fra Folketingets Retsudvalg (Alm. del  

 - bilag 1217).
Folketingsåret 1994-95 Spørgsmål:
Hvad er årsagen til, at der i handlingsplanen om organiseret kriminalitet  

 og rockerkriminalitet fra marts 1995 (alm. del - bilag 728) kun er statistik  

 over rockerkriminaliteten frem til 1990? Vil ministeren fremskaffe og  

 tilsende udvalget tal for rockerkriminaliteten for perioden efter 1990? Svar:
 De i spørgsmålet nævnte oplysninger om rockerkriminaliteten findes i  

 handlingsplanens bilag 3, der er udarbejdet af rigspolitichefembedet.  

 Justitsministeriet har derfor til brug for besvarelsen indhentet en udtalelse  

 fra Rigspolitichefen.
Rigspolitichefen har oplyst, at oversigten i handlingsplanens bilag 3, s.  

 6, ikke har karakter af en egentlig statistik over rockerkriminaliteten, men  

 tjener til illustration af omfanget og karakteren af især den personfarlige  

 kriminalitet, som er begået af medlemmer af Hells Angels.
Rigspolitichefen  

 har samtidig oplyst, at oversigten - i modsætning til det, der er anført i  

 bilaget - alene omfatter kriminalitetet, der kan henføres til personer, der  

 var medlemmer af Hells Angels i 1986.
 Når oversigten kun omfatter perioden frem til 1990, skyldes dette ifølge  

 Rigspolitichefen navnlig, at oversigten bygger på en tidligere foretaget  

 undersøgelse.
 Der vedlægges en af Rigspolitichefen udarbejdet oversigt over domme for  

 overtrædelser af straffeloven, våbenloven og lov om euforiserende stoffer,  

 som de 54 personer, der i januar 1995 var fuldgyldige medlemmer, af Hells  

 Angels, står registreret med i Det Centrale Kriminalregister.
Oversigten omfatter kun endelige domme, idet domme under anke ikke er  

 medtaget.
Verserende sager er således ikke medtaget.
Oversigten omfatter  

 heller ikke udenretlige bødevedtagelser.
Rigspolitichefen Domme vedr. 54 personer, som i januar 1995 var fuldgyldige medlemmer af  

 Hells Angels Danmark Domme afsagt i perioden op til 31/12-89:
Ændringsforslag stillet den 9. oktober 1996 uden for betænkningen Af Margrete Auken (SF):
 Ny paragraf 4) Efter § 2 indsættes som ny paragraf:
» § 01. Begærer den, over for hvem der er nedlagt et forbud i  

 medfør af § 1, stk. 1 eller 2, at forbudets lovlighed skal prøves, skal  

 politiet forelægge sagen for byretten på det sted, hvor den ejendom, som  

 forbudet vedrører, er beliggende.
Forelæggelse for retten skal finde sted  

 inden 5 hverdage efter begæringens fremsættelse og sker ved fremsendelse af  

 sagens akter med fornødne oplysninger om den afgørelse, hvis lovlighed kræves  

 prøvet, en kortfattet redegørelse for de omstændigheder, der påberåbes som  

 grundlag for den, og henvisning til de i sagen foreliggende bevisligheder,  

 der vil kunne have betydning for rettens afgørelse.
 Stk. 2. Begæring om sagens indbringelse for retten hindrer ikke  

 forbudets opretholdelse, medmindre retten bestemmer det.
Stk. 3. Retten drager omsorg for sagens oplysning og træffer selv  

 bestemmelse om afhøring af den, over for hvem der er nedlagt forbud, og  

 vidner, om tilvejebringelse af andre bevismidler og om, hvorvidt sagen skal  

 behandles mundtligt.
Udebliver den pågældende uden lovligt forfald, afgør  

 retten, om afgørelsen kan prøves uden den pågældendes tilstedeværelse, eller  

 om sagen skal afvises eller udsættes.
 Stk. 4. Finder retten det fornødent, og opfylder den pågældende  

 den i retsplejelovens § 330, stk. 1, nr. 2, nævnte betingelse, beskikkes der  

 en advokat for den pågældende, medmindre denne selv har antaget en sådan.
 Stk. 5. Retten kan, når der er særlig anledning til det, pålægge  

 den pågældende helt eller delvis at betale sagens omkostninger.
Stk. 6. Retten afgør ved kendelse, om sagen skal afvises, eller om  

 afgørelsen skal opretholdes eller ophæves.
Kendelsen kan påkæres efter  

 reglerne i retsplejelovens kapitel 37.
 Stk. 7. Begæring om sagens indbringelse for retten efter stk. 1  

 skal fremsættes inden 4 uger efter forbudets ophør eller ophævelse.
Stk. 8. Er lovligheden af det nedlagte forbud stadfæstet, kan  

 begæring om prøvelse af opretholdelsen af forbudet ikke rejses med pligt for  

 politiet til at indbringe sagen for domstolene før 6 måneder efter  

 stadfæstelsen.
Ligeledes kan begæring om ny prøvelse af lovligheden af et  

 opretholdt forbud ikke rejses med pligt for politiet til at indbringe sagen  

 for domstolene, før der er forløbet 6 måneder fra den seneste stadfæstelse af  

 opretholdelsen af forbudet.« Bemærkninger Til nr. 4 Ændringsforslaget indebærer, at politiet får pligt til på  

 begæring af den, over for hvem der er nedlagt et individuelt forbud i medfør  

 af § 1, stk. 1, eller generelt forbud i medfør af § 1, stk. 2, mod ophold i  

 henholdsvis adgang til en bestemt ejendom, at indbringe afgørelsen til  

 prøvelse ved retten.
 Sådan domstolsprøvelse findes der talrige eksempler på i lovgivningen,  

 f.eks. ved inddragelse af erhvervsmæssige tilladelser og ved administrativ  

 frihedsberøvelse, hvor de personer, et indgreb rammer, ikke selv skal  

 indbringe sagen for domstolene, men alene skal begære, at pågældende  

 myndighed - i dette tilfælde politiet - indbringer sagen til  

 domstolsprøvelse.
 Det kan oplyses, at der i en række tilfælde, f.eks. ved varetægtsfængsling  

 og ransagning, er en frist på 24 timer for sagens forelæggelse for  

 domstolene.
 I lyset af, af justitsministeren har afvist umiddelbar domstolsprøvelse  

 bl.a. med henvisning til, at retterne vil blive overbebyrdede, har  

 forslagsstilleren valgt i forbudssager at anvende en frist på 5 hverdage, som  

 f.eks. kendes fra retsplejelovens § 469 i forbindelse med administrativ  

 frihedsberøvelse.
 Stk. 2 i den foreslåede bestemmelse indebærer, at en begæring om  

 indbringelse for retten ikke får opsættende virkning for forbudet, medmindre  

 retten bestemmer det.
 Efter stk. 1 skal som nævnt en begæring om indbringelse for retten  

 efterkommes inden 5 hverdage efter begæringens fremsættelse.
Det foreslås, at begæringen skal kunne indgives, selv om forbudet i  

 mellemtiden er ophørt, idet en person, over for hvem der har været nedlagt  

 forbud, godt fortsat kan have grund til at føle sig krænket over, at der blev  

 nedlagt forbud, og således kan tænkes at have behov for at få forbudet kendt  

 ulovligt for at få oprejsning.
Der bør dog være en vis tidsmæssig forbindelse  

 mellem forbudet og begæringen om indbringelse for retten.
I stk. 7 foreslås  

 det derfor, at den person, der begærer sagen indbragt for retten, skal  

 fremsætte begæringen inden for en rimelig tid, nemlig inden 4 uger efter et  

 forbuds ophør eller ophævelse.
Stk. 3 indebærer, at det er retten, der skal sørge for sagens oplysning og  

 træffe bestemmelse om afhøring af vidner m.v.
Efter stk. 4 har retten under  

 visse betingelser mulighed for at beskikke en advokat for den, der har  

 begæret forbudets lovlighed prøvet.
 Stk. 5 indebærer, at retten, når den finder særlig anledning hertil, helt  

 eller delvis kan pålægge den, der har begæret et forbud indbragt for retten,  

 sagsomkostninger.
Hensigten med den foreslåede bestemmelse om domstolsprøvelse er ikke at  

 give en ubegrænset adgang til at få indbragt et forbud for domstolene, men at  

 give nogle retssikkerhedsgarantier for, at en person, der mener uretmæssigt  

 at have fået meddelt et forbud, umiddelbart - og på en særlig let måde - kan  

 få dette prøvet og eventuelt ophævet ved domstolene.
Stk. 8 har således til  

 formål at hindre, at en person, som har fået stadfæstet et nedlagt forbuds  

 lovlighed, skal kunne indbringe denne domstolsafgørelse til fornyet prøvelse  

 ved retten med urimeligt korte mellemrum.
Derfor foreslås det, at prøvelse  

 af, om det således af retten stadfæstede forbud skal opretholdes, ikke skal  

 kunne finde sted før 6 måneder efter stadfæstelsen af lovligheden af det  

 nedlagte forbud.
Ligeledes foreslås det, at begæring om ny prøvelse af  

 lovligheden af et opretholdt forbud ikke kan rejses med pligt for politiet  

 til at indbringe sagen for domstolene, før der er forløbet 6 måneder fra den  

 seneste stadfæstelse af opretholdelsen af forbudet.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har i forbindelse hermed stillet spørgsmål til justitsministeren, som denne har besvaret skriftligt.
Nogle af udvalgets spørgsmål og justitsministerens svar herpå er optrykt som bilag til tillægsbetænkningen.
 Endvidere har udvalget modtaget to skriftlige henvendelser fra henholdsvis  

 Svend Bak, landinspektør, Nykøbing Mors, og Kommunernes Landsforening.  

 Sidstnævnte henvendelse og justitsministerens kommentar hertil er optrykt som  

 bilag til tillægsbetænkningen.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse i den affattelse,  

 hvori det foreligger efter 2. behandling.
Et mindretal inden for flertallet (Socialistisk Folkepartis medlem af  

 udvalget) står stadig væk uforstående over for regeringens afvisning af  

 Socialistisk Folkepartis ændringsforslag om at give domstolskontrol på  

 begæring.
Det ville have sikret, at debatten om denne lov ikke risikerer  

 fremover at foregå på rockernes præmisser, hvor der givet vil komme kritik af  

 den manglende domstolskontrol, som jo blev foreslået af flere af eksperterne  

 under Retsudvalgets høring om lovforslaget den 7. oktober 1996. Derved bliver  

 fokus flyttet fra det faktum, at loven retter sig mod mennesker, der selv er  

 skyldige i den optrapning af volden, som er helt uacceptabel, især for de  

 mange uskyldige mennesker, som udsættes for frygt og nu også livsfare fra  

 rockerne.
Mindretallet har imidlertid fundet, at den debat, mindretallets  

 ændringsforslag gav anledning til under 2. behandling, har vist, at der er  

 stor opmærksomhed på retssikkerhedsproblemerne ved nedlæggelse af forbud.
I  

 den forbindelse lægger mindretallet vægt på, at Justitsministeriet regner med  

 en forholdsvis hurtig klagebehandling, samtidig med at mindretallet  

 forventer, at Folketingets Ombudsmand vil søge at fremme behandlingen af  

 sager vedrørende denne lov, som måtte blive indbragt for ham.
 Yderligere går mindretallet ud fra, at politiet vil være yderst forsigtig  

 med at bruge loven, eftersom en manglende forsigtighed kan få alvorlige  

 følger bl.a. i form af optrapning af krigen, hvilket ikke mindst er til fare  

 for politiet selv.
 Endelig har mindretallet anmodet ministeren om at komme med jævnlige  

 redegørelser for lovens anvendelse, idet mindretallet ved høringen noterede  

 sig, at det var her, der efter de sagkyndiges opfattelse kunne opstå  

 problemer med de grundlæggende retsprincipper.
 Et mindretal (Enhedslistens medlem af udvalget) indstiller  

 lovforslaget til forkastelse.
 Det er Enhedslistens opfattelse, at der med de vedtagne ændringsforslag  

 samlet set er tale om kosmetiske ændringer af lovforslaget.
Enhedslisten finder endvidere, at lovforslaget vender op og ned på vigtige  

 retsprincipper.
Først og fremmest er det et direkte brud med  

 uskyldsformodningen (at man er uskyldig, til det modsatte er bevist og man er  

 dømt for det).
Professor Claus Haagen Jensen, Aalborg Universitet, udtrykte det således  

 på høringen den 7. oktober 1996: »Og selve udstedelsen af forbudene, det  

 er ikke omfattet af konventionens artikel 6, stk. 2. Men det er stadig væk et  

 almindeligt hyldet princip, at hvis man skal gribe ind i vanskelige  

 situationer, så griber man ind over for dem, som truer andres sikkerhed, ikke  

 over for de truede, ikke over for offeret.« Desuden finder Enhedslisten heller ikke, at forholdet til grundloven og  

 den europæiske menneskerettighedskonvention er tilstrækkelig grundigt belyst,  

 som det også fremgår af følgende citater fra høringen:
Claus Haagen Jensen: ». . .ikke ude over alle problemerne på længere  

 sigt, fordi man kan tænke sig, at loven bliver administreret på en måde, som  

 kan fremkalde både grundlovsproblemer og ikke mindst problemer i forhold til  

 den europæiske menneskerettighedskonvention.« Advokat Thorkild Høyer: »Lovforslaget udfordrer grundlæggende  

 frihedsrettigheder i vores grundlov og i den europæiske  

 menneskerettighedskonvention, det udfordrer ejendomsrettens ukrænkelighed,  

 forsamlingsfriheden, friheden til at bevæge sig og reelt egentlig også  

 foreningsfriheden.« Lektor Jørn Vestergaard, Københavns Universitet: »Det er jo i den  

 enkelte sag ikke helt usandsynligt, at temmelig vægtige modhensyn kan stå på  

 spil såsom grundlovens principper om boligens og ejendomsrettens  

 ukrænkelighed.« Steffen Juul (Advokatrådets formand): ». . . vi må og skal have en  

 grundig lovforberedelse, og her synes jeg nok, at vi har et problem i denne  

 sag, der ikke har været til høring; vi har et menneskerettighedsudvalg, der  

 meget gerne ville have brugt alle ressourcer på at gennemgå dette her.
Det  

 har ikke været muligt.
Det er der bødet en lille smule på her i dag, men helt  

 godt er det ikke.« Advokat Thomas Rørdam: »Frygten kan ligge i, at man kommer til at  

 administrere loven på en sådan måde, at man krænker disse rettigheder.« Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Helge Bo Jensen (EL) Arne Melchior (CD) Birthe Rønn Hornbech  

 (V) Inge Dahl-Sørensen (V) Svend Aage Jensby (V) Erling Oxdam (V) Helge Adam  

 Møller (KF) John Vinther (KF) Pia Kjærsgaard (DF) Jan Køpke Christensen  

 (FP) Bilag 1 Nogle af udvalgets spørgsmål til justitsministeren og dennes svar herpå Spørgsmål nr. 152:
 Det bedes præciseret, hvornår der efter lovforslagets bestemmelser kan  

 gives forbud mod adgang eller tilstedeværelse i en beboelsesejendom.
 Svar:
 Lovforslaget indeholder ikke særlige bestemmelser om beboelsesejendomme.  

 Spørgsmålet om, hvorvidt der kan nedlægges forbud mod ophold i sådanne  

 ejendomme, må således afgøres efter bestemmelserne i lovforslagets § 1.
Adgangen til at meddele opholds- og/eller adgangsforbud til den person,  

 der har bopæl i ejendommen, er efter forslaget begrænset.
I bemærkningerne er  

 det således anført, at der ikke kan nedlægges forbud mod det enkelte medlems  

 ophold i eget hjem, medmindre hjemmet har karakter af en rockerborg.
Som anført i besvarelsen af spørgsmål nr. 37 er bemærkningen vedrørende  

 rockerborge medtaget for at forhindre omgåelse af loven.
Der vil således  

 f.eks. kunne nedlægges forbud mod ophold i ejendommen i Titangade, selv om  

 modtagerne af forbudet angiver, at ejendommen er deres hjem.
 Spørgsmål nr. 153:
 Ministeren bedes redegøre for, hvordan lovforslagets almindelige og  

 specielle bemærkninger skal forstås set i lyset af bemærkningerne til  

 ministeriets ændringsforslag til § 1 og set i lyset af, at der under høringen  

 blev påpeget forskelle mellem de almindelige og specielle bemærkninger.
 Svar:
 For så vidt angår forholdet mellem de almindelige og specielle  

 bemærkninger, henvises til besvarelsen af spørgsmål nr. 126.
 Vedtages ændringsforslaget, vil bestemmelsen skulle fortolkes i lyset af  

 de bemærkninger, der knytter sig til ændringsforslaget.
 Spørgsmål nr. 155:
 Ad justitsministerens ændringsforslag til § 1.
Hvad er baggrunden for og de juridiske konsekvenser af, at  

 Justitsministeriet - når hensigten var at indføje præciseringerne fra  

 bemærkningerne i selve lovteksten - har ændret ordlyden således, at ordene  

 »må antages« er udgået og den sidste sætning derefter lyder ».  

 . . hvor der på begge sider anvendes voldelige midler«, samt  

 begrundelsen for og de juridiske konsekvenser af, at samme »må  

 antages« er indføjet således, at første halvdel af det nye stk. 3 lyder:  

 »Stk. 1 og 2 kan kun anvendes, såfremt det angreb, der er risiko for, må  

 antages at være led i et gensidigt opgør mellem grupper af personer, . .  

 .« Svar:
 Den ændrede placering af ordene »må antages« indebærer ikke  

 nogen ændring i den foreslåede lovs anvendelsesområde.
 Spørgsmål nr. 156:
Er det korrekt, at lovens anvendelse er blevet udvidet, når  

 bemærkningernes formulering omkring »våben, sprængstoffer m.v.« nu  

 er blevet udvidet med den foreslåede lovtekst, der taler om »voldelige  

 midler, herunder skydevåben og sprængstoffer«? Hvilke yderligere  

 voldelige midler dækkes af den nu foreslåede formulering? Svar:
 Ændringerne på dette punkt består i, at ordene i lovbemærkningerne  

 »våben, sprængstoffer m.v., der er til fare for naboer og andre, der  

 færdes i nærheden af de pågældende ejendomme«, i den foreslåede lovtekst  

 er blevet erstattet af ordene »voldelige midler, herunder skydevåben og  

 sprængstoffer«.
 Der er ikke herved sket en ændring af den foreslåede lovs  

 anvendelsesområde.
 Spørgsmål nr. 157:
Kan man bruge kommunernes bygningsreglement i forhold til rydning af  

 rockerborge? Svar:
 Boligministeriet har oplyst, at bygningsreglementet ikke umiddelbart vil  

 kunne anvendes til rydning af rockerborge.
Bilag 2 En henvendelse til udvalget og justitsministerens kommentar hertil KOMMUNERNES LANDSFORENING Den 8. oktober 1996 Folketingets Retsudvalg Christiansborg 1240 København K Lovforslag L 22 om forbud mod ophold i bestemte ejendomme Kommunernes Landsforening har i dag modtaget meddelelse fra en  

 medlemskommune om, at man i tiden efter fremsættelsen af ovennævnte  

 lovforslag har konstateret, at 4 personer har tilmeldt sig kommunens  

 folkeregister med bopæl i en af de ejendomme (»rockerborge«), som  

 lovforslaget omhandler, og som der efter de konkret foreliggende  

 omstændigheder synes at være nærliggende sandsynlighed for, at politiet  

 straks efter lovens ikrafttrædelse vil nedlægge forbud mod ophold i.
Det er  

 oplyst, at der i forvejen er tilmeldt kommunens folkeregister 5 personer med  

 bopæl i den pågældende bygning.
Kommunen er ikke utilbøjelig til at mene, at denne tilflytning kan være  

 udtryk for et bevidst forsøg på - hvis loven vedtages og forbud nedlægges -  

 at pålægge kommunen pligt til genhusning m.v. efter reglerne herom.
Det bør  

 derfor efter kommunens opfattelse overvejes at give kommunen mulighed for at  

 afvise de pågældende fra folkeregistrering.
 På denne baggrund skal landsforeningen - uanset den sene fremkomst af  

 denne henvendelse set i forhold til lovforslagets behandling i Folketinget -  

 henstille til udvalgets overvejelse, om der i loven bør indsættes en  

 bestemmelse, hvorefter kommunerne (efterfølgende) kan afvise  

 folkeregistrering af personer til bopæl i ejendomme, hvis ophold i disse i  

 medfør af loven forbydes inden for en vis kort tid (f.eks. 1-2 uger) efter  

 lovens ikrafttræden.
Med venlig hilsen Hans Otto Jørgensen Spørgsmål nr. 161:
 Udvalget anmoder om ministerens kommentar til henvendelse af 8. oktober  

 1996 fra Kommunernes Landsforening, jf. bilag 61.
 Svar:
Kommunernes Landsforening har i sin henvendelse til Retsudvalget rejst  

 spørgsmål om, hvorvidt der i lovforslaget bør indsættes en bestemmelse om, at  

 »kommunerne (efterfølgende) kan afvise folkeregistrering af personer til  

 bopæl i ejendomme, hvis ophold i disse i medfør af loven forbydes inden for  

 en vis kort tid (f.eks. 1-2 uger) efter lovens ikrafttræden.« Efter det  

 oplyste har en kommune over for landsforeningen givet udtryk for, at en sådan  

 folkeregistrering kan være »udtryk for et bevidst forsøg på - hvis loven  

 vedtages og forbud nedlægges - at pålægge kommunen pligt til genhusning m.v.  

 efter reglerne herom.« Som anført i besvarelsen af spørgsmål nr. 60 må det i tilfælde, hvor  

 ejendommen tjener som bolig for den pågældende, afgøres efter reglerne i den  

 sociale lovgivning, om det offentlige skal stille en anden bolig til  

 rådighed.
Justitsministeriet finder ikke, at dette spørgsmål - direkte eller  

 indirekte - bør reguleres i det foreliggende lovforslag.
