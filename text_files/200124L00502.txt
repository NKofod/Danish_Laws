Betænkning afgivet af Skatteudvalget den  

 2. maj 2002 Betænkning over Forslag til lov om ændring af  

 ligningsloven (Skattefrihed for arbejdsgiverbetalte sundhedsbehandlinger) [af  

 skatteministeren (Svend Erik Hovmand)] 1. Ændringsforslag Der er af skatteministeren stillet 3 ændringsforslag  

 til lovforslaget.
2. Udvalgsarbejdet Lovforslaget blev fremsat den 6. februar 2002 og var til  

 1. behandling den 26. februar 2002. Lovforslaget blev efter 1. behandling  

 henvist til behandling i Skatteudvalget.
Møder Udvalget har behandlet lovforslaget i 7 møder.
Høring Lovforslaget blev sendt i høring samtidig med  

 fremsættelsen.
Den 15. april 2002 sendte skatteministeren de indkomne  

 høringssvar til udvalget.
Den 19. april 2002 sendte skatteministeren  

 et høringsnotat til udvalget, der gengiver hovedtrækkene i  

 høringssvarene samt skatteministerens kommentarer hertil.
Skriftlige henvendelser Udvalget har i forbindelse med udvalgsarbejdet modtaget  

 skriftlige henvendelser fra:
Arbejderbevægelsens Erhvervsråd, Dansk Industri, Forsikring & Pension, Andreas Jørgensen, Herning og Mølholt Helsecenter, Vrå.
 Skatteministeren har over for udvalget kommenteret de  

 skriftlige henvendelser til udvalget.
Deputationer Endvidere har Forsikring & Pension mundtligt over for  

 udvalget redegjort for sin holdning til lovforslaget.
Spørgsmål Udvalget har stillet 12 spørgsmål til  

 skatteministeren til skriftlig besvarelse, som denne har besvaret.
3. Indstillinger og politiske bemærkninger Et mindretal i udvalget (V, DF og KF) indstiller  

 lovforslaget til vedtagelse med de stillede ændringsforslag.
Et andet mindretal i udvalget (S) indstiller  

 lovforslaget til forkastelse ved 3. behandling.
Mindretallet vil  

 stemme imod de stillede ændringsforslag.
Socialdemokratiet afviser skatteministerens  

 ændringsforslag samt lovforslaget som helhed. Ændringsforslagene  

 ændrer ikke ved, at lovforslaget som helhed skaber en uacceptabel  

 forskelsbehandling mellem patienter med tilknytning til arbejdsmarkedet og  

 patienter uden, f.eks. pensionister, børn og ledige.
Lovforslaget  

 fraviger dermed det grundlæggende princip om lige adgang til  

 sundhedsvæsenet, idet erhvervsaktive borgere, hvis arbejdsgiver  

 ønsker at betale medarbejderens sundhedsbehandling, kommer forrest i  

 køen på bekostning af andre.
Dermed bliver det ikke en  

 sundhedsfaglig vurdering, som afgør prioriteringen i  

 sundhedsvæsenet, således at de mest syge behandles først,  

 men derimod bliver det en vilkårlig arbejdsgiver, som foretager denne  

 prioritering.
Socialdemokratiet finder, at dette er et skråplan for  

 hele sundhedsvæsenet og et afgørende brud med dels det hidtidige  

 faglige grundlag for prioriteringerne, dels den lige adgang til  

 behandling.
Skatteministerens ændringsforslag opretholder  

 desuden arbejdsgiverens ret til udvælge nogle medarbejdere frem for  

 andre. Ændringsforslagene bevirker alene, at denne udvælgelse  

 skal ske efter generelle kriterier såsom anciennitet og arbejdstimer.  

 Dette medfører, at en deltidsansat rengøringsassistent eller  

 kantinemedarbejder kan udelukkes fra dette personalegode.
Socialdemokratiet  

 finder dette ganske usympatisk, idet lovforslaget hermed ikke alene skaber en  

 ulighed mellem erhvervsaktive og ikke erhvervsaktive, men også et skel  

 på selve arbejdspladsen.
Lovforslaget inddeler dermed befolkningen i  

 A-, B- og C-hold i forhold til at opnå behandling for sygdom.  

 Ændringsforslagene har alene gjort B-holdet mindre   de borgere, som  

 ikke får den arbejdsgiverbetalte sundhedsbehandling, men som dog har  

 muligheden, f.eks. ved at opnå højere anciennitet   men ikke  

 fjernet det.
Det kan undre at udvidelsen af personkredsen ikke  

 fører til ændringer i skatteministerens skøn over  

 provenutabet.
Socialdemokratiet stiller sig stærkt tvivlende over for  

 det skønsmæssige provenutab, som skatteministeren selv i  

 lovforslagets bemærkninger anfører som værende  

 behæftet med stor usikkerhed.
Socialdemokratiet ønsker overordnet at udtrykke  

 forundring og forvirring over regeringens egentlige målsætning  

 med dette lovforslag.
Det regeringsbærende parti Venstre skrev i sit  

 finanslovudspil for 2002: »Venstre ønsker ikke et forsikringssystem  

 til at finansiere det danske sundhedsvæsen«.
Samtidig svarer  

 skatteministeren Folketingets Skatteudvalg »Jeg anser det som en fordel, hvis  

 lovforslaget kan bidrage til at ændre befolkningens holdning til brugen  

 af både privathospitaler og forsikringsordninger, således at det  

 bliver alment accepteret, at man gør brug heraf« (L 97   bilag 21).  

 Skatteministerens svar stemmer ganske godt overens med lovforslagets  

 konsekvenser, og Socialdemokratiet må blot konstatere, at dette  

 står i skærende kontrast til de politiske udmeldinger, det  

 regeringsbærende parti Venstre kom med, inden man overtog  

 regeringsmagten.
 Et tredje mindretal i udvalget (SF, RV og KRF)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede  

 ændringsforslag.
 Kristeligt Folkeparti kan ikke acceptere »skattefrihed for  

 arbejdsgiverbetalte sundhedsbehandlinger«, når fordelen ikke  

 gælder alle medarbejdergrupper.
Kristeligt Folkeparti var meget opstemt over, at Dansk  

 Folkeparti ville gå imod regeringens oprindelige forslag, hvorefter  

 ordningen i de fleste tilfælde kun ville gælde udvalgte  

 medarbejdere.
Det betød, at store grupper ville blive forfordelt i  

 forhold til små udvalgte grupper.
Men Dansk Folkepartis aftale med  

 regeringen er ikke bedre.
Nu er det ikke store grupper, der udelukkes, men  

 kun dem, der har dårligst fodfæste på arbejdsmarkedet,  

 nemlig dem, der kun er beskæftiget i en kortere periode og de  

 deltidsbeskæftigede.
 Kristeligt Folkeparti mener, at lovforslaget også  

 efter vedtagelse af ændringsforslagene er usolidarisk og stemmer imod  

 lovforslaget i sin helhed.
 Et fjerde mindretal i udvalget (EL) vil  

 redegøre for sin stilling til lovforslaget og de stillede  

 ændringsforslag ved 3. behandling.
 Tjóðveldisflokkurin, Inuit Ataqatigiit og  

 Siumut var på tidspunktet for betænkningens afgivelse ikke  

 repræsenteret med medlemmer i udvalget og havde dermed ikke adgang til  

 at komme med indstillinger eller politiske udtalelser i  

 betænkningen.
En oversigt over Folketingets sammensætning er  

 optrykt i betænkningen.
Der gøres opmærksom på, at  

 et flertal eller et mindretal i udvalget ikke altid vil afspejle et  

 flertal/mindretal ved afstemning i salen.
4. Ændringsforslag med bemærkninger Ændringsforslag Af	skatteministeren, tiltrådt af et mindretal (V,  

 DF og KF):
Til § 1 1) Nr. 1 affattes således:
» » Stk. 2. Det er en betingelse for skattefriheden  

 efter stk. 1, at udgiften afholdes som led i arbejdsgiverens generelle  

 personalepolitik for alle virksomhedens medarbejdere, herunder at en  

 forsikring tegnet af arbejdsgiveren omfatter samtlige virksomhedens  

 medarbejdere.
Tilbuddet kan dog begrænses efter generelle kriterier om  

 anciennitet og antal arbejdstimer.
Stk. 3. Det er endvidere en betingelse for  

 skattefriheden efter stk. 1, 1. eller 2. pkt., at der foreligger en  

 lægehenvisning til behandling.
Skattefriheden for ydelser til  

 alkoholafvænning er dog alene betinget af, at der foreligger en  

 skriftlig lægeerklæring om, at medarbejderen har behov for  

 behandlingen, og skattefriheden for ydelser til kiropraktorbehandling er  

 alene betinget af, at der foreligger en skriftlig erklæring fra en  

 kiropraktor, der har autorisation efter dansk ret eller, hvis kiropraktoren  

 er etableret i udlandet, tilsvarende kvalifikationer, om, at medarbejderen  

 har behov for behandlingen.
Ved behandling af psykiske lidelser hos en  

 psykolog er det endvidere en betingelse, at den pågældende  

 psykolog har autorisation efter dansk ret eller, hvis psykologen er etableret  

 i udlandet, tilsvarende kvalifikationer.
 Stk. 4. Det er en betingelse for skattefriheden for  

 forsikringspræmier efter stk. 1, 3. pkt., at det af  

 forsikringsbetingelserne fremgår, at forsikringen kun dækker  

 behandling, der enten sker efter lægelig henvisning, er lægeligt  

 godkendt eller opfylder kravene i stk. 3, 2. pkt.
Stk. 5. Stk. 1-4 gælder tilsvarende for  

 ydelser til behandling som i tilfælde, hvor virksomhedens medarbejdere  

 omfattes af en ordning som nævnt i stk. 1, gives til personer som led i  

 en aftale om ydelse af personligt arbejde i øvrigt samt til personer,  

 der er valgt til medlem af eller medhjælp for bestyrelser, udvalg,  

 kommissioner, råd, nævn eller andre kollektive organer, herunder  

 Folketinget og kommunalbestyrelser.
Stk. 1 og 2, stk. 3, 2. pkt., og stk. 4  

 gælder tilsvarende for ydelser til alkoholafvænning, som gives  

 til medlemmer af en fagforening, pensionskasse eller lignende.«« [Afgrænsning af personkreds og ændring  

 vedrørende kiropraktorbehandling] 2) Nr. 2-5 udgår.
[Konsekvensændring] Til § 2 3) Paragraffen affattes således:
» Loven træder i kraft dagen efter  

 bekendtgørelsen i Lovtidende og har virkning fra den 1. januar 2002.  

 For så vidt angår aftaler om arbejdsgiverbetalt  

 alkoholafvænning, har ligningslovens § 30, stk. 2, 2. pkt., som  

 affattet ved denne lovs § 1, nr. 1, dog først virkning fra den 1. juni  

 2002.« [Anvendelsestidspunkt for alkoholbehandling med hensyn til  

 ændring i personkreds] Bemærkninger Til nr. 1 Lovforslagets hovedformål, nemlig at gøre  

 sundhedsbehandlinger, som arbejdsgiveren betaler for sine medarbejdere,  

 skattefri, fastholdes.
Det foreslås imidlertid af hensyn til  

 overskueligheden at nyaffatte ligningslovens § 30.
I stk. 1 fastholdes det som hidtil, at  

 skattefriheden skal gælde, både hvor arbejdsgiveren betaler  

 direkte for behandlingen, hvor arbejdsgiveren yder medarbejderen et rentefrit  

 lån, der er klausuleret til dækning af udgifterne til en  

 behandling, og hvor arbejdsgiveren har tegnet en forsikring til dækning  

 af udgifterne ved behandlingen af medarbejderen.
Endvidere foreslås  

 det, at det præciseres i lovteksten, at skattefriheden som hidtil  

 også gælder, når medarbejderen selv har tegnet en  

 sådan forsikring, og arbejdsgiveren refunderer udgiften til  

 forsikringspræmien.
Endelig foreslås det, at  

 kiropraktorbehandling nævnes blandt de behandlinger, som begrunder  

 skattefrihed.
I stk. 2 foreslås det, at det som  

 udgangspunkt er en betingelse for skattefriheden, at tilbuddet skal omfatte  

 alle medarbejdere i virksomheden.
Hvis arbejdsgiveren har tegnet en  

 forsikring, skal dækningen omfatte alle medarbejdere.
En sådan  

 afgrænsning af anvendelsesområdet for skattefriheden findes ikke  

 i det fremsatte lovforslag.
Derimod svarer det til den gældende ordning  

 for skattefri alkoholafvænning, jf. den gældende lovs § 30, stk.  

 2, 2. pkt.
Som en undtagelse fra kravet om, at ordningen skal omfatte  

 alle medarbejdere, foreslås det dog i stk. 2, 2. pkt., at der kan  

 fastsættes begrænsninger efter to generelle kriterier, nemlig  

 anciennitet og antal arbejdstimer.
Der kan ikke fastsættes  

 begrænsninger efter andre kriterier, som for eksempel stillingskategori  

 eller uddannelse.
Arbejdsgiveren kan efter den foreslåede bestemmelse  

 for eksempel bestemme, at tilbuddet alene skal gives til fuldtidsansatte,  

 og/eller, at tilbuddet ikke skal omfatte ansatte, der har været  

 beskæftiget i mindre end et år.
Begrænsninger af denne  

 karakter kendes i forbindelse med reglerne om medarbejderaktieordninger, jf.  

 ligningslovens § 7 A, stk. 2. Muligheden for at fastsætte  

 begrænsninger efter de to kriterier gælder både for  

 sundhedsbehandling og for alkoholafvænning, se ændringsforslag  

 nr. 3 om en overgangsregel for alkoholafvænning.
 Stk. 3 og 4 svarer indholdsmæssigt til  

 det foreslåede § 30, stk. 2, 1.-3. pkt., jf. lovforslagets § 1, nr. 4.  

 Der foreslås imidlertid en opdeling, således at man klart kan se,  

 hvilke betingelser der stilles, når arbejdsgiveren betaler direkte for  

 behandlingen eller yder et rentefrit lån (stk. 3), og hvilke  

 betingelser der stilles, når der er tale om en forsikring (stk. 4).
Det foreslås, at kiropraktorbehandling skal  

 være omfattet af skattefriheden, hvis der foreligger en erklæring  

 fra en autoriseret kiropraktor om, at medarbejderen har behov for  

 behandlingen.
Foretages behandlingen af en kiropraktor etableret i udlandet,  

 stilles dog i stedet det krav, at den pågældende kiropraktor skal  

 besidde kvalifikationer svarende til dem, en dansk autorisation  

 indebærer.
Dette krav er parallelt med det krav, der efter lovforslaget  

 stilles til psykologer.
Baggrunden for, at kiropraktorbehandling ikke  

 kræver lægehenvisning, men alene en erklæring fra en  

 kiropraktor, er, at kiropraktorbehandling i praksis ikke sker efter  

 lægehenvisning, men at det er fundet rimeligt at lade  

 kiropraktorbehandling være omfattet af skattefriheden.
Der er herved  

 bl.a. lagt vægt på, at kiropraktorbehandling er dækket af  

 det offentlige sygesikringssystem på linje med bl.a.  

 speciallægebehandling.
 I stk. 4 præciseres det, at der, når  

 skattefriheden vedrører forsikringspræmier, ikke stilles krav  

 om, at der skal foreligge en lægehenvisning, før skattefriheden  

 indrømmes, men alene krav om, at det skal fremgå af  

 forsikringsbetingelserne, at forsikringen kun dækker behandlinger, der  

 sker efter lægehenvisning eller er lægeligt godkendt.  

 Lægelig godkendelse træder i stedet for lægehenvisning i de  

 tilfælde, hvor det er de af forsikringsselskaberne beskæftigede  

 lægekonsulenter, der har vurderet, at behandlingsbehovet er til stede.  

 Forsikringen kan, men skal ikke, tillige omfatte alkoholafvænning  

 og/eller kiropraktorbehandling.
Stk. 5, 1. pkt., svarer til det foreslåede §  

 30, stk. 3, 1. pkt., jf. lovforslagets § 1, nr. 3, og sikrer, at den  

 omfattede personkreds, som hidtil ikke er indskrænket til  

 lønmodtagere, men tillige omfatter personer, der har en aftale med en  

 virksomhed om ydelse af personligt arbejde, samt medlemmer af og  

 medhjælpere for bestyrelser, nævn, råd m.v.
Det er en  

 betingelse for at give et sådant tilbud til personer, der er  

 løst tilknyttet virksomheden, at virksomhedens medarbejdere omfattes  

 af en ordning som nævnt i stk. 1, men det er ikke et krav, at det  

 tilbud, som gives til de løst tilknyttede personer, skal være  

 identisk med det tilbud, som virksomhedens medarbejdere får.
Det  

 tilbud, som de løst tilknyttede personer får, skal opfylde  

 betingelserne i stk. 1-4. Heri ligger bl.a., at et tilbud til virksomhedens  

 bestyrelsesmedlemmer som udgangspunkt skal omfatte alle bestyrelsens  

 medlemmer uanset deres post i bestyrelsen, men at der f.eks. kan stilles krav  

 om en vis anciennitet, jf. stk. 2.
 2. pkt. opretholder den hidtidige hjemmel for, at  

 skattefri alkoholafvænning tillige kan tilbydes af fagforeninger,  

 pensionskasser og lignende til deres medlemmer, jf. den gældende § 30,  

 stk. 3, 2. pkt., i ligningsloven, som ikke er foreslået ændret  

 ved lovforslaget.
Ændringerne skønnes ikke at indebære  

 væsentlige provenumæssige ændringer i forhold til det  

 fremsatte lovforslag nr.
L 97. Lovforslaget inklusive ændringsforslag  

 skønnes således at medføre et årligt  

 nettoprovenutab for det offentlige i størrelsesordenen 35 mio. kr.
I  

 finansåret 2002 skønnes nettotabet til ca. 25 mio. kr.
Til nr. 2 Det foreslås, at lovforslagets § 1, nr. 2-5,  

 udgår som følge af den samlede redaktionelle omformulering af  

 ligningslovens § 30, jf. ændringsforslag nr. 1.
Til nr. 3 Det foreslås for det første, at  

 ikrafttrædelsesbestemmelsen ændres i konsekvens af  

 ændringerne til § 1.
 For det andet foreslås det, at den foreslåede  

 § 30, stk. 2, 2. pkt., hvorefter der kan fastsættes generelle  

 begrænsninger med hensyn til, hvilke medarbejdere der skal omfattes af  

 ordningen, først skal have virkning for ordninger om  

 arbejdsgiverbetalt alkoholafvænning fra den 1. juni 2002. Herved  

 undgås, at forslaget får tilbagevirkende kraft på allerede  

 indgåede aftaler m.v. i virksomhederne vedrørende  

 alkoholafvænningsbehandling i perioden forud for denne dato.
Sven Buhrkall (V)  

  Peter Christensen (V)  Freddy Dam (V)  

  Kristian Jensen (V) nfmd.  

  Colette L.
Brix (DF)  Mikkel Dencker (DF)  

 Charlotte Dyremose (KF)  

  Else Theill Sørensen (KF)  

  Ole M.
Nielsen (KRF)  Erik Mortensen (S)  

  Henrik Sass Larsen (S)  Jacob Buksti (S)  

 Jens Peter Vernersen (S) fmd.  

  Morten Bødskov (S)  Aage Frandsen (SF)  

  Anders Samuelsen (RV)  

  Pernille Rosenkrantz-Theil (EL) Tjóðveldisflokkurin, Inuit Ataqatigiit og  

 Siumut havde ikke medlemmer i udvalget.
Folketingets sammensætning Venstre, Danmarks Liberale Parti (V) 57 * Enhedslisten (EL) 4 Socialdemokratiet (S) 52 Kristeligt Folkeparti (KRF) 4 Dansk Folkeparti (DF) 22 Tjóðveldisflokkurin (TF) 1 Det Konservative Folkeparti (KF) 16 Inuit Ataqatigiit (IA) 1 Socialistisk Folkeparti (SF) 12 Siumut (SIU) 1 Det Radikale Venstre (RV) 9 * Heraf 1 medlem valgt på  

 Færøerne Bilag 1 Oversigt over bilag vedrørende L 97 Bilagsnr.
Titel 1 Henvendelse af 21/2-02 fra Dansk Industri 2 Henvendelse af 25/2-02 fra Forsikring & Pension 3 Spm. 1 om oversendelse af høringsnotat, til skatteministeren 4 Spm. 2 om indberetningspligt for arbejdsgiverbetalte sundhedsbehandlinger,  

 til skatteministeren Spm. 3 om fradragsret for privatpersoners afholdelse af egne udgifter til  

 sundhedsbehandlinger, til skatteministeren Spm. 4 om, hvorfor fagforeningers, pensionskassers m.v. betaling for  

 sundhedsbehandlinger ikke er omfattet, til skatteministeren 5 Spm. 5, om selvstændigt erhvervsdrivende er indeholdt i  

 personkredsen, til skatteministeren Spm. 6, om medhjælpende ægtefæller er indeholdt i  

 personkredsen, til skatteministeren 6 Henvendelse af 27/2-02 fra Arbejderbevægelsens Erhvervsråd 7 Spm. 7 om statistisk materiale til belysning af ordningens udvikling, til  

 skatteministeren Spm. 8, om ministeren vil tage initiativ til iværksættelse af  

 statistisk undersøgelse, til skatteministeren 8 Spm. 9 om ministerens vurdering af en ordning, hvor virksomheder ikke har  

 fradragsret for udgifter til sundhedsbehandling som modstykke til  

 medarbejderens skattefrihed herfor, til skatteministeren 9 Spm. 10, om Dansk Folkeparti ifølge aftalen med regeringen om FFL  

 2002 kan blokere for gennemførelsen af lovforslaget, til  

 skatteministeren 10 Svar på spm. 10, om Dansk Folkeparti ifølge aftalen med  

 regeringen om FFL 2002 kan blokere for gennemførelsen af lovforslaget,  

 fra skatteministeren 11 Svar på spm. 5, om selvstændigt erhvervsdrivende er indeholdt  

 i personkredsen, fra skatteministeren Svar på spm. 6, om medhjælpende ægtefæller er  

 indeholdt i personkredsen, fra skatteministeren 12 Svar på spm. 9 om ministerens vurdering af en ordning, hvor  

 virksomheder ikke har fradragsret for udgifter til sundhedsbehandling som  

 modstykke til medarbejderens skattefrihed herfor, fra skatteministeren 13 Svar på spm. 2 om indberetningspligt for arbejdsgiverbetalte  

 sundhedsbehandlinger, fra skatteministeren Svar på spm. 3 om fradragsret for privatpersoners afholdelse af egne  

 udgifter til sundhedsbehandlinger, fra skatteministeren Svar på spm. 4 om, hvorfor fagforeningers, pensionskassers m.v.  

 betaling for sundhedsbehandlinger ikke er omfattet, fra skatteministeren 14 Henvendelse af 28/1-02 fra Andreas Jørgensen, Herning 15 Kommentar fra skatteministeren til henvendelse af 25/2-02 fra Forsikring  

 & Pension 16 Kommentar fra skatteministeren til henvendelse af 28/1-02 fra Andreas  

 Jørgensen, Herning 17 Høringssvar, fra skatteministeren 18 Spm. 11 om oversendelse af høringsnotat af hensyn til  

 lovbehandlingen, til skatteministeren 19 Svar på spm. 7 om statistisk materiale til belysning af ordningens  

 udvikling, fra skatteministeren Svar på spm. 8, om ministeren vil tage initiativ til  

 iværksættelse af statistisk undersøgelse, fra  

 skatteministeren 20 Kommentar fra skatteministeren til henvendelse af 21/2-02 fra Dansk  

 Industri 21 Kommentar fra skatteministeren til henvendelse af 25/2-02 fra  

 Arbejderbevægelsens Erhvervsråd 22 Svar på spm. 1 om oversendelse af høringsnotat, fra  

 skatteministeren 23 Svar på spm. 11 om oversendelse af høringsnotat af hensyn til  

 lovbehandlingen, fra skatteministeren 24 Ændringsforslag til 2. behandling fra skatteministeren 25 Meddelelse om tidspunkt for betænkningsafgivelse og frist for  

 spørgsmål m.v.
