 Der har overfor styrelsen været rejst spørgsmål om den momsmæssige  

 behandling af ydelser, der afsættes af 100% ejede datter-/søsterselskaber til  

 andre 100% ejede selskaber i nogle koncerner inden for den finansielle  

 sektor.
Det var oplyst, at koncernerne påtænkte at udskille enkelte afdelinger i  

 særskilte selskaber, fx et reklameselskab og et edb-selskab, som skulle  

 servicere koncernen.
I mindre omfang kunne der være tale om afsætning fra  

 koncernen fx fra et tilhørende ejendomsmæglerselskab.
Det blev endvidere  

 oplyst, at de udskilte selskaber skulle drives på almindelige  

 forretningsmæssige vilkår, og at udskillelsen ville give styringsmæssige  

 fordele.
Der ville endvidere være tale om økonomiske fordele såfremt  

 afsætningen internt i koncernen kunne ske momsfrit.
 De involverede selskaber opfyldte ikke betingelserne for  

 fællesregistrering, jf. momslovens § 5, stk. 3.
Styrelsen overvejede i forbindelse med sagernes behandling spørgsmålet om,  

 hvorvidt en koncern bestående af 100% ejede selskaber, der i økonomisk  

 sammenhæng udgør én enhed, i relation til momsloven kan anses for  

 én enhed med den virkning, at der kan ske momsfri afsætning mellem  

 selskaberne af i øvrigt objektivt moms-pligtige ydelser.
I samme forbindelse  

 har man overvejet, om en sådan afsætning kan anses for erhvervsmæssig.
 Styrelsen fandt, at et selskabs interne afsætning i en koncern må  

 karakteriseres som erhvervsmæssig omsætning, jf. momslovens § 1, og at et  

 selskab, der er en selvstændig juridisk enhed, og som driver erhvervsmæssig  

 virksomhed, må anses for at drive selvstændig erhvervsvirksomhed, jf.  

 momslovens § 3.
Endvidere vil en koncernbetragtning efter styrelsens opfattelse tillige  

 forudsætte en solidarisk hæftelse mellem de involverede selskaber for så vidt  

 angår den momspligtige afsætning, der - omend i mindre omfang - sker ud af  

 koncernen.
En sådan solidarisk hæftelse er det ikke muligt at gøre gældende  

 efter momslovens § 24. Tilsvarende betragtninger gør sig gældende med hensyn  

 til straffebestemmelserne i lovens § 35, stk. 4.
 Styrelsen traf derfor afgørelse om, at der skal betales moms efter de  

 almindelige regler, når der mellem 100% ejede selskaber afsættes momspligtige  

 ydelser.
 Afgørelsen indebærer, at der også bliver tale om  

 "afsmitnings-moms" for blandt andet edb-ydelser, der både afsættes  

 ud af koncernen og som tages i anvendelse af fx den bank, der leverer  

 ydelserne i og udenfor koncernen.
 Skatteministeriet, Departementet, har dog meddelt, at en ændring af  

 "afsmitningsreglen" i momslovens § 11, stk. 1, er på ministeriets  

 lovprogram for 1991/92, og at det er hensigten at foreslå reglen ophævet fra  

 1. januar 1991 for tjenesteydelser, bl.a. i relation til den finansielle  

 sektor.
 Forudsat at lovændringen vedtages, vil en mindre ekstern afsætning således  

 ikke få afsmittende virkning for koncernernes interne anvendelse af fx  

 edb-ydelser.
