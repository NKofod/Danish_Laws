En advokat spørger om det vil være i strid med udstykningslovens § 1,  

 at der for en ejendom, som er opdelt i ejerlejligheder, fastsættes  

 bestemmelser, som sikrer de enkelte ejere en ikke tidsbegrænset, eksklusiv  

 ret til benyttelse af bestemte, afgrænsede dele af fællesarealet.
Det er  

 styrelsens opfattelse at etablering af sådanne brugsretter er i strid med  

 udstykningslovens § 1.
I et brev af 15-8-1978, j.nr.77.175, har De bedt direktoratet om en  

 udtalelse om, hvorvidt det vil være i strid med udstykningslovens § 1, stk.  

 1, at der for ejendommen matr.nr. 21r Nyby by og sogn, som er opdelt i  

 ejerlejligheder, fastsættes bestemmelser, som sikrer de enkelte ejere en ikke  

 tidsbegrænset, eksklusiv ret til benyttelse af bestemte, afgrænsede dele af  

 fællesarealet.
De har således foreslået, at der i vedtægten for  

 ejerforeningen fastsættes ikke tidsbegrænsede bestemmelser om, at de enkelte  

 ejere har vedligeholdelsespligt til bestemte arealer, samt bestemmelser som  

 forbyder færdsel og ophold på det pågældende areal for andre end den, som har  

 vedligeholdelsespligten.
 Med et brev af 31-8-1978 har Deres datter, Bodil, som ejer en  

 ejerlejlighed i den nævnte ejendom, indsendt nogle yderligere argumenter for,  

 at sådanne rettigheder bør kunne stiftes og har bedt direktoratet udtale sig  

 om følgende 3 muligheder, hvori også Deres spørgsmål er indeholdt:
 1) muligheden for at give approbation til den ved salget af  

 ejerlejlighederne stiftede stedsevarende fordeling af den indbyrdes brugsret  

 til haven (jf. skødernes ordlyd) evt. med klausuler, således at de  

 interesser, udstykningsloven værner, ikke krænkes.
 2) Subsidiært om muligheden for at give approbation til indbyrdes  

 stedsevarende færdselsregulering (jr. ordlyden af vedtægten), evt. med  

 hjemmel i udstykningslovens § 11c, i.f., ordene »anden begrænset  

 udnyttelse«.
 3) Mere subsidiært om muligheden for at give approbation til direkte  

 udstykning af haven til de respektive ejerlejligheder svarende til de  

 stiftede brugsrettigheder (eventuelt med klausul om, at ejendommens  

 grundstykke med hensyn til udnyttelse dog skal betragtes som een parcel).
 I denne anledning skal man meddele følgende:
-Ad 1. Som det blandt andet fremgår af kendelsen U 1978.331 H. er  

 udstykningslovens § 1, stk. 1 til hinder for, at der foretages opdeling af  

 fællesarealet ved ejendomme, der er opdelt i ejerlejligheder, således at de  

 enkelte ejere får brugsret til bestemte afgrænsede dele af dette for et  

 længere tidsrum end 10 år.
Bestemmelsen anses derimod ikke for at være til  

 hinder for stiftelse og tinglysning af lejemål eller brugsforhold, som i  

 mangel af opsigelse kan fortsætte for et længere tidsrum end 10 år, når blot  

 ingen af parterne er bundet for mere end 10 år ad gangen.
Det bemærkes i denne forbindelse, at den omstændighed, at de indgåede  

 aftaler om opdeling af fællesarealet er i strid med udstykningsloven, ikke  

 fører til, at de indgåede aftaler uden videre er ugyldige mellem parterne,  

 idet udstykningslovens § 1, stk. 1, er en ordensbestemmelse, som først og  

 fremmest vedrører forholdet til det offentlige, jf.
Tolstrup,  

 »Landboret«, 3.udgave, side 84-86.
-Ad 2. Efter direktoratets opfattelse vil det være i strid med eller en  

 omgåelse af udstykningsloven, hvis man - som foreslået af Dem, fastsætter ikke tidsbegrænsede bestemmelser om vedligeholdelsespligt for  

 de enkelte ejere samt bestemmelser, der forbyder andre at færdes på arealet,  

 da sådanne forhold i realiteten vil svare til, at de pågældende får brugsret  

 til arealet.
Forholdet vil heller ikke kunne henføres under  

 undtagelsesbestemmelsen i lovens § 11 C, stk. 3, om anden begrænset  

 udnyttelse af en ejendom, da man ved at fastsætte de foreslåede bestemmelser  

 om vedligeholdelsespligt og adgangsforbud giver brugeren adgang til en  

 almindelig råden over arealet, og den nævnte bestemmelse kun tager sigte på  

 servitutter samt brugsrettigheder over helt ubetydelige arealer.
Baggrunden for, at direktoratet anser det for at være i strid med  

 udstykningslovens § 1, at der etableres ikke tidsbegrænsede brugsrettigheder,  

 eksklusive benyttelsesrettigheder, dispositionsrettigheder o.s.v. for de  

 enkelte ejerlejlighedsejere til dele af fællesarealet ved  

 ejerlejlighedsejendomme, er, at disse forhold strider mod de ordensmæssige  

 hensyn, som bestemmelsen værner, samt indebærer en mulighed for at omgå de  

 bebyggelsesregulerende bestemmelser, som påses overholdt i medfør at  

 udstykningslovens § 2. Ved at fastsætte stedsevarende bestemmelser om  

 brugsret til dele af fællesarealet ville det således f.eks. i forbindelse med  

 opdeling af rækkehuse i ejerlejligheder være muligt at etablere forhold, hvor  

 de enkelte ejerlejligheder med tilhørende areal fremtræder som selvstændige  

 ejendomme, der kunne registreres matrikulært, men ikke ville blive det.  

 Endvidere vil en sådan opdeling ikke være omfattet af de  

 kontrolforanstaltninger, der ved matrikulære udstykninger skal sikre, at den  

 bebyggelsesregulerende lovgivning overholdes, jf. udstykningslovens § 2 og  

 cirkulære nr.43 af 18-2-1977 om udstykningskontrol.
Endelig kan private  

 servitutter om f.eks. udstykningsforbud eller mindste grundstørrelse tænkes  

 omgået ved, at man på en grund opfører flere ejerlejligheder, der tildeles en  

 stedsevarende brugsret til arealer, som er mindre end den fastsatte  

 mindstegrundstørrelse, og derved opnår flere beboelser på det givne areal end  

 tilsigtet med servitutten.
 Det vil således være i strid med udstykningslovens § 1, stk. 1, at  

 fastsætte bestemmelser om sådanne brugsrettigheder til fællesarealer, og  

 direktoratet har ikke - som antaget i brevet fra Bodil Hansen - hjemmel til  

 at give approbation på den ved salget af ejerlejligheden stiftede  

 stedsevarende brugsret eller på bestemmelser om færdselsregulering.
-Ad 3. Derimod kan direktoratet tiltræde, at aftalerne om brugsret om  

 muligt lovliggøres ved, at de enkelte lodder af haven udstykkes med eget  

 matrikelnummer.
Lodderne vil fortsat kunne tilhøre ejerne i fællesskab, med  

 de vil ikke kunne noteres som en samlet fast ejendom, da forholdene i så fald  

 fortsat vil være i strid med udstykningslovens § 1, stk. 1, jf. bestemmelsens  

 2.stykke.
Det er naturligvis en forudsætning for, at en udstykning kan  

 godkendes, at der kan opnås de nødvendige tilladelser fra kommunalbestyrelse  

 og eventuelle andre myndigheder i relation til den bebyggelsesregulerende  

 lovgivning m.v. jf. udstykningslovens § 2 og cirkulære om udstykningskontrol.
