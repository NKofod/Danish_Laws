Betænkning afgivet af Social-, Indenrigs- og Børneudvalget den 21. februar 2019 Betænkning over Forslag til folketingsbeslutning om inkorporering af FN´s børnekonvention i dansk ret [af Trine Torp (SF) m.fl.]:
1. Indstillinger Et flertal i udvalget (S, DF, V, LA og KF) indstiller beslutningsforslaget til forkastelse.
 Et mindretal i udvalget (EL, RV, SF og ALT) indstiller beslutningsforslaget til vedtagelse uændret.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Dansk Folkeparti Dansk Folkepartis medlemmer af udvalget bemærker, at der hele tiden bør være fokus på børn og børns rettigheder.
Så sent som i december 2018 vedtog Folketinget den nye lov om familieretshuset, der i den grad sætter børns rettigheder  i centrum.
I DF har vi taget initiativ til adskillige samråd og forespørgselsdebatter om opfølgningen på Barnets Reform, fordi vi stadig ikke er tilfredse med implementeringen af loven.
Også her er børns rettigheder konstant i centrum.
I DF frygter vi, at man ved at skrive FNs børnekonvention ind i dansk lov begynder at slappe lidt for meget af og mister det store fokus, vi alle har på børns rettigheder.
Det må ikke ske.
Det kan ganske rigtigt have signalværdi at få nedfældet konventionen på et stykke papir, men DF vil hellere tage konkrete skridt, sådan som vi gør, når vi vedtager barnets reform og følger op på reformens implementering.
Det er også konkret handling, når vi bruger flere år på at lave den bedst mulige lovgivning om familieret.
Danmark har desuden allerede ratificeret FNs børnekonvention, og det tager DF meget alvorligt.
Det bør andre lande også gøre.
DF mener f.eks., at der bør være større fokus på børnene på Grønland, og det vil vi hellere gøre en indsats for frem for at skrive noget ned, der allerede er praksis for.
Det er for DF svært at se, hvad det vil tilføre af nyt, hvis beslutningsforslaget skulle blive vedtaget.
Mon de lande, hvor det halter med at leve op til FNs børnekonvention, vil begynde at leve op til konventionen, hvis vi i Danmark skriver konventionen ind i dansk lov? Det tvivler DF på.
3. Udvalgsarbejdet Beslutningsforslaget blev fremsat den 20. november 2018 og var til 1. behandling den 22. januar 2019. Beslutningsforslaget blev efter 1. behandling henvist til behandling i Social-, Indenrigs- og Børneudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Karin Nødgaard (DF) nfmd.
Susanne Eilersen (DF) Karina Adsbøl (DF) Dorthe Ullemose (DF) Pernille Bendixen (DF) Morten Marinus (DF) Martin Geertsen (V) Carl Holst (V) Jane Heitmann (V) Hans Andersen (V) Jan E.
Jørgensen (V) Anni Matthiesen (V) Henrik Dahl (LA) Laura Lindahl (LA) Brigitte Klintskov Jerkel (KF) Karen J.
Klint (S) Magnus Heunicke (S) Orla Hav (S) Pernille Rosenkrantz-Theil (S) Troels Ravn (S) fmd.
Ane Halsboe-Jørgensen (S) Malou Lunderød (S) Finn Sørensen (EL) Pernille Skipper (EL) Torsten Gejl (ALT) Marianne Jelved (RV) Lotte Rod (RV) Trine Torp (SF) Kirsten Normann Andersen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
