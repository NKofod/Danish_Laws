Fremsat den 31. januar 2012 af Mogens Lykketoft (S), Bertel Haarder (V), Søren Espersen (DF), Marianne Jelved (RV) og Holger K.
Nielsen (SF) Forslag til folketingsbeslutning om ændring af folketingsbeslutning om statsrevisorernes valg og virksomhed § 1 I folketingsbeslutning af 20. juni 1975 om statsrevisorernes valg og virksomhed, som ændret ved beslutning af 28. maj 1986, beslutning af 7. december 1993, beslutning af 31. maj 1996, beslutning af 17. december 1999, beslutning af 9. maj 2006, beslutning af 2. juni 2006 og beslutning af 30. maj 2007, foretages følgende ændring:
 1. § 10, stk. 1, 1. pkt., udgår, og i stedet indsættes:
»Beretninger fra rigsrevisor, som er foranlediget udarbejdet i medfør af reglerne i § 9, jf. § 8, i lov om revisionen af statens regnskaber m.m., behandles af statsrevisorerne på deres førstkommende møde efter beretningernes modtagelse.
Herefter fremsender statsrevisorerne straks beretningerne med deres eventuelle bemærkninger til vedkommende folketingsudvalg.« § 2 Folketingsbeslutningen træder i kraft dagen efter vedtagelsen i Folketinget.
Bemærkninger til forslaget Forslaget har til formål at gennemføre en mindre ændring i ordningen for behandling af beretninger fra rigsrevisor, som er udarbejdet efter et folketingsudvalgs anmodning til statsrevisorerne om fremskaffelse af revisionsmæssige oplysninger.
Forslaget er et led i opfølgningen på den gennemgang af den danske statslige revisionsordning, som statsrevisorerne iværksatte i januar 2008.
Efter den gældende bestemmelse i § 9 i folketingsbeslutningen om statsrevisorernes valg og virksomhed kan et folketingsudvalg anmode om statsrevisorernes bistand til fremskaffelse af revisionsmæssige oplysninger.
En sådan anmodning fremsættes skriftligt og behandles af statsrevisorerne i deres førstkommende møde.
Kan statsrevisorerne imødekomme anmodningen, beder de rigsrevisor om at udfærdige en beretning.
Rigsrevisor fremsender beretningen til statsrevisorerne, som straks efter modtagelsen fremsender den til folketingsudvalget.
Inden 2 uger efter modtagelsen meddeler udvalget statsrevisorerne, om det vil lade rigsrevisors beretning i sin helhed indgå eller optrykke som bilag til en udvalgsbetænkning eller beretning.
Forslaget til ændring indebærer, at beretningerne fremover bliver behandlet af statsrevisorerne, inden de fremsendes til det udvalg, som har anmodet om undersøgelsen.
Statsrevisorernes behandling af beretningerne er en forudsætning for, at statsrevisorerne kan formulere de bemærkninger, som allerede nu er forudsat i folketingsbeslutningens § 10, stk. 2.
Med den foreslåede ændring vil det pågældende folketingsudvalg fremover modtage rigsrevisors beretning og statsrevisorernes bemærkninger hertil samlet og således have et bedre grundlag for at tage stilling til sagen.
Samtidig sikres det med ændringen, at folketingsudvalget i alle tilfælde vil have modtaget statsrevisorernes bemærkninger til beretningen, inden den ovennævnte 2-ugers-frist begynder at løbe.
Skriftlig fremsættelse Mogens Lykketoft (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af folketingsbeslutning om statsrevisorernes valg og virksomhed.
(Beslutningsforslag nr.
B 35).
 Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
