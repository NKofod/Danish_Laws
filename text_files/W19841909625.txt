En cementstøber havde fået konstateret overfølsomhed overfor stofferne  

 chromat og kobolt.
Skadelidte, der udover eksem led af en ryglidelse og  

 nedsat hukommelse, havde fået tilkendt mellemste invalidepension.  

 Sikringsstyrelsen fastsatte erstatningen efter arbejdsskadeforsikringsloven  

 for varigt meen til 50%, og erstatningen for tab af erhvervsevne blev fastsat  

 til 75%. Ankestyrelsen tiltrådte, at eksemlidelsen alene berettigede til den  

 tilkendte erstatning for meen og tab af erhvervsevne.
 REDEGØRELSE FOR SAGEN:
En cementstøber blev sygemeldt i oktober 1979 på grund af eksem.
Tilfældet  

 blev anmeldt til arbejdsskadeforsikringen i februar 1980. Ifølge en erklæring  

 fra en speciallæge i hudsygdomme var skadelidte overfølsom overfor stofferne  

 chromat og kobolt, som begge forekommer i cement.
Skadelidte fik fra 1. juli  

 1980 tilkendt mellemste invalidepension.
Udover eksem led han af en  

 ryglidelse og indprentnings- og hukommelsessvækkelse.
 AFGØRELSEN, DER KLAGES OVER:
 Sikringsstyrelsen fastsatte erstatningen efter  

 arbejdsskadeforsikringsloven for varigt meen til 50%. Erstatningen for tab af  

 erhvervsevne blev fastsat til 75%.
 KLAGEN TIL ANKESTYRELSEN:
Forsikringsselskabet ankede og gjorde gældende, at den fastsatte meengrad  

 samt erhvervsevnetabet var vurderet for højt.
Selskabet henviste til, at  

 skadelidte havde fået tilkendt mellemste invalidepension på grund af flere  

 lidelser.
Erstatningen efter arbejdsskadeforsikringsloven skulle alene  

 kompensere hans hudlidelse.
 SUPPLERENDE OPLYSNINGER EFTER ANKEN:
Ankestyrelsen indhentede en erklæring fra en speciallæge i hudsygdomme.  

 Ifølge erklæringen var skadelidtes allergiske eksematisering stærkt generende  

 og arbejdshæmmende, således at han formentlig - udelukkende på grund af  

 eksemtilbøjelighed - ikke ville have mulighed for at påtage sig manuelt  

 arbejde.
I den daglige livsførelse var eksemet også ret generende.
 LOVGRUNDLAG:
 Efter arbejdsskadeforsikringslovens § 27, stk. 1, tilkommer der skadelidte  

 erstatning for tab af erhvervsevne, såfremt en arbejdsskade har medført  

 nedsættelse af skadelidtes evne til at skaffe sig indtægt ved arbejde.  

 Erstatning ydes dog ikke, såfremt erhvervsevnetabet er mindre end 15%.
Ifølge lovens § 28, stk. 1, tilkommer der skadelidte erstatning for varigt  

 meen, hvis en arbejdsskade har påført ham varig og ikke ubetydelig skade af  

 medicinsk art.
Erstatning ydes dog ikke, såfremt meengraden fastsættes til  

 mindre end 5%.
 Efter lovens § 28, stk. 2, fastsættes meengraden på grundlag af skadens  

 medicinske art og omfang og under hensyn til de af arbejdsskaden forvoldte  

 ulemper i skadelidtes personlige livsførelse.
 ANKESTYRELSENS AFGØRELSE:
 Ankestyrelsen fandt, at skadelidtes eksemlidelse i sig selv berettigede  

 ham til erstatning for varigt meen vurderet til en meengrad på 50% og til  

 erstatning for en nedsættelse af erhvervsevnen vurderet til 75%.
 Ankestyrelsen tiltrådte således sikringsstyrelsens afgørelse.
