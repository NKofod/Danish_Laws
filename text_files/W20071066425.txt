Klage over utilstrækkelig graviditetsundersøgelse Nævnet fandt ikke grundlag for at kritisere overlægen for behandlingen af patienten.
Nævnet fandt dog, at det havde været hensigtsmæssigt, om overlægen for at udelukke meget tidlig graviditet havde foranlediget, at der var blevet taget en blodprøve til bestemmelse af se-HCG (blodgraviditetsundersøgelse) i stedet for at undersøge urinprøve med graviditetstest.
Nævnet oplyste, at når en graviditet indtræder, befrugtes ægget ca. midt i mensturationscyklus.
I løbet af tre - fire dage vandrer det befrugtede æg ned i livmoderen og borer sig ned i slimhinden.
Graviditeten er således til stede i livmoderen inden tidspunktet for den forventede næste menstruation, som så udebliver.
 Videre oplyste nævnet, at moderne graviditetstest på urinprøve slår om fra negativ til positiv omkring det tidspunkt, hvor der er gået ca. to uger efter befrugtningen, altså lige ved det tidspunkt, hvor den forventede næste menstruation udebliver.
 Nævnet lagde herefter vægt på, at det var i overensstemmelse med normen for almindelig anerkendt faglig standard at foretage uringraviditetstest på dette tidspunkt, idet fremgangsmåden kun meget sjældent vil medføre utilsigtet undersøgelse af en uventet nygravid patient.
Videre lagde nævnet vægt på, at den biologiske variation med en vis risiko vil medføre, at graviditetstesten ikke har nået at slå om og er blevet positiv.
Dette fænomen kunne man kompensere for ved at udføre en blodgraviditetsundersøgelse, som vil vise selv meget lave koncentrationer af graviditetshormonet HCG i blodet.
