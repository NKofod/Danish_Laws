(Til samtlige kommuner og amtskommuner) Socialministeriet har fået en række spørgsmål om kontanthjælpsmodtageres  

 og revalidenders mulighed for at tage på ferieophold i udlandet.
 Vi kan oplyse, at det efter bistandslovens § 1 og fra 1.juli 1998 efter §  

 5 i lov om aktiv socialpolitik er udgangspunktet, at der ydes hjælp til  

 personer, som opholder sig her i landet.
 Da der i forbindelse med et par sager, som har været indbragt for  

 Folketingets Ombudsmand, har været tvivl om rækkevidden af reglen i  

 bistandslovens § 1, har man i aktivlovens § 5 indsat en bestemmelse, hvor det  

 i stk.1 fastslås, at personer, der opholder sig i udlandet, ikke kan få hjælp  

 efter loven.
Efter stk.2 kan kommunen dog i særlige tilfælde tillade, at hjælp bevares  

 under kortvarige ophold i udlandet.
Dette gælder, hvis modtageren deltager i aktiviteter i udlandet, der er led i aktivering eller revalidering, hvis modtageren udøver samvær, som ikke kan foregå her i landet, med egne børn, hvis modtageren har brug for nødvendig lægebehandling, som ikke kan fås her i landet, hvis der i øvrigt foreligger ganske særlige forhold, f.eks. besøg hos en nær pårørende, som er alvorligt syg.
 Efter stk.3 er det en betingelse for at bevare hjælpen i udlandet, at  

 opholdet ikke hindrer, at modtageren kan opfylde de almindelige betingelser  

 for hjælp, herunder tage imod tilbud om arbejde eller aktivering.
 Sigtet med aktivlovens § 5 har ikke været en stramning af de hidtil  

 gældende regler, men en præcisering af, hvad der på baggrund af afgørelser  

 fra Den Sociale Ankestyrelse må opfattes som gældende praksis.
 Reglen om, at hjælpen kun kan ydes til personer, der opholder sig her i  

 landet, er bl.a. begrundet i, at modtagerne skal stå til rådighed for et  

 eventuelt job på det ordinære arbejdsmarked.
Der er imidlertid situationer, hvor en modtager af en forsørgelsesydelse  

 efter aktivloven ikke skal stå til rådighed for arbejdsmarkedet.
Det gælder  

 en revalidend, der følger en uddannelse, som holder ferielukket, og en  

 kontanthjælpsmodtager, der i forbindelse med 11 måneders aktivering har ret  

 til 1 aktiveringsfri måned.
I disse tilfælde vil kommunen kunne stille lempeligere krav og eventuelt  

 give tilladelse til et nærmere afgrænset kortvarigt ferieophold i udlandet.  

 Men afgørelsen må træffes af kommunen i det enkelte tilfælde efter en konkret  

 vurdering.
Kommunens afgørelse kan inden for den almindelige frist på 4 uger  

 indbringes for det sociale nævn.
 Det anførte drejer sig alene om muligheden for at bevare retten til en  

 overførselsindkomst efter aktiveringsloven under ferieophold i udlandet.  

 Ingen er afskåret fra at rejse til udlandet uden at få den offentlige ydelse  

 udbetalt for ferieperioden.
