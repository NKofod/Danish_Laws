Fremsat den 14. marts 2022 af Marie Krarup (UFG), Karina Adsbøl (UFG), Lise Bech (UFG), Liselott Blixt (UFG), Bent Bøgsted (UFG) og Hans Kristian Skibby (UFG) Forslag til folketingsbeslutning om udvidet kommunalt selvstyre på asylområdet Folketinget pålægger regeringen inden udgangen af indeværende folketingssamling at fremsætte lovforslag, som giver hver enkelt kommune beføjelse til selv at bestemme, hvilke flygtninge og migranter (udlændinge med asylstatus) de vil tage imod inden for kommunegrænsen.
En kommune skal således kunne beslutte, at de kun vil modtage flygtninge fra nærområdet, aktuelt ukrainere.
 Regeringen skal indkalde partierne til politiske drøftelser, herunder med henblik på at afdække mulige konsekvenser for asylreglerne og særloven for ukrainere.
Bemærkninger til forslaget Forslagsstillerne ønsker med dette forslag at styrke det kommunale selvstyre.
Forslaget vil samtidig presse den til enhver tid siddende regering til at føre en strammere asyl- og udlændingepolitik, når kommunerne får indflydelse på, hvem de vil bosætte i kommunen.
En strammere asyl- og udlændingepolitik vil samlet set gavne integrationen og Danmark.
 Det primære formål med forslaget er at give kommunerne mulighed for at koncentrere sig om at hjælpe de ukrainske flygtninge i den aktuelle ekstraordinære situation.
Kommunerne skal kunne fokusere på hjælp til ukrainere Med forslaget gives kommunerne en række nye muligheder på asylområdet.
Det betyder f.eks., at en kommunalbestyrelse kan vedtage, at den tildelte statslige kvote skal bestå af ukrainere.
En kommune kan også vedtage, at den i særlig grad vil modtage sårbare ukrainske kvinder og børn.
Der kan også være tale om tilvalg på grund af erhvervserfaring eller uddannelse.
 Med beslutningsforslaget ønsker forslagsstillerne at understrege, at udgangspunktet for den ekstraordinære indsats også er, at ukrainerne er indstillet på at rejse hjem igen på et tidspunkt for at være med til at opbygge deres hjemland, når der er mulighed for det.
Forslagsstillerne ser med stor alvor på situationen i Ukraine og ønsker at give kommunerne mulighed for at koncentrere sig om at hjælpe de ukrainske flygtninge.
Forslaget udelukker dog ikke, at en kommune vælger at fokusere på en anden gruppe flygtninge.
En ekstra indsats for egne nærområder Forslagsstillerne ønsker med forslaget at give kommunerne en større grad af selvbestemmelse og at understrege, at Danmark har en forpligtigelse til at hjælpe flygtninge fra nærområdet.
Forslagsstillerne mener, at ukrainere ligger kulturelt tættere på dansk og europæisk kultur end andre grupper af flygtninge.
Det bør afspejle sig i kommunernes integrationsindsatser og i de love, som Folketinget vedtager.
 Forslaget skal bl.a. ses, i lyset af at der er udfordringer med andre grupper af flygtninge i Danmark, f.eks. i forhold til arbejdsfrekvensen m.m., hvilket i den nuværende situation risikerer at fjerne ressourcer fra de ukrainske flygtninge.
Forslagsstillerne har noteret sig debatten om, at rige lande som eksempelvis Saudi-Arabien ikke modtager flygtninge fra deres nærområder, selvom der er tale om personer, som kulturelt ligger tættere på Saudi-Arabien end på Danmark og Europa.
I modsætning til andre lande ønsker forslagsstillerne at Danmark stiller sig frem som et land, der i en periode gør en ekstra indsats for at hjælpe dem, som kulturelt ligger tæt på dansk og europæisk kultur.
Forslagets indflydelse på den førte asyl- og udlændingepolitik Forslagsstillerne ønsker generelt at stramme asyl- og udlændingepolitikken i Danmark.
Det vil ske løbende, fremadrettet ved en række nye forslag.
Dette konkrete forslag handler først og fremmest om at give kommunerne en udvidet mulighed for at prioritere hjælpen til ukrainske flygtninge i den nuværende situation.
Det er forslagsstillernes vurdering, at forslaget samlet set ikke vil medføre hverken flere eller færre flygtninge til Danmark.
På den måde er forslaget neutralt.
En mulig afledt effekt af forslaget kan være et mindre fald i antallet af flygtninge på landsplan.
Det skyldes, at de fleste kommuner formentlig vil tilvælge ukrainere og dermed fravælge andre, hvilket kan gøre det vanskeligt for regeringen at fordele de øvrige grupper af flygtninge til kommunerne.
Hvordan man konkret håndterer de tilfælde, hvor staten måtte have givet flere opholdstilladelser til flygtninge, end de kan finde boliger til i kommunerne, foreslår forslagsstillerne at man behandler i de politiske drøftelser, som udmønter beslutningsforslaget.
Skriftlig fremsættelse Marie Krarup (UFG):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udvidet kommunalt selvstyre på asylområdet.
(Beslutningsforslag nr.
B 188) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
