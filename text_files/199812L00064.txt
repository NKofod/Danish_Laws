Fremsat den 28. oktober 1998 af  

 erhvervsministeren (Pia Gjellerup) Forslag til Lov om ændring af lov om  

 aktieselskaber (Undladelse af at udstede aktiebreve i forbindelse med  

 handel på en autoriseret markedsplads   indførelse af  

 aktiebogsfører) § 1 I lov om aktieselskaber, jf. lovbekendtgørelse nr. 545 af 20. juni  

 1996, foretages følgende ændringer:
 1. I § 6 b, stk. 2, udgår: »§ 61 b,  

 stk. 1,«.
 2. I § 6 c, stk. 3, § 51, stk. 3, § 56,  

 stk. 5, og § 76, stk. 3, ændres »jf.  

 § 7, nr. 1« til: »jf. § 7, stk. 1, nr. 1«.
 3. § 21, stk. 1, affattes således:
»Selskabet kan udstede aktiebreve.
Såfremt én  

 aktionær ønsker det, jf. dog § 21 a, stk. 1, eller  

 aktierne er omsætningspapirer eller udstedt til ihændehaver, skal  

 der for samtlige aktier udstedes aktiebreve, medmindre aktierne udstedes  

 gennem en værdipapircentral, jf. § 7, stk. 1, nr. 6, i lov om  

 værdipapirhandel m.v.
Hvis der gælder indskrænkninger i  

 aktiernes omsættelighed, eller aktionærerne er forpligtede til at  

 lade deres aktier indløse, kan aktiebrevene dog ikke udstedes til  

 ihændehaver, ligesom de ikke med virkning i forhold til selskabet kan  

 overdrages til ihændehaver.«.
 4. Efter § 21 indsættes:
»§ 21 a.
Er et selskabs aktier optaget til handel på en  

 autoriseret markedsplads, jf. § 7, stk. 1, nr. 2, i lov om  

 værdipapirhandel m.v., kan en aktionær ikke forlange, at  

 selskabet udsteder aktiebreve.
Stk. 2. Har selskabet udstedt aktiebreve, kan selskabet  

 inddrage aktiebrevene til annullation med en frist på mindst 3  

 måneder efter de regler, der i henhold til loven og selskabets  

 vedtægter gælder for indkaldelse til selskabets ordinære  

 generalforsamling, samt ved skriftlig meddelelse til alle i aktiebogen  

 noterede aktionærer.
De rettigheder, der tilkommer en aktionær,  

 kan herefter først udøves, når aktiebrevet er afleveret  

 til selskabet.
Dette gælder dog ikke retten til udbytte og andre  

 udbetalinger og retten til nye aktier ved kapitalforhøjelse.
Stk. 3. Bestemmelserne i stk. 1 og 2 finder ikke  

 anvendelse på aktier, der er omsætningspapirer eller udstedt til  

 ihændehaver.« 5. § 25, stk. 1, affattes således:
»Bestyrelsen skal føre en fortegnelse over samtlige  

 selskabets aktier (aktiebog). Vedtægterne kan bestemme, at aktiebogen  

 føres af en af selskabet valgt aktiebogsfører på  

 selskabets vegne.
Vedtægterne skal indeholde oplysning om navn og  

 adresse på aktiebogsføreren.
Erhvervs- og Selskabsstyrelsen kan  

 fastsætte nærmere bestemmelser om anvendelse af  

 aktiebogsfører, herunder hvilke betingelser den pågældende  

 skal opfylde.
Aktiebogen skal oprettes straks efter selskabets stiftelse.  

 Aktierne skal indføres i nummerfølge, medmindre disse er  

 udstedt gennem en værdipapircentral.
For navneaktier skal  

 aktionærens navn indføres.«.
 6. I § 25, stk. 4, indsættes efter  

 »selskabet«: »henholdsvis aktiebogsføreren, jf. stk. 1, 2.  

 pkt.,«.
 7. I § 25 a, stk. 1 og 2, indsættes  

 efter »Selskabet«: »henholdsvis aktiebogsføreren, jf. § 25,  

 stk. 1, 2. pkt.,«.
 8. I § 25 b, stk. 1, og to steder i stk. 2  

indsættes efter »selskabet«: »henholdsvis aktiebogsføreren,  

 jf. § 25, stk. 1, 2. pkt.,«.
 9. I § 26, stk. 2, indsættes som 4.  

 pkt.:
 »Føres aktiebogen af en aktiebogsfører, kan  

 vedtægterne angive et andet sted her i landet end selskabets kontor,  

 hvor aktiebogen skal være tilgængelig.«.
 10. I § 111, stk. 2, ændres »§ 109 a,  

 stk. 3, 4. pkt.« til: »§ 67, stk. 3, 4. pkt.«.
 11. I § 141, stk. 1, indsættes efter  

 »revisorer«: », aktiebogsførere«.
 12. I § 161, stk.3, indsættes efter »i  

 medfør af«: »§ 25, stk. 1,«.
 13. § 176, stk. 1, affattes således:
 »De krav om bopæl her i riget, der er fastsat i  

 § 3, stk. 2, § 6 b, stk. 2, § 52, stk. 2 og 3,  

 jf. § 59, stk. 4, § 121, stk. 1, 2. pkt., og § 149,  

 stk. 1, anvendes ikke i det omfang, andet er fastsat i medfør af  

 international aftale eller ved bestemmelser fastsat af  

 erhvervsministeren.«.
§ 2 Stk. 1. Loven træder i kraft den 1. juli 1999.
 Stk. 2. Loven gælder ikke for Færøerne og  

 Grønland, men kan ved kongelig anordning helt eller delvist  

 sættes i kraft for disse landsdele med de afvigelser, som de  

 særlige færøske eller grønlandske forhold  

 tilsiger.
Bemærkninger til lovforslaget Almindelige bemærkninger Indledning Som led i Iværksætterpakken besluttede  

 regeringen at undersøge kravene til samt behov og potentiale for en  

 autoriseret markedsplads i Danmark.
De fire undersøgelser er  

 offentliggjort i rapport om Autoriseret Markedsplads i Danmark udgivet i juni  

 1998 af Erhvervsministeriet og Økonomiministeriet.
Lovforslaget tager først og fremmest sigte på  

 at gennemføre de anbefalinger, der fremgår af  

 »Forundersøgelse af et svensk handelssystem IM-marknaden i forhold til  

 dansk lovgivning«.
I undersøgelsen anbefales det at ændre  

 aktieselskabslovens § 21, således at et selskab, hvis aktier er  

 optaget til handel på en autoriseret markedsplads, kan undlade at  

 udstede aktiebreve.
Lovforslagets indhold Af aktieselskabslovens § 21, stk. 1,  

 fremgår, at en aktionær kan forlange, at der udstedes aktiebreve  

 i situationer, hvor selskabet ellers kunne vælge ikke at udstede  

 aktiebreve.
Dette gælder også, hvis et selskabs aktier skal  

 handles på en autoriseret markedsplads.
Aktiebreve er  

 uhensigtsmæssige, når et selskabs aktier handles over en  

 autoriseret markedsplads, fordi en blot relativ hyppig handel i aktierne vil  

 medføre en administrativ byrde, når aktiebreve skal overdrages  

 og påtegnes.
Denne administrative byrde må antages at lægge  

 hindringer i vejen for etablering af autoriserede markedspladser til skade  

 for små og mellemstore virksomheders mulighed for kapitalfremskaffelse.  

 Der er derfor foreslået ændring heraf.
I tilknytning hertil foreslås indført en  

 udtrykkelig hjemmel til, at andre end selskabets bestyrelse kan føre  

 selskabets aktiebog samt enkelte afledte ændringer vedrørende  

 underretning om aktieovergang.
Herved er der givet mulighed for, at f.eks. en  

 autoriseret markedsplads kan føre selskabets aktiebog.
Dette kan  

 være hensigtsmæssigt, når selskabets aktier er optaget til  

 handel på en autoriseret markedsplads.
Markedspladsen kan benytte de  

 oplysninger, som markedspladsen allerede er bekendt med som følge af  

 registreringerne i forbindelse med køb og salg af aktier.
Efter forslaget begrænses adgangen til at lade en  

 aktiebogfører føre aktiebogen ikke til tilfælde, hvor  

 selskabets aktier handles over en autoriseret markedsplads.
Det er et krav,  

 at bestemmelser herom skal fremgå af selskabets vedtægter.
 Desuden er der i lovforslaget foreslået  

 konsekvensjusteringer som følge af dels ny anpartsselskabslov, dels  

 ændringer i årsregnskabsloven og  

 værdipapirhandelsloven.
Høring Lovforslaget har været sendt i høring hos  

 Danmarks Nationalbank, Københavns Fondsbørs A/S, Kongeriget  

 Danmarks Hypotekbank og Finansforvaltning, Futop Clearingcentralen A/S,  

 Værdipapircentralen, Finansrådet, Sammenslutningen af Danske  

 Andelskasser, Børsmæglerforeningen, Realkreditrådet, Den  

 Danske Finansanalytikerforening, Danske Finansieringsselskabers Forening,  

 Pengeinstitutternes BetalingsSystem A/S, Dansk Industri, Danmarks  

 Rederiforening, Det Danske Handelskammer, Håndværksrådet,  

 Advokatrådet, Foreningen af Statsautoriserede Revisorer, Foreningen af  

 Registrerede Revisorer, Forbrugerrådet, Arbejdsmarkedets  

 Tillægspension, Lønmodtagernes Dyrtidsfond, Rådet for  

 Dansk Forsikring og Pension, Foreningen af Firmapensionskasser, Investerings  

 Forenings Rådet, Sammenslutningen af Danske Pantebrevsselskaber, Dansk  

 Aktionærforening, Justitsministeriet, Skatteministeriet,  

 Finansministeriet, Økonomiministeriet, KommuneKredit,  

 Boligministeriet, Finanssektorens Arbejdsgiverforening, Finansforbundet,  

 Dansk Landbrugs Realkreditfond og Fondsrådet.
Økonomiske og administrative konsekvenser af lovforslaget Lovforslaget forventes ikke at medføre  

 administrative og økonomiske konsekvenser for staten eller  

 kommunerne.
Konsekvenser for erhvervslivet Lovforslaget forventes at have en gunstig betydning for  

 erhvervslivet, idet ophævelsen af et selskabs forpligtelse til at  

 udstede aktiebreve på en aktionærs begæring må  

 antages at fjerne en hindring for etablering af autoriserede markedspladser.  

 Med etablering af autoriserede markedspladser skabes markedspladser, der er  

 underlagt offentlig godkendelse og kontrol, hvilket giver større  

 tryghed for aktørerne på markedspladsen, ikke mindst  

 investorerne.
En autoriseret markedsplads forventes at handle unoterede  

 aktier i små og mellemstore virksomheder, og formålet med  

 oprettelse af sådanne markeder er at synliggøre virksomhederne  

 for derved at styrke kapitaltilførslen.
Konsekvenser for miljøet Lovforslaget forventes ikke at få konsekvenser for  

 miljøet.
Forholdet til EU-retten Lovforslaget indeholder ikke EU-retlige aspekter.
Bemærkninger til lovforslagets enkelte  

 bestemmelser Til § 1 Til nr. 1 Den foreslåede ændring er alene en  

 konsekvensrettelse som følge af ændring af  

 årsregnskabsloven, jf. lov nr. 377 af 22. maj 1996, hvorefter krav til  

 revisorers bopæl m.v. fremgår af lov om statsautoriserede  

 revisorer og lov om registrerede revisorer.
Til nr. 2 De foreslåede ændringer er alene  

 konsekvensrettelser som følge af ændringen af lov om  

 værdipapirhandel, jf. lov nr. 376 af 22. maj 1996, hvorefter der er  

 indsat nye stykker i bestemmelsen.
Til nr. 3 Med den nuværende formulering af aktieselskabslovens  

 § 21 er der givet mulighed for, at selskabet kan undlade at udstede  

 aktiebreve, hvis selskabets aktier er navneaktier, der tillige er  

 ikke-omsætningspapirer.
Selskabet skal dog udstede aktiebreve, hvis  

 blot en aktionær fremsætter ønske herom.
Dette  

 gælder dog ikke, såfremt aktierne udstedes gennem en  

 værdipapircentral.
Med forslaget er der givet mulighed for at udvide  

 dette område til også at omfatte den situation, hvor selskabets  

 aktier handles på en autoriseret markedsplads.
Se nærmere herom i  

 bemærkningerne til forslagets § 1, nr. 4.
Til nr. 4 Det foreslås, at et selskab ikke længere er  

 forpligtet til at udstede aktiebreve, hvis selskabets aktier handles på  

 en autoriseret markedsplads, som defineret i værdipapirhandelsloven  

 § 7, stk. 1, nr. 2. Bestemmelsen om, at aktiebreve ikke skal  

 udstedes, er imidlertid kun gældende, sålænge aktierne er  

 optaget til handel på en autoriseret markedsplads.
Hvis handlen  

 ophører, jf. værdipapirhandelslovens § 42, genopstår  

 automatisk en aktionærs ret til at få udstedt aktiebreve i  

 overensstemmelse med aktieselskabslovens § 21.
Med det foreslåede stk. 2 er der givet et  

 selskab mulighed for at afskaffe allerede udstedte aktiebreve i forbindelse  

 med, at selskabets aktier optages til handel på en autoriseret  

 markedsplads.
Selskabet skal kunne inddrage aktiebreve til annullation med en  

 frist på ikke under 3 måneder.
Da der er tale om navneaktier, vil  

 aktionærerne som udgangspunkt være kendte.
Indkaldelsen skal  

 foretages på samme måde som indkaldelse til selskabets  

 ordinære generalforsamling og ved særskilt meddelelse til alle  

 noterede aktionærer.
For at give aktionærerne tilstrækkelig  

 tid til at reagere, f.eks. i forbindelse med en ferieperiode, bør  

 indkaldelsesfristen derfor ikke være under 3 måneder.
Beslutning om afskaffelse af aktiebreve kan tages af  

 selskabets bestyrelse.
Hvis selskabet efter en beslutning om afskaffelse af  

 aktiebreve ikke har modtaget samtlige aktiebreve, ligestilles den manglende  

 aflevering af et eller flere aktiebreve efter de gældende regler med en  

 begæring om udstedelse af aktiebreve, der udelukker afskaffelse af  

 aktiebrevene, jf. aktieselskabslovens § 21, stk. 1, 2. pkt.
Denne  

 situation er imidlertid ikke hensigtsmæssig, da en enkelt  

 aktionær hermed kan besværliggøre, at selskabets aktier  

 optages til handel på en autoriseret markedsplads.
Det foreslås  

 derfor, at manglende aflevering af et allerede udstedt aktiebrev ikke vil  

 lægge hindringer i vejen for, at selskabets aktier optages til handel  

 på en autoriseret markedsplads.
Hermed forhindres, at enkelte  

 aktionærer kan udøve chikane mod en lovlig vedtaget beslutning.  

 Såfremt en aktionær ikke har afleveret aktiebrevet, kan  

 aktionæren alene udøve økonomiske rettigheder, men ikke  

 forvaltningsmæssige rettigheder, svarende til de bestemmelser, der  

 følger af aktieselskabslovens § 27 om manglende notering i  

 aktiebogen.
Når aktiebrevet er afleveret kan aktionæren atter  

 udøve alle rettigheder.
Hvis et aktiebrev er bortkommet, finder  

 bestemmelserne i lovens § 24 om mortifikation anvendelse.
 Hvis selskabets kapital er opdelt i flere aktieklasser,  

 men hvor kun den ene aktieklasse handles på en autoriseret  

 markedsplads, finder bestemmelsen kun anvendelse på den aktieklasse,  

 der handles på en autoriseret markedsplads.
Det er fundet nødvendigt i stk. 3 af hensyn  

 til omsætningsbeskyttelse ved overdragelse af aktier at begrænse  

 muligheden for at undlade at udstede aktiebreve til navneaktier, der tillige  

 er ikke-omsætningspapirer (ikke-negotiable). Denne begrænsning  

 findes allerede i aktieselskabslovens § 21, stk. 1, idet det ikke  

 er muligt at undlade at udstede aktiebreve for aktier, der er  

 omsætningspapirer eller udstedt til ihændehaver, medmindre  

 selskabets aktier udstedes gennem en værdipapircentral.
Bestemmelserne  

 i aktieselskabslovens §§ 25 a og 25 b om sikringsakter, der svarer til  

 gældsbrevslovens § 31, stk. 1 og 2, finder tillige anvendelse  

 på forhold omfattet af § 21 a.
 Som den helt overvejende hovedregel gælder, at netop  

 små og mellemstore virksomheders aktier lyder på navn og er  

 ikke-omsætningspapirer.
Til nr. 5 Et selskabs bestyrelse fører aktiebogen, jf.  

 aktieselskabslovens § 25. Det har hidtil være opfattelsen, at  

 bestyrelsen kunne delegere denne beføjelse, dog således, at  

 ansvaret for førelsen fortsat lå hos bestyrelsen.
Med forslaget  

 er der skabt en udtrykkelig hjemmel til, at en aktiebogsfører kan  

 føre aktiebogen i stedet for selskabets bestyrelse.
For at sikre, at  

 en aktionær er bekendt med, hvem der fører aktiebogen,  

 foreslås det, at denne oplysning skal fremgå af selskabets  

 vedtægter.
Hvis et selskab udnytter muligheden for at lade en  

 aktiebogsfører føre aktiebogen i stedet for bestyrelsen,  

 overgår ansvaret for aktiebogens førelse til  

 aktiebogsføreren.
Det fremgår endvidere af lovforslaget, at Erhvervs-  

 og Selskabsstyrelsen kan fastsætte nærmere bestemmelser om  

 anvendelse af aktiebogsfører, herunder hvilke betingelser der skal  

 opfyldes for, at andre end bestyrelsen kan føre aktiebogen.
Denne  

 hjemmel vil blive udnyttet, hvis det viser sig, at der opstår behov for  

 en yderligere regulering.
Reguleringen vil f.eks. kunne foretages ved at  

 udstede en bekendtgørelse, der begrænser et selskabs muligheder  

 for frit at kunne vælge en aktiebogsfører.
Finansielle  

 institutioner under offentligt tilsyn og offentlige myndigheder og notarer  

 m.v. vil som udgangspunkt kunne varetage opgaven som aktiebogsfører.  

 Hvorvidt en finansiel institution under offentligt tilsyn konkret vil kunne  

 varetage opgaven som aktiebogsfører, skal afgøres under respekt  

 af den finansielle lovgivning.
Såfremt særlovgivningen pålægger  

 særforpligtelser for f.eks. pengeinstitutter, jf. f.eks. lov om banker  

 og sparekasser m.v. § 7 b, stk. 7 og 8, medfører forslaget  

 ikke, at disse forpligtelser ikke skal overholdes.
Selvom et pengeinstitut  

 har valgt en aktiebogsfører, vil instituttet fortsat i medfør  

 af lov om banker og sparekasser § 54 kunne straffes for manglende eller  

 fejlagtige underretninger til Finanstilsynet.
Til nr. 6, 7 og 8 Sikringsakten ved overdragelse til eje eller pant af  

 navneaktier, der tillige er ikke-omsætningspapirer, for hvilke der ikke  

 er udstedt aktiebreve, er underretning til selskabet (denunciation), jf.  

 aktieselskabslovens § 25 b.
Denne sikringsakt svarer til  

 gældsbrevslovens § 31, stk. 1 og 2, om simple  

 gældsbreve.
Formålet med etablering af en autoriseret  

 markedsplads er at skabe et marked med stor smidighed.
Hvis underretning skal  

 gives til selskabet, der derefter videreformidler underretningen til  

 aktiebogsføreren, vil der blive indsat et unødigt  

 administrativt led.
Det foreslås derfor, at underretning i forbindelse  

 med ejerskifte eller pantsætning af aktier, der ikke er udstedt  

 aktiebreve for, gives direkte til aktiebogsføreren, hvis selskabet har  

 valgt at lade en anden end bestyrelsen føre aktiebogen, jf. forslagets  

 § 1, nr. 5.
I medfør af § 25 a er indførelsen i  

 aktiebogen betinget af, at der ikke vedtægtsmæssigt er noget til  

 hinder for indførelsen.
En hindring vil kunne være, at  

 vedtægterne indeholder indskrænkninger i omsætteligheden.  

 Bestyrelsen har derfor hidtil foretaget en form for prøvelse, inden  

 indførelsen skete.
Denne prøvelse påhviler nu  

 aktiebogsføreren, hvis selskabet har valgt at lade en anden end  

 selskabets bestyrelse føre aktiebogen.
 Det foreslås endvidere, at det er  

 aktiebogsføreren, der skal udstede bevis for indførelse i  

 aktiebogen, hvis en anden end selskabets bestyrelse fører  

 aktiebogen.
 Endelig foreslås det, at i de tilfælde, hvor  

 der er udstedt aktiebreve, skal påtegning på aktiebrevet eller  

 udstedelse af bevis for notering foretages af aktiebogsføreren, hvor  

 en sådan er valgt til at føre aktiebogen.
Til nr. 9 I naturlig konsekvens af, at der nu er givet en  

 udtrykkelig hjemmel til, at andre end selskabets bestyrelse kan være  

 aktiebogsfører, jf. forslagets nr. 5, er det fundet  

 hensigtsmæssigt af administrative hensyn ikke i denne situation at  

 opretholde bestemmelsen om, at aktiebogen skal være tilgængelig  

 på selskabets kontor.
I stedet for er det foreslået, at  

 selskabets vedtægter kan angive et andet sted her i landet, f.eks. hos  

 aktiebogsføreren, hvor aktiebogen er tilgængelig.
Aktiebogen  

 skal være tilgængelig for offentlige myndigheder, men også  

 for en repræsentant for medarbejderne, hvis medarbejderne ikke har  

 valgt selskabs- eller koncernrepræsentanter til bestyrelsen, jf.  

 § 26, stk. 2.
Til nr. 10 Den foreslåede ændring er alene en  

 konsekvensrettelse som følge af lov nr. 378 af 22. maj 1996 om  

 anpartsselskaber, hvorved lovgivningen vedrørende anpartsselskaber er  

 ændret.
Til nr. 11 Ansvarsgrundlaget for bestyrelsen under førelse af  

 aktiebogen fremgår af aktieselskabslovens § 140. Bestemmelsen er i  

 overensstemmelse med dansk rets almindelige erstatningsregler, hvorefter der  

 pålægges erstatningspligt for adækvat skade, som er  

 forvoldt ved retsstridig handling, der kan tilregnes skadevolderen som  

 forsætlig eller uagtsom.
For at tydeliggøre, at en  

 aktiebogsfører vil være omfattet af samme erstatningsregler,  

 foreslås § 141, der henviser til § 140, udvidet med  

 aktiebogsførere.
Til nr. 12 Med den foreslåede ændring af  

 aktieselskabslovens § 161, stk. 3, gives der mulighed for at  

 straffe for overtrædelse af de bestemmelser, som Erhvervs- og  

 Selskabsstyrelsen måtte udstede om autorisation af  

 aktiebogsførere.
Til nr. 13 Der henvises til bemærkningerne til forslagets  

 § 1, nr. 1.
Til § 2 Det foreslås, at loven træder i kraft den 1.  

 juli 1999.
