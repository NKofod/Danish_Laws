Kommentar  omkostningsgodtgørelse -  

 domstolssager En revisor spurgte med henvisning til reglerne  

 om de domstolssager, som berettiger til omkostningsgodtgørelse i  

 skatteforvaltningslovens § 55, stk. 3, om bestemmelsen også omfatter  

 domstolsprøvelse  

 af sager om told, afgifter og arbejdsgiverkontrol, som behandles ved  

 Landsskatteretten  

 uden deltagelse af læge retsmedlemmer.
Efter den tidligere skattestyrelseslovs § 33 D,  

 stk. 1, nr. 2, blev omkostningsgodtgørelse ydet ved klage til Told- og  

 Skattestyrelsen over en afgørelse, som blev truffet efter bemyndigelse fra  

 skatteministeren.
Dette gjaldt dog efter stk. 2 ikke klager til Told- og  

 Skattestyrelsen i sager vedrørende told eller afgifter samt i sager om  

 arbejdsgiverkontrol bortset fra hæftelsessager.
Efter bestemmelsen i § 33 D,  

 stk. 3, blev godtgørelse endvidere ydet ved domstolsprøvelse af afgørelser i  

 sager, som var "godtgørelsesberettigede efter stk. 1, nr. 1-3,  

 og stk. 2".
 Grunden til, at der ikke blev ydet  

 omkostningsgodtgørelse i de pågældende sagstyper, som er nævnt i stk. 2, er  

 ifølge forarbejderne til denne bestemmelse, at der er tale om sager om  

 registrering, regnskab, betaling, kontrol o.lign., altså sager, der først og  

 fremmest har karakter af at vedrøre en praktisk gennemførelsesforanstaltning,  

 hvor sagkyndig bistand ikke er påkrævet.
 Bestemmelsen i skattestyrelseslovens § 33 D,  

 stk. 3, indebar således, at der i forhold til stk. 2 kun blev ydet  

 omkostningsgodtgørelse  

 til domstolsprøvelse af sager vedr. hæftelse.
Skattestyrelseslovens regler om  

 omkostningsgodtgørelse er med virkning fra og med den 1. november 2005 blevet  

 overført til skatteforvaltningsloven.
Dette gælder også bestemmelsen i den  

 tidligere skattestyrelseslovs § 33 D, som ifølge bemærkningerne til forslaget  

 til skatteforvaltningsloven er blevet "videreført" i lovens § 55.
I skatteforvaltningslovens § 55, stk. 2, er det  

 bestemt, at der ikke ydes godtgørelse ved klage til Landsskatteretten af  

 sager  

 vedrørende told, afgifter eller arbejdsgiverkontrol, bortset fra  

 hæftelsessager,  

 når sagen efter retspræsidentens bestemmelse efter § 13, stk. 3, 1.  

 pkt., skal afgøres uden deltagelse af læge retsmedlemmer.
Efter bestemmelsens  

 stk. 3 ydes godtgørelse "endvidere ved domstolsprøvelse af sager, som er  

 godtgørelsesberettigede efter stk. 1, nr. 1-3, og ved domstolsprøvelse  

 af  

 afgørelser i sager som nævnt i stk. 2." Den ændrede formulering af bestemmelsen i stk. 2  

 er en konsekvens af, at Landsskatteretten har overtaget de klagesager, der  

 tidligere blev behandlet af Told- og Skattestyrelsen.
Hovedparten af disse  

 klagesager vil efter landsskatteretspræsidentens bestemmelse efter § 13, stk.  

 3, 1. pkt., skulle afgøres uden deltagelse af læge retsmedlemmer.
I disse  

 sager  

 bliver der altså ikke ydet omkostningsgodtgørelse.
 Som det fremgår af § 55, stk. 3, er  

 formuleringen i forhold til den tidligere gældende bestemmelse i  

 skattestyrelseslovens § 33 D, stk. 3, blevet ændret, idet der som  

 godtgørelsesberettigede domstolssager henvises til domstolsprøvelse af  

 afgørelser i de sager, som er nævnt i stk. 2. Som det er nævnt ovenfor,  

 omfatter stk. 2 sager vedrørende told, afgifter eller arbejdsgiverkontrol,  

 som  

 afgøres i Landsskatteretten uden deltagelse af læge retsmedlemmer.
 På den baggrund fandt Skatteministeriet ved  

 besvarelse af revisorens spørgsmål, at der ikke var grundlag for at afskære  

 omkostningsgodtgørelse i de domstolssager om told, afgifter og  

 arbejdsgiverkontrol,  

 som Landsskatteretten har afgjort uden deltagelse af læge retsmedlemmer.
Skatteministeriet fandt dog, at en forudsætning  

 for, at omkostningsgodtgørelse kan ydes i disse sager, er, at den pågældende  

 domstolssag var verserende pr. 1. november 2005 eller senere.
Det skyldes, at  

 de pågældende sagstyper før denne dato ikke var godtgørelsesberettigede.
