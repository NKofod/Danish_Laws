Pressenævnets kendelse i sag nr. 2019-80-0388 Sorø Avis var berettiget til at afvise debatindlæg En person klagede over, at Sorø Avis ikke bragte hans debatindlæg til nogle af avisens artikler.
Da redaktøren som udgangspunkt er berettiget til at redigere mediet og beslutte, hvad man vil bringe, afviste Pressenævnets formand klagen.
 [Klager] har klaget til Pressenævnet over Sorø Avis afvisninger af at bringe en række af hans debatindlæg, idet han mener, at god presseskik er tilsidesat.
 [Klager] har klaget over, at Sorø Avis ikke har bragt følgende af hans debatindlæg:
 Hvordan den Private Erhvervssektor, Selskaberne, stjæler vores skattepenge  Mobilmast skal afklares i løbet af de næste 3 mdr. i Sorø (borger kommentar)  Socialismen flygter fra folk  CO2 er Planteføde.
Punktum [Klager] har anført, at debatindlæggene er hans kommentarer til artikler om blandt andet opstilling af en telemast i Sorø Kommune samt vedtagelse af en vision- og planstrategi for miljø og bæredygtighed i kommunen bragt af Sorø Avis.
 [Klager] har til støtte for klagen anført, at Sorø Avis afvisning af hans debatindlæg indskrænker den frie presse, herunder retten til at debattere frit på siden debat i den trykte avis. [Klager] mener, at redaktøren og ledelsen hos Sorø Avis har udøvet personlig chikane i form af udelukkelse og magtanvendelse specifikt mod ham som person, debattør og borger.
 Pressenævnets formand, Hanne Schmidt, udtaler:
 [Klager] har klaget over, at Sorø Avis ikke har bragt fire af hans debatindlæg.
Det er Pressenævnets opfattelse, at der gælder et almindeligt princip om, at redaktøren som udgangspunkt er berettiget til at redigere mediet og beslutte, hvad man vil bringe i avisen.
Det bemærkes dog generelt, at en avis (redaktøren) på baggrund af sin egen eller sine medarbejderes adfærd kan have forpligtet sig til at bringe en given omtale.
 Pressenævnet finder ikke grundlag for at fastslå, at Sorø Avis har forpligtet sig til at bringe [Klager]s debatindlæg.
 Klagen afvises herefter som åbenbart grundløs, jf. medieansvarsloven § 43, stk. 2, nr. 1.
