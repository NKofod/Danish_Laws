Betænkning afgivet af Boligudvalget den 17. december 2020 Betænkning over Forslag til folketingsbeslutning om hurtigere udsættelse af kriminelle lejere [af Heidi Bank (V) m.fl.]:
1. Indstillinger Et flertal i udvalget (S, RV, SF, EL og Sikandar Siddique (UFG)) indstiller beslutningsforslaget til forkastelse ved 2. (sidste) behandling.
 Et mindretal i udvalget  (V, DF, KF, NB og LA) indstiller beslutningsforslaget til vedtagelse uændret.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre, Dansk Folkeparti, Det Konservative Folkeparti, Nye Borgerlige og Liberal Alliance Venstres, Dansk Folkepartis, Det Konservative Folkepartis, Nye Borgerliges og Liberal Alliances medlemmer af udvalget konstaterer med ærgrelse, at regeringen ikke på nuværende tidspunkt ønsker at støtte den fasttrackordning ved boligretten eller alternativt sikre, at påstand om ophævelse af lejemålet bliver en integreret del af selve straffesagen, som det er foreslået med beslutningsforslaget.
Der går i dag alt for lang tid, fra en kriminel beboer bliver dømt for en overtrædelse, til at vedkommende sættes ud af sin bolig.
Der er brug for, at der gøres mere for at sikre alle borgere en rolig og fredelig hverdag, hvor beboere trygt kan bevæge sig rundt i deres nærområde.
Det kan ikke accepteres, at ganske almindelige, lovlydige mennesker chikaneres i deres hjemmemiljø   deres allernærmeste miljø. Boligforeningerne skal kunne gøre kort proces og sætte en kriminel beboer ud hurtigt.
Kriminelle, der ødelægger det for andre i et område, skal ikke have ro.
De få skal ikke have lov til at terrorisere de mange.
V, DF, KF, NB og LA ønsker med forslaget at speede processen for udsættelse af kriminelle lejere op.
Det gøres ved fremsættelse af beslutningsforslaget i første del af samlingen.
V, DF, KF, NB og LA ærgrer sig over, at den socialdemokratiske regering med afvisning af nærværende forslag ikke viser velvilje i forhold til at sikre utrygge borgere så hurtigt som muligt.
V, DF, KF, NB og LA har noteret sig, at regeringen ønsker at fremsætte sit eget forslag i indeværende folketingssamling.
Det ser partierne frem til.
 Samtidig er V, DF, KF, NB og LA bekymrede for, at kommer det til at gå for langsomt med at levere en løsning fra regeringens side, vil det yderligere bidrage til at skabe en ubalance i de almene boligområder, når flere ressourcestærke familier helt vælger de almene boligområder fra.
 V, DF, KF, NB og LA opfordrer derfor kraftigt regeringen til at levere på de løfter, som regeringen under stor mediebevågenhed har givet de beboere i de almene boliger, der oplever utrygheden og terroriseringen i deres hverdag.
Enhedslisten Beslutningsforslaget rummer efter Enhedslistens medlemmer af udvalgets opfattelse en række retssikkerhedsmæssige problemer.
Beslutningsforslaget relaterer sig til den del af ghettoaftalen, som giver mulighed for at opsige lejemål, hvis et medlem af husstanden dømmes for bestemte overtrædelser af straffeloven og lov om euforiserende stoffer, og hvis kriminaliteten er foregået inden for en radius af 1 km fra bopælen.
Beslutningsforslaget skal ændre denne del af loven, således at en retssag, som skal afgøre, om den anklagede har begået en kriminel handling, ikke kan have opsættende virkning, for så vidt angår en opsigelse af lejemålet.
Dette finder EL problematisk, da en anklaget herved får en form for afledt straf i form af en opsigelse af sin bolig, inden der er faldet dom i en verserende sag.
EL finder det ydermere kritisabelt, at dette samtidig får konsekvenser for hele husstanden.
EL konstaterer, at der i visse boligområder kan være svære problemer med kriminalitet.
Men denne form for sanktioner, som ligger i den gældende lov, og stramningerne, der foreslås i beslutningsforslaget, er efter ELs opfattelse ikke den rigtige vej at gå.
EL peger i stedet på, at der i højere grad bør fokuseres på boligsociale indsatser, herunder bl.a.
SSP og jobskabelse i områder, frem for straf.
3. Udvalgsarbejdet Beslutningsforslaget blev fremsat den 7. oktober 2020 og var til 1. behandling den 17. november 2020. Beslutningsforslaget blev efter 1. behandling henvist til behandling i Boligudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Anders Kronborg (S) Camilla Fabricius (S) Tanja Larsson (S) Jan Johansen (S) Kasper Roug (S) Kasper Sand Kjær (S) Orla Hav (S) Thomas Jensen (S) Lotte Rod (RV) Andreas Steenberg (RV) Rasmus Helveg Petersen (RV) Halime Oguz (SF) Kirsten Normann Andersen (SF) Søren Egge Rasmussen (EL) fmd.
Rosa Lund (EL) Sikandar Siddique (UFG) Preben Bang Henriksen (V) Hans Andersen (V) Heidi Bank (V) nfmd.
Kim Valentin (V) Christoffer Aagaard Melson (V) Jane Heitmann (V) Alex Ahrendtsen (DF) Dennis Flydtkjær (DF) René Christensen (DF) Egil Hulgaard (KF) Niels Flemming Hansen (KF) Lars Boje Mathiesen (NB) Ole Birk Olesen (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
