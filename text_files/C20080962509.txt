Bilag 1 Bilag 2 Cirkulære om organisationsaftale for maskinmestre i land Generelle bemærkninger Finansministeriet og Maskinmestrenes Forening har den 11. september 2008 indgået vedlagte organisationsaftale for maskinmestre i land.
 Organisationsaftalen træder i stedet for organisationsaftale af 30. juni 2006 (Perst. nr. 041-06) for maskinmestre i land.
 Aftalerne i dette cirkulære udgør sammen med OAO-S-fællesoverenskomsten det samlede overenskomstgrundlag.
 Der er i forbindelse med aftalefornyelsen sket følgende hovedændringer:
1. Forhøjelse af basislønninger 2. Forhøjelse af pensionsprocent 3. Forsøgsordningen med lokale forhandlingsregler om tillæg fortsætter 4. Pensionsbidrag over 15 pct. kan konverteres til løn For at lette overblikket er cirkulærebemærkninger, der relaterer sig til en enkelt bestemmelse, nu opført som bemærkning til denne bestemmelse.
Andre bemærkninger er opført under Generelle bemærkninger.
Denne redaktionelle ændring medfører ikke nogen ændringer i bestemmelsernes, hhv. bemærkningernes retlige status.
Ikrafttræden Dette cirkulære har virkning fra 1. april 2008. Samtidig ophæves Finansministeriets cirkulære af 30. juni 2006 (Perst. nr. 041-06) om organisationsaftale for maskinmestre i land.
Personalestyrelsen, den 11. september 2008 Hans Peter Philipsen Organisationsaftale for maskinmestre i land Denne organisationsaftale supplerer og/eller fraviger fællesoverenskomsten med Offentligt Ansattes Organisationer (Det Statslige Område).
§ 1. Organisationsaftalens dækningsområde Organisationsaftalen omfatter maskinmestre i land ansat i staten, eller ved selvejende institutioner, der er berettiget til statstilskud, og for hvilke Finansministeriet kan fastsætte løn - og ansættelsesvilkår for alle personalegrupper.
§ 2. Lønsystemet Lønsystemet er etableret i henhold til den til enhver tid gældende rammeaftalen om nye lønsystemer, hvis bestemmelser gælder, hvor intet andet måtte være nævnt i denne aftale.
Stk. 2. Lønsystemet består af en basisløn, jf. § 3, der kan suppleres med en tillægsdel.
Tillægsdelen omfatter lokalt aftalte funktionstillæg og kvalifikationstillæg, engangsvederlag og resultatløn mv.
 Stk. 3. Ved ansættelse på deltid ydes forholdsmæssig løn.
 Stk. 4. Alle basislønninger er anført i årligt grundbeløb (1.oktober 1997-niveau).
 Stk. 5. Overtidsbetaling beregnes pr. time som 1/1924 af den samlede faste løn, eksklusiv eventuel rådigheds-/merarbejdstillæg.
 Cirkulærebemærkning til § 2, stk. 5.
 Størrelsen af overarbejdsbetalingen samt betingelserne for at modtage overarbejdsbetaling fremgår af den til enhver tid gældende aftale om arbejdstid for tjenestemænd i staten, som de ansatte er omfattet af, jf. § 6.
§ 3. Basisløn Basislønnen for maskinmestre udgør:
 Indtil 1. april 2009:
 240.000 kr.
 Fra 1. april 2009:
 245.000 kr.
 Stk. 2. Basislønnen for maskinmestre i ledende stillinger udgør:
 Indtil 1. april 2009:
 315.000 kr.
 Fra 1. april 2009:
 320.000 kr.
 Stk. 3. Basislønnen for de i stk. 3 anførte ledere kan kun anvendes for ledere, som har såvel faglig ledelse som personaleledelse for et antal underordnede, og af disse underordnede skal der være ansatte på mindst samme eller tilsvarende uddannelsesniveau som lederen.
 Stk. 4. Ved besættelse af lederstillinger omfattet af stk. 4, vil der, hvis stillingen besættes af en allerede ansat maskinmester, ske bortfald af alle tillæg, og der skal ske en ny forhandling om ydelse af eventuelle tillæg.
§ 4. Pension Pensionsbidraget udgør 16,2 pct. af de pensionsgivende løndele.
Med virkning fra 1. april 2009 forhøjes pensionsprocenten til 16,55 pct. 1/3 af pensionsbidraget anses for at være den ansattes eget bidrag.
Lønspecifikationen skal indeholde oplysning herom.
 Stk. 2. Foreningen anviser, hvilken pensionskasse - eller hvilket selskab - bidragene skal indbetales til.
 Cirkulærebemærkning til § 4:
 Der kan mellem den ansatte og organisationen eller pensionsforeningen træffes aftale om tilbageholdelse af et ekstraordinært pensionsbidrag over en nærmere fastsat periode.
§ 5. Valgfrihed mellem pension og løn Med virkning fra 1. oktober 2008 kan den enkelte ansatte vælge, at den del af pensionsbidraget, der overstiger 15 pct. i stedet for indbetaling til pensionskassen udbetales som løn.
 Stk. 2. Hvis den ansatte vælger at få den del af pensionsbidraget, som overstiger 15 pct., udbetalt som løn, sker det på følgende vilkår:
 1) Der beregnes ikke særlig feriegodtgørelse af beløbet.
 2) Beløbet er ikke pensionsgivende.
 3) Ved beregning af evt. over- og merarbejdsbetaling, medregnes beløbet ikke i årslønnen, idet eget pensionsbidrag ved beregningen af over- og merarbejdsbetaling dog opgøres som 1/3 af 16,55 pct.(indtil 1. april 2009 16,2 pct.).
 Cirkulærebemærkning til § 5, stk. 2:
 I alle andre henseender indgår de 1,55 pct.(indtil 1. april 2009 1,2 pct.) i lønnen og pensionsbidraget udgør 15 pct., hvis den ansatte har valgt at få de 1,55 pct.(indtil 1. april 2009 1,2 pct.) udbetalt som løn.
Stk. 3. Den ansatte retter henvendelse til ansættelsesmyndigheden, hvis den ansatte ønsker at den del af pensionsbidraget, der overstiger 15 pct. fremover ønskes udbetalt som løn.
Hvis den ansatte senere, dog tidligst efter et år, ikke længere ønsker pensionsbidrag udbetalt som løn, retter den ansatte på ny henvendelse til ansættelsesmyndigheden.
§ 6. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten.
 Stk. 2. Maskinmestre ansat som undervisere på maritime uddannelsescentre og maskinmesterskoler er omfattet af aftale om arbejdstid for maskinmestre og akademikere på maritime uddannelsescentre og maskinmesterskoler.
§ 7. Ikrafttræden og opsigelse Organisationsaftalen har virkning fra den 1. april 2008, og kan af hver af parterne opsiges skriftligt med 3 måneders varsel til en 31. marts, dog tidligst 31. marts 2011. Samtidig ophæves organisationsaftale af 5. april 2006.
Bilag 1 Forsøg med lokale forhandlingsregler I tilknytning til rammeaftalen om nye lønsystemer indgås følgende aftale om forsøg med lokale forhandlinger og indgåelse af aftaler mv.:
 § 1. Den lokale ledelse og den stedlige tillidsrepræsentant kan indgå aftale om, at tillæg til enkeltpersoner forhandles og indgås efter reglerne i denne aftale.
Den mellem den lokale ledelse og den stedlige tillidsrepræsentant indgåede aftale sendes til Maskinmestrenes Forening til godkendelse.
Inden for en frist på 10 hverdage fra modtagelsen kan Maskinmestrens Forening kræve aftalen forhandlet med ledelsen.
I modsat fald anses aftalen tiltrådt af Maskinmestrenes Forening.
Bestemmelsen giver mulighed for at indgå aftale om andre forhandlingsregler.
Hensigten er at styrke den lokale dialog om løndannelsen i de nye lønsystemer og i særdeleshed dialogen mellem leder og den enkelte medarbejder.
Hvis der ikke er valgt en tillidsrepræsentant indgås aftalen med Maskinmestrenes Forening.
Tilsvarende varetager Maskinmestrenes Forening tillidsrepræsentantens opgaver i de følgende bestemmelser.
 Modellen bygger således på en dialog på to niveauer:
1) Drøftelse mellem ledelsen og tillidsrepræsentanten om principper, procedurer og økonomiske rammer for løndannelsen 2) Lønforhandling direkte mellem leder og medarbejder Det kan i den lokale aftale indgå, at aftalen kun omfatter engangsvederlag.
 Stk. 2. De overordnede principper og procedurer for løndannelsen i de nye lønsystemer samt de økonomiske rammer herfor drøftes mellem ledelsen og tillidsrepræsentanten.
 Stk. 3. Aftaler om personlige, varige og midlertidige tillæg samt engangsvederlag indgås på grundlag af en forhandling mellem ledelsen og den enkelte medarbejder.
Resultatet af forhandlingen sendes til tillidsrepræsentanten.
Tillidsrepræsentanten kan inden for en frist på 7 hverdage fra modtagelsen af resultatet af forhandlingen kræve optaget forhandling med ledelsen.
I modsat fald anses forhandlingsresultatet for tiltrådt af tillidsrepræsentanten.
 Det er forudsat, at den ledelsesrepræsentant, der forhandler med medarbejderen er bemyndiget til at indgå bindende aftaler om tillæg.
 Medarbejderen kan vælge at lade sig bistå af tillidsrepræsentanten under lønforhandlingen.
 § 2. Denne aftale ophører uden opsigelse ved udgangen af marts 2011.
Bilag 2 Protokollat om tillæg til maskinmestre, der underviser ved maskinmesterskolernes og de maritime uddannelsescentres eksamensskoleafdelinger § 1. Til maskinmestre, der underviser ved maskinmesterskolernes og de maritime uddannelsescentres eksamensskoleafdelinger, ydes følgende pensionsgivende tillæg (grundbeløb 1. oktober 1997 - niveau).
 § 2. De i § 1 nævnte tillæg reguleres som tjenestemændenes særlige tillæg.
§ 3. Ansættelsesmyndighedens pensionsbidrag udgør 10 pct. af undervisnings­tillægget, mens den ansattes pensionsbidrag udgør 5 pct. af tillægget.
Indbetalingen af pensionsbidragene sker i overensstemmelse med § 4, stk. 2 i organisationsaftale af 30. juni 2006 for maskinmestre i land.
 § 4. Det tidligere tillæg på 11.500 kr., som har været ydet til maskinmestre med over 10 års undervisningsanciennitet er bortfaldet.
