Nr BTL 44 Betænkning over Forslag til lov om ændring af lov om forsvarets personel  

  

 Nr L 44 1985-86, 1. samling Blad nr 956 Afgivet af forsvarsudvalget Afgivet: 19860516 Udvalget har behandlet lovforslaget i nogle møder og har herunder stillet spørgsmål til forsvarsministeren, som denne har besvaret skriftligt.
 Udvalget har endvidere modtaget skriftlige henvendelser fra:
Centralforeningen for Kontraktansat Stampersonel (CS), Forretningsudvalget for værnepligtige menige, Forretningsudvalget for værnepligtige befalingsmænd og -elever, Landstalsmandsudvalget for værnepligtige i Civilforsvaret, Landskontaktudvalget for civile værnepligtige og Vagttårnets Bibel- og Traktatselskab.
Herefter indstiller et flertal (socialdemokratiets, det konservative folkepartis, venstres, centrum-demokraternes og kristeligt folkepartis medlemmer af udvalget) lovforslaget til vedtagelse med det af forsvarsministeren stillede ændringsforslag, hvorom der henvises til de bemærkninger, som ledsager dette.
Flertallet er enig om, at der med fastlæggelsen af hærens fredsstruktur er skabt grundlag for at afslutte arbejdet med analysen af de værnepligtiges anvendelse, jfr. aftalen om forsvarets ordning i perioden 1985-87. Heri er bl.a. fastslået følgende:
»Længden af den første uddannelsesperiode for værnepligtige menige ved kamptropperne og ved ingeniørtropperne øges fra de nuværende 9 måneder til 12 måneder, hvilket bl.a. betyder en forbedring af mobiliseringsstyrken og det stående beredskab i hæren.
Det forudsættes, at tjenestetidsforøgelsen i muligt omfang gennemføres ved frivillighed.
Der nedsættes snarest en arbejdsgruppe til analyse af de værnepligtiges anvendelse i forsvaret, herunder mulighederne for en differentieret tjenestetid.
Arbejdsgruppen vurderer også mulighederne for en kontraktmæssig aftale i de sidste 3 måneder af tjenestetiden.« Flertallet finder, at arbejdet må baseres på principperne i betænkning nr. 902/ 1980, der har dannet grundlag for personnelloven.
Flertallet forudsætter, at analysen omfatter alt værnepligtigt personel, og at den vil indeholde en vurdering af mulighederne for at gennemføre differentieret tjenestetid for værnepligtige og beskrive muligheden for såvel korttidskontrakter som langtidsansættelser af stampersonel, herunder eventuelle ændrede ansættelsesvilkår.
Det bør være en målsætning for arbejdet, at mobiliseringsstyrkens forhold tilgodeses bedst muligt.
Flertallet forventer, at arbejdet vil kunne afsluttes inden udgangen af 1986, idet det dog påregnes, at arbejdet vedrørende mulighederne for en eventuel kontraktmæssig aftale i de sidste 3 måneder af tjenestetiden kan afsluttes tidligere.
Et mindretal (socialistisk folkepartis medlemmer af udvalget) indstiller lovforslaget til forkastelse ved 3. behandling.
Mindretallet finder det fuldstændig bagvendt, at forligspartiernes aftale om at indføre differentieret værnepligt iværksættes nu uden nogen som helst dokumentation for, at en udvidelse af værnepligten for visse grupper er nødvendig.
Ved at medvirke til lovforslagets vedtagelse nu kan socialdemokratiet ufrivilligt komme til at bidrage til, at det stadig ufærdige arbejde i arbejdsgruppen vedrørende værnepligtiges anvendelse (AGVA) ikke gøres færdigt på anden måde end ved tilslutning til forsvarskommandoens synspunkter omkring en udvidelse af værnepligten uden noget dokumenteret behov.
Lovforslagets gennemførelse nu betyder desuden, at mulighederne for at få udleveret og drøftet den såkaldte spildtidsrapport i forsvarsudvalget formentlig er blokeret.
Efter mindretallets opfattelse betyder flertallets holdning tillige, at det vil blive endog overordentligt vanskeligt at fastholde et flertal i forsvarsudvalget på, at de tre måneders tjenestetidsforlængelse for de værnepligtige, der er indkaldt fra den 16. april, sker på kontraktvilkår.
Det vil flertallets interne uenighed formentlig blokere.
Mindretallet henviser desuden til de enige udtalelser, der er fremkommet fra de værnepligtiges forretningsudvalg og de politiske ungdomsorganisationer, hvori det påpeges, at lovforslagets gennemførelse vil skabe en yderligere skæv fordeling af værnepligtsbyrden i Danmark.
Flertallets beslutning er med andre ord gennemført uden baggrund i et dokumenteret behov og til skade for en rimeligere udvikling af de værnepligtiges almindelige situation i fremtiden.
Et andet mindretal (det radikale venstres medlem af udvalget) kan ikke medvirke til lovforslagets gennemførelse.
Mindretallet betragter lovforslaget som en konsekvens af forsvarsforliget mellem regeringspartierne og socialdemokratiet.
Efter mindretallets opfattelse tilkommer det parterne i forsvarsforliget at tage ansvaret for gennemførelsen af lovgivning, som er en følge af forliget.
Ændringsforslag Af forsvarsministeren, tiltrådt af et flertal (S, KF, V, CD og KrF):
Til § 2 Datoen »1. januar 1986« ændres til: »1. juli 1986«.
Bemærkninger Den oprindeligt foreslåede ikrafttrædelsesdato har måttet udskydes.
Houe (KF) Arentoft (KF) Bo Kristensen (KF) Arne Lund (KF) Niels Anker Kofoed (V) Sønderby (V) nfmd.
Nør Christensen (CD) fmd.
Inger Stilling Pedersen (KrF) Lasse Budtz (S) Knud Damgaard (S) Hjortnæs (S) Korneliusen (S) Løvig Simonsen (S) Søgaard (S)  

 Thoft (SF) Pelle Voigt (SF) Stinus (RV) Partierne VS, FP og FD havde ikke medlemmer i udvalget.
