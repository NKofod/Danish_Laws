Omhu nøjagtighed Revisor frifundet Udskrift af Revisornævnets kendelsesprotokol.
År 1995, 21. marts 1995 blev der i sagen 94-59.157 Ejvind Christian  

 Fromberg Hansen, Poul Villy Schmidt og Marian Schmidt mod statsautoriseret  

 revisor Leith Olsen afsagt sålydende KENDELSE Ved kendelse afsagt den 16. juni 1994 af Disciplinærnævnet for  

 Statsautoriserede Revisorer blev statsautoriseret revisor Leith Olsen på  

 baggrund af en klage fra Ejvind Christian Fromberg Hansen, Poul Villy Schmidt  

 og Marian Schmidt tildelt en advarsel for på et bestyrelsesmøde den 5. januar  

 1993 i selskabet Dan Fugt ApS at have forelagt en opgørelse over selskabets  

 indre værdi, uden at det fremgik af opgørelsen, at den var ufuldstændig og  

 uanset, at indklagede mundtligt oplyste om dette forhold på mødet.  

 Disciplinærnævnet fandt opgørelsen ufuldstændig, fordi den blandt andet  

 manglede reguleringer for varelagre, driftsmidler og finansielle  

 anlægsaktiver, og fordi et mellemværende med hovedanpartshaveren var medtaget  

 til parikurs.
Kendelsen er af indklagede ved advokat Hans Keld Andersen, Odense, ved  

 skrivelse af 9. september 1994 med bilag indbragt for Revisornævnet i medfør  

 af lov om statsautoriserede revisorer § 18 b.
Indklagede har nedlagt påstand  

 om frifindelse.
 Klagerne har ikke under ankesagen påstået ændring af den afsagte kendelse.
 I indbringelsesskrivelsen har indklagedes advokat om den omhandlede  

 opgørelse, der er sagens bilag 4, blandt andet anført:  

 »..................................................
 Hertil kommer imidlertid, at bilag 4 ikke som antaget i Disciplinærnævnets  

 kendelse kan bedømmes isoleret, idet der dels bør tages hensyn til, at det af  

 bilaget på side 1 under pkt. 1 udtrykkelig fremgår, at der tages udgangspunkt  

 i regnskabsudkast med afslutning pr. 30. september 1992, og dels til at det  

 af bilag 4, side 2 for oven, fremgår, at der er taget hensyn til råbalance  

 pr. 30. november 1992.
 Det pågældende regnskabsudkast og den pågældende råbalance, hvoraf kopi  

 vedlægges, fremlægges under sagen for Revisornævnet som bilagene A og B, idet  

 bemærkes at min klient under mødet den 5. januar 1993 nøje gennemgik såvel  

 udkastet som råbalancen med de to tilstedeværende klagere, Ejvind Christian  

 Fromberg Hansen og Poul Villy Schmidt samt advokat Georg Karnøe, der alle fik  

 udleveret kopi af bilagene 4, A og B.
 I denne forbindelse skal det fremhæves, at det af revisionspåtegningen i  

 bilag A (bilagets side 2) udtrykkeligt fremgår, at der alene var tale om et  

 urevideret udkast, der ej heller var godkendt af selskabets ledelse, og at  

 det under disse omstændigheder var eller burde have været klart for klagerne,  

 at det endelige og godkendte regnskab pr. 30. september 1992 meget vel kunne  

 afvige fra det i bilag A anførte.
 Med hensyn til bilag B bemærkes, at en råbalance som denne alene hviler på  

 rent bogholderimæssige posteringer og således ikke er udtryk for endelige  

 værdier som i et regnskab.
 At dette er tilfældet var eller burde have været klart for klagerne Ejvind  

 Christian Fromberg Hansen og Poul Villy Schmidt som bestyrelsesmedlemmer i  

 selskabet gennem henholdsvis ca. 4 år og ca. 2 år, idet de gennem hele  

 perioden løbende havde fået udleveret sådanne råbalancer.
 Hertil kommer at klageren Marian Schmidt, der overfor min klient har  

 oplyst, at hun er revisionsuddannet, og som er gift med klageren Poul Villy  

 Schmidt, i ca. 1 år var bogholder i selskabet.
 I alt fald under disse omstændigheder kan der ikke hos klagerne med rette  

 være opstået forventning om, at der i bilag 4 var indarbejdet vurdering og  

 værdiansættelse for så vidt angår varelagre, driftsmidler og finansielle  

 anlægsaktiver.
 Klagerne var derfor eller burde have været på det rene med, at bilag 4  

 alene kunne betragtes som et foreløbigt arbejdspapir som udgangspunkt for  

 undersøgelser og forhandlinger..............
 Når henses til foranstående og endvidere under hensyn til, at det ligger  

 fast, at min klient i fornødent omfang har taget forbehold, dels i bilag A og  

 dels mundtligt under mødet den 5. januar 1993, med hensyn til indholdet af  

 bilag 4, og når yderligere henses til, at det ligger fast, at min klient  

 under samme møde udtrykkeligt har bedt de to tilstedeværende klagere om at  

 overveje sagen og om at søge egen rådgiver, foreligger der ikke det fornødne  

 grundlag for at statuere, at min klient under det nævnte møde skulle have  

 handlet i strid med god revisorskik.
Min klient bør derfor i det hele frifindes for de rejste klager.  

 ...................................................« Klagerne ved advokat Storm Nielsen, Faaborg, er ved Revisornævnets  

 skrivelse af 30. september 1994 opfordret til at fremkomme med en udtalelse,  

 jf. § 7, stk. 1, i bekendtgørelse for Revisornævnet.
Advokaten har ved  

 skrivelse af 5. oktober 1994 meddelt, at sagen kunne behandles på det  

 foreliggende grundlag.
 I en skrivelse af 28. november 1994 til Revisornævnet har klagernes  

 advokat blandt andet vedlagt en erklæring fra Ejvind Christian Fromberg  

 Hansen og Poul Villy Schmidt, hvori de oplyser at have fået udleveret  

 ovennævnte bilag A og B.
Sagen er behandlet på et møde i nævnet den 9. februar 1995 under  

 deltagelse af formanden og 4 medlemmer, jf. lov om statsautoriserede  

 revisorer § 19, stk. 3, 1. pkt.
På mødet blev ovennævnte bilag A og B  

 fremlagt.
Klagerne har ved deres advokat meddelt Revisornævnets sekretariat, at de  

 ikke ønskede at give møde.
Indklagede og hans advokat gav møde.
Indklagede forklarede blandt andet, at mødet den 5. januar 1993 var et  

 orienteringsmøde om kursfastsættelsen.
Da der var opstået uenighed mellem  

 anpartshaverne, var han på det rene med, at hvilken vurdering han end  

 anlagde, ville den blive anfægtet af klagerne.
Det havde derfor ligget ham  

 stærkt på sinde at oplyse om den manglende regulering for varelager,  

 beholdninger og maskiner, og det var derfor, han havde opfordret klagerne til  

 at søge sagkyndig bistand andetsteds.
Normalt ville indklagede have tilbudt  

 selv at fremskaffe de manglende oplysninger i en situation som den  

 foreliggende.
Han undlod det, fordi der var tale om en familiestrid.
 Han havde gennem flere år gennemgået regnskaber m.v. på bestyrelsesmøder,  

 hvor de pågældende klagere havde deltaget, og han var derfor ikke i tvivl om,  

 at de forstod hans gennemgang af opgørelsen.
 Indklagede blev formentlig anmodet om at udarbejde opgørelsen over  

 anparternes indre værdi på bestyrelsesmødet den 17. september 1992, hvor  

 Ejvind Christian Fromberg Hansen og Poul Villy Schmidt meddelte, at de ville  

 udtræde af bestyrelsen.
 Den på det senere forligsmøde med klagernes advokat opnåede kurs var ikke  

 udtryk for værdiændringer af enkeltposter i regnskabet, men snarere en slags  

 »studehandel«.
 Sagen procederedes i overensstemmelse med indbringelsesskrivelsen.
 Revisornævnets bemærkninger:
 Revisornævnet finder - som i øvrigt ubestridt af indklagede -, at det i  

 almindelighed må anses for en naturlig opgave for et anpartsselskabs revisor  

 at bistå udtrædende anpartshavere med de oplysninger, som skal danne grundlag  

 for en fastsættelse af den værdi, selskabets øvrige anpartshavere kan  

 overtage anparterne for, herunder oplysninger om regulering af  

 værdiansættelsen på driftsmidler, varelagre og andre aktiver.
 Det tiltrædes, at det af indklagede tilvejebragte materiale ikke er anset  

 for at være en fyldestgørende løsning af denne opgave, ligesom det tiltrædes,  

 at hovedanpartshavernes tilgodehavende ikke burde have været fradraget i  

 opgørelsen med fuld kursværdi.
 Sagen giver Revisornævnet anledning til at bemærke, at indklagede ved en  

 påtegning på opgørelsen eller på anden måde også burde have informeret  

 klagerne om de forekommende usikkerheder i den fremlagte råbalance  

 sammenholdt med udkastet til årsregnskab.
 Som sagen er forelagt for og oplyst under behandlingen i Revisornævnet, må  

 det imidlertid lægges til grund, at bestyrelsesmødet den 5. januar 1993 var  

 af orienterende karakter, og at klagerne af indklagede blev informeret om de  

 forbehold, han har haft til det fremlagte materiale.
 Det må således antages, at der ikke er lagt skjul på, at der kunne være  

 anledning til regulering af værdiansættelserne, ligesom det klart fremgik af  

 opgørelsen, at hovedanpartshaverens tilgodehavende var ansat til pari kurs.
 Revisornævnet har ikke grundlag for at tilsidesætte indklagedes forklaring  

 om anpartshavernes indbyrdes dårlige forhold og om, at den af klagerne  

 kritiserede opgørelse var et arbejdspapir, som skulle tjene som  

 forhandlingsgrundlag for anpartshaverne uden at blive anvendt udenfor denne  

 snævre kreds.
 Under disse omstændigheder findes indklagedes forelæggelse af opgørelsen  

 uden påtegning om, at den var udarbejdet med forbehold, ikke at være en  

 overtrædelse af reglerne for god revisorskik.
 Revisornævnet tager derfor indklagedes påstand om, at Disciplinærnævnets  

 kendelse ændres, således at han frifindes, til følge.
 Thi bestemmes:
 Statsautoriseret revisor Leith Olsen frifindes.
Henning Kjær Udskriftens rigtighed bekræftes.
 Revisornævnet 21. marts 1995.
Winkler Kromann sekr.
