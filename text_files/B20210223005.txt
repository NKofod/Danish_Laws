 Bekendtgørelse om eksport og udførsel af planter og planteprodukter m.v.
 I medfør af § 3, § 4, stk. 2, § 5, § 15, stk. 1, § 16, § 17, § 24, stk. 2, og § 25, stk. 1, i lov om planter og plantesundhed m.v., jf. lovbekendtgørelse nr. 1132 af 3. juli 2020, og efter forhandling med justitsministeren fastsættes efter bemyndigelse:
Kapitel 1 Anvendelsesområde m.v.
Anvendelsesområde § 1. Bekendtgørelsen finder anvendelse ved:
 1) Eksport af planter, planteprodukter og andre objekter til lande og områder udenfor EU, der kræver certifikat, som beskrevet i Den Internationale Plantebeskyttelseskonvention (IPPC) ved import i modtagerlandet.
 2) Udførsel af planter, planteprodukter og andre objekter til en EU-medlemsstat, som anmoder om udstedelse af et præeksportcertifikat i overensstemmelse med Plantesundhedsforordningens artikel 102, med henblik på videre eksport til lande og områder udenfor EU.
Definitioner § 2. I denne bekendtgørelse forstås ved:
 1) Plantesundhedsforordningen: Europa-Parlamentets og Rådets forordning (EU) 2016/2031 af 26. oktober 2016 om beskyttelsesforanstaltninger mod planteskadegørere og om ændring af Europa-Parlamentets og Rådets forordning (EU) nr. 228/2013, (EU) nr. 652/2014 og (EU) nr. 1143/2014 og om ophævelse af Rådets direktiv 69/464/EØF, 74/647/EØF, 93/85/EØF, 98/57/EF, 2000/29/EF, 2006/91/EF og 2007/33/EF.
 2) Eksport: Handel fra Danmark til lande og områder udenfor EU.
 3) Udførsel: Handel fra Danmark til andre EU-medlemsstater.
 4) Virksomhed: En professionel operatør, som defineret i Plantesundhedsforordningen artikel 2, nr. 9, der eksporterer eller udfører planter, planteprodukter eller andre objekter til erhvervsmæssig brug.
 5) Certifikat: Plantesundheds- og re-eksportcertifikat samt præeksportcertifikat.
Kapitel 2 Registrering af virksomheder § 3. Registrering af virksomheder efter Plantesundhedsforordningens artikel 65, stk. 1, skal ske hos Landbrugsstyrelsen.
 Stk. 2. Anmodning om registrering indsendes til Landbrugsstyrelsen og skal ske på et skema, der fås hos styrelsen eller på styrelsens hjemmeside.
 Stk. 3. En registreret virksomhed skal skriftligt underrette Landbrugsstyrelsen om ændringer i forhold, der har betydning for registreringen.
Kapitel 3 Anmeldelse til eksportkontrol § 4. Anmeldelse af eksport med henblik på Landbrugsstyrelsens udstedelse af certifikater efter Plantesundhedsforordningens artikel 100-102 skal indgives til styrelsen.
Stk. 2. Anmeldelse skal ske ved at udfylde de relevante oplysninger i det elektroniske indberetningssystem TRACES, som kan tilgås via Landbrugsstyrelsens hjemmeside.
Derudover skal der som et led i anmeldelse indsendes et skema, der fås hos styrelsen eller på styrelsens hjemmeside, til styrelsen via e-mail.
 Stk. 3. Uanset stk. 2 kan anmeldelse frem til den 1. oktober 2022 ske på et skema, der fås hos styrelsen eller på styrelsens hjemmeside.
 § 5. Certifikater kan kun udstedes for planter, planteprodukter og andre objekter, der befinder sig i Danmark.
 Stk. 2. Uanset stk. 1 kan Landbrugsstyrelsen undtagelsesvis udstede et certifikat for forsendelser, der har forladt Danmark, hvis styrelsen, på baggrund af tilstrækkelige informationer om forsendelsen, skønner, at forsendelsen overholder modtagerlandets importbestemmelser vedrørende plantesundhed.
 § 6. Administrativ kontrol ved eksport af frø og vegetabilske konsumvarer m.v.,  har en behandlingstid på to hverdage for anmeldelser modtaget indenfor styrelsens åbningstid.
 § 7. Fysisk kontrol ved eksport af planter, planteprodukter eller andre objekter, hvor fysisk eksportkontrol ønskes foretaget mandag-fredag, skal anmeldelses ske senest samme dag kl. 9.00. Anmeldelse til eksportkontrol af juletræer og kævler skal dog ske inden kl. 14.00 to hverdage før ekspeditionsdagen.
 Stk. 2. Eksportkontrol, der ønskes foretaget på lørdage, søndage og søgnehelligdage samt grundlovsdag, juleaftensdag og nytårsaftensdag, skal anmeldes inden kl. 14.00 to hverdage før ekspeditionsdagen.
 Stk. 3. Uanset stk. 1 skal fysisk eksportkontrol, der ønskes foretaget på ikke-brofaste øer, anmeldes inden kl. 14.00 dagen før ekspeditionsdagen.
Afmeldelse af anmeldt eksport § 8. Afmeldelse af anmeldte eksporter kan ikke ske efter de relevante frister, der fremgår af § 7.
 Stk. 2. Afmeldelse af anmeldte eksporter skal ske til Landbrugsstyrelsen via e-mail.
Kapitel 4 Tilstedeværelse på virksomheden § 9. Uanset § 6 kan virksomheder anmode Landbrugsstyrelsen om at være tilstede på virksomheden i forbindelse med administrativ udstedelse af certifikater.
 Stk. 2. Virksomhedens anmodning om tilstedeværelse skal indgives to hverdage før ekspeditionsdagen og skal indeholde oplysninger om den ønskede tilstedeværelsestid og oplysninger om typen af frø og vegetabilske konsumvarer, der forventes eksporteret, det forventede antal partier heraf samt modtagerland.
 Stk. 3. En anmodning om tilstedeværelse på virksomheden tilsidesætter ikke Landbrugsstyrelsens mulighed for at foretage partikontrol efter § 11.
Kapitel 5 Kontrol af forsendelsen § 10. Efter Landbrugsstyrelsens udstedelse af et certifikat må forsendelsens indhold ikke ændres, hverken ved tilføjelser, udskiftninger eller frasortering af planter, planteprodukter eller andre objekter.
 Stk. 2. Forsendelsen skal emballeres og transporteres på en sådan måde, at infektion, inficering eller kontaminering med planteskadegørere undgås.
 § 11. På baggrund af en vurdering af forsendelsens karakter og tilstand, sammenholdt med modtagerlandets krav, beslutter Landbrugsstyrelsen om der skal foretages fysisk eller administrativ kontrol.
Kapitel 6 Straffebestemmelser § 12. Overtrædelse af § 10, stk. 1, straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Overtrædelser der kan søges afgjort ved bødeforelæg § 13. I sager om overtrædelser omfattet af plantelovens § 24, stk. 1, nr. 3-5, der ikke skønnes at medføre højere straf end bøde, kan Landbrugsstyrelsen i et bødeforlæg tilkendegive, at sagen kan afgøres uden retssag, hvis den, der har begået overtrædelsen, erklærer sig skyldig i overtrædelsen og erklærer sig rede til inden en nærmere angiven frist at betale en bøde, som angivet i bødeforlægget.
§ 14. Vedtages bøden inden den frist, der er angivet i bødeforelægget, bortfalder videre strafforfølgning.
Vedtagelsen af et bødeforelæg har samme virkning som en dom.
Fristen kan efter anmodning forlænges af Landbrugsstyrelsen.
 Stk. 2. Vedtagelse sker ved returnering af bødeforelægget til Landbrugsstyrelsen i underskrevet stand eller ved betaling af bøden.
 Stk. 3. Betaling af bøden kan ske ved at indbetale beløbet på det kontonummer, der oplyses i bødeforelægget.
 Stk. 4. Vedtagelse af bøden er ikke betinget af betaling.
Kapitel 7 Ikrafttræden m.v.
 § 15. Bekendtgørelsen træder i kraft den 1. januar 2022.
 Stk. 2. Bekendtgørelse nr. 1051 af 30. maj 2021 om eksport og udførsel af planter og planteprodukter m.v. ophæves.
