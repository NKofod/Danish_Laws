Nr BTL 112 Betænkning over Forslag til lov om ændring af lov om amtskommuners  

 overtagelse af visse statsskoler og -kursus m.v. (Ændring af  

 nedlæggelseskompetencen)   

 Nr L 112 1988-89, 1. samling Afgivet af Uddannelsesudvalget Afgivet: 19881209 Udvalget har behandlet lovforslaget i nogle møder og har herunder stillet spørgsmål til undervisnings- og forskningsministeren, som denne har besvaret skriftligt.
Et af udvalgets spørgsmål til undervisnings- og forskningsministeren og dennes svar herpå er optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets og Centrum-Demokraternes medlemmer) lovforslaget til  

vedtagelse uændret.
 Et mindretal inden for flertallet (Socialdemokratiets medlemmer af  

 udvalget) understreger, at det er vigtigt, at ministeren fortsat har det  

 pædagogiske ansvar for godkendelsen af afviklingsplaner.
Et andet mindretal inden for flertallet (Socialistisk Folkepartis  

 medlemmer af udvalget) ønsker at understrege vigtigheden af, at den  

 høringsprocedure, der omtales i ministerens besvarelse af spørgsmål 1, nøje  

 overholdes.
Både af hensyn til demokratiet og af hensyn til det pædagogisk  

 forsvarlige er det vigtigt, at de implicerede inddrages, hvis der skal  

 nedlægges et gymnasium m.v.
Mindretallet ønsker samtidig at understrege  

 vigtigheden af, at ministeren fortsat har det pædagogiske ansvar for  

 afviklingsplaners godkendelse.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og udtaler:
 I en tid, hvor mange er enige om, at amtskommunerne vil blive nedlagt i  

 løbet af 1990'erne, er der ingen grund til at lægge nye opgaver ud til  

 amterne.
Desuden mener Fremskridtspariet, at amtsrådene i sager som  

 seminarienedlæggelser og sygehusnedlæggelser har vist, at de ikke altid  

 formår at træffe den sagligt rigtige beslutning.
Fremskridtspartiet ønsker  

 derfor fortsat spørgsmålet om gymnasienedlæggelser omfattet af  

 undervisningsministerens ansvar, således at disse nedlæggelser kan indgå i en  

 samlet undervisningspolitik.
 Et andet mindretal (Centrum-Demokraternes medlem af udvalget) vil  

 redegøre for sin stillingtagen til lovforslaget ved 2. behandling.
Eva Møller (KF) fmd.
Kirkegaard (KF) Merete Aarup (KF) Inge  

 Dahl-Sørensen (V) Povl Brøndsted (V) Mogens Elvensø (FP) Marianne Jelved (RV)  

 Bente Juncker (CD) nfmd.
Lysholm Christensen (KRF) Jytte Andersen (S)  

 Helle Degn (S) Pernille Forchhammer (S) Anna-Marie Hansen (S) Frank Jensen  

 (S) Lone Møller (S) Aage Frandsen (SF) Hanne Thanning Jacobsen (SF) Bilag Et af udvalgets spørgsmål til undervisnings- og forskningsministeren og  

 dennes svar herpå Spørgsmål 1:
»Hvem skal høres om eventuelle gymnasienedlæggelser?» Svar:
 Lærerrådet og elevrådet skal i henhold til § 11, stk. 1, pkt. 1, og § 15,  

 pkt. j, i lærerrådsbekendtgørelsen (bekendtgørelse nr. 415 af 11. juli 1988  

 om lærerråd, lærerforsamlinger, elevråd og fællesudvalg ved gymnasieskoler,  

 studenterkurser og 2-årige kurser til højere forberedelseseksamen) høres om  

 eventuelle nedlæggelsesplaner, herunder planer for afvikling af skolen.
 Herudover kan skolerådet, der har 2 forældrerepræsentanter og en  

 repræsentant for de tekniske og administrative medarbejdere ved skolen,  

 afgive udtalelser til amtsrådet i alle spørgsmål, der vedrører skolen, og  

 skolerådet har pligt til at afgive erklæring i sager vedrørende skolen, der  

 forelægges af amtsrådet.
 Jeg går selvfølgelig ud fra, at amtsrådene i tilfælde af skolenedlæggelser  

 vil høre skolerådet på linie med lærer- og elevrådet.
