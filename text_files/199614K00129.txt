Nr BTL 129 Betænkning over Forslag til lov om ændring af lov om miljøbeskyttelse og  

 lov om råstoffer (Regulering af fyldjord i råstofgrave)   

 Nr L 129 1996-97, 1. samling Afgivet af Miljø- og Planlægningsudvalget Afgivet: 19970514 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
 Endvidere har udvalget modtaget skriftlige henvendelser fra:
Dansk Grusindustri A/S, Dansk Industri, Danske Vandværkers Forening og De Sammensluttede Vognmænd af 13-7-76 A/S.
 Der er af miljø- og energiministeren stillet ændringsforslag, hvorom  

 henvises til de ledsagende bemærkninger.
 Et brev med en orientering om det videre arbejde med lovgivning om  

 forurenet jord, som miljø- og energiministeren har sendt til udvalget den 24.  

 oktober 1996, er optrykt som bilag til betænkningen.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de stillede ændringsforslag.
 Et andet mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling og vil stemme imod de stillede  

 ændringsforslag.
Mindretallet er helt enig i, at der er behov for en samlet lovgivning om  

 jordforurening.
Problemet er komplekst og alvorligt, hvorfor det er vigtigt,  

 at der også findes en samlet løsning, så det kan sikres, at der er en indre  

 sammenhæng mellem de enkelte dele.
I den affattelse, som lovforslaget har med de stillede ændringsforslag,  

 har regeringen i alt for høj grad slået fast, at den ønsker at se på  

 jordforureningsproblematikken element for element.
Dette er specielt  

 betænkeligt, da baggrunden for at kunne fremsætte den samlede lov er  

 gennemførelsen af et betydeligt analyse- og udviklingsarbejde, som altså  

 mangler på det foreliggende område.
Mindretallet finder det miljømæssigt betænkeligt, at der på et meget løst  

 grundlag skal transporteres store mængder jord - mere end de oprindelige 2  

 mio. m3 - over lange afstande.
Mindretallet finder det også  

 utilfredsstillende, at lovforslaget ikke har været sendt til høring hos de  

 berørte parter.
Det er en kedelig linje at slå ind på, for når borgerne  

 belastes både med hensyn til længden af aftaletiden og økonomisk, så burde de  

 også have mulighed for at blive hørt.
 Mindretallet ønsker fortsat, at Danmark skal have en  

 grundvandsbeskyttelse, der sikrer fremtidens drikkevand, men mindretallet  

 mener, at der skal være sammenhæng i lovgivningen også på  

 jordforureningsområdet.
Et tredje mindretal (Centrum-Demokraternes medlem af udvalget)  

 indstiller lovforslaget til vedtagelse uændret.
Mindretallet vil  

 stemme imod de stillede ændringsforslag.
 ÆndringsforslagAf miljø- og energiministeren, tiltrådt af et  

mindretal (S, SF, RV og EL):
 Til § 1 1) Den under nr. 1 foreslåede § 20 a affattes  

 således:
»§ 20 a.
Tilførsel af jord til råstofgrave og tidligere  

 råstofgrave er forbudt.
Stk. 2. Amtsrådet kan meddele dispensation fra forbudet, såfremt 1) råstofindvinderen eller grundejeren dokumenterer, at der inden den 1.  

 januar 1998 forelå kontraktmæssige forpligtelser vedrørende tilførsel af jord  

 til ejendommen, jf. dog § 20 b, stk. 1, 2) råstofindvinderen eller grundejeren med væsentlige økonomiske tab til  

 følge afskæres fra en udnyttelse af ejendommen, som de efter hidtil gældende  

 regler har haft særlig grund til at påregne, eller 3) der ikke er risiko for forurening af vandindvindingsanlæg eller af  

 grundvand, der forventes at indgå i den fremtidige drikkevandsforsyning, og  

 andre tilsvarende miljømæssige hensyn ikke taler imod.
 Stk. 3. En dispensation efter stk. 2 kan indeholde vilkår,  

 herunder om håndtering af jorden og om dokumentation for, at der er tale om  

 uforurenet jord.
Stk. 4. Ansøgning om dispensation, jf. stk. 2, nr. 1 og 2, har  

 opsættende virkning, såfremt ansøgning vedlagt dokumentation for  

 kontraktmæssige forpligtelser eller dokumentation for forventninger om den  

 fremtidige udnyttelse af ejendommen og påberåbte økonomiske tab fremsendes  

 til amtsrådet inden den 1. oktober 1997. Amtsrådet kan som betingelse for  

 opretholdelse af den opsættende virkning fastsætte vilkår, herunder om  

 håndtering af jorden og om dokumentation for, at der er tale om uforurenet  

 jord.« Til § 3 2) Paragraffen affattes således:
 »§ 3 Stk. 1. Loven træder i kraft den 1. juli 1997,  

 jf. dog stk. 2.
 Stk. 2. § 20 a, stk. 1, i lov om miljøbeskyttelse som affattet ved  

 denne lovs § 1, nr. 1, træder i kraft den 1. januar 1998.
Stk. 3. § 20 b, stk. 1, i lov om miljøbeskyttelse som affattet ved  

 denne lovs § 1, nr. 1, finder anvendelse på aftaler, der indgås efter den 18.  

 december 1996.« Bemærkninger Til nr. 1 Ad § 20 a, stk. 1 I det fremsatte lovforslag foreslås forbud mod tilførsel af jord i  

 råstofgrave og tidligere råstofgrave, der ligger i områder med særlige  

 drikkevandsinteresser.
Omfanget af dette forbud tager udgangspunkt i  

 områdeudpegningen i Regionplan 1997.
 Ændringsforslaget indeholder i § 20 a, stk. 1, et forbud mod tilførsel af  

 jord i råstofgrave og tidligere råstofgrave, uanset beliggenhed.  

 Ændringsforslaget tager dermed udgangspunkt i en generel beskyttelse af  

 drikkevandsinteresser og ikke i sondringen mellem områder med særlige  

 drikkevandsinteresser, områder med drikkevandsinteresser og øvrige områder.  

 Dette betyder, at det generelle forbud kommer til at omfatte alle  

 råstofgrave.
Ad § 20 a, stk. 2 Med ændringsforslaget udgår den i lovforslaget foreslåede § 20 a, stk. 2.  

 Denne ændring er en konsekvens af, at der indføres et generelt forbud, som  

 ikke er relateret til amtskommunernes udpegning af områder med særlige  

 drikkevandsinteresser efter Regionplan 1997. Forbudets ikrafttræden kommer  

 herefter til at fremgå direkte af loven, jf. ændringsforslag nr. 2. Den  

 individuelle underretning af de berørte råstofindvindere, således som angivet  

 i lovforslagets § 20 a, stk. 2, er derfor overflødig.
For så vidt angår  

 ikrafttrædelsen af forbudet henvises til bemærkningerne til ændringsforslag  

 nr. 2.
Forslaget til ændring af lovforslagets § 20 a, stk. 3, der herefter bliver  

 stk. 2, indeholder for det første en teknisk ændring, idet bestemmelsen nu er  

 udformet med en nummerering.
Baggrunden for denne ændring er, at det af  

 bestemmelsen klart bør fremgå, at den indeholder flere muligheder for  

 dispensation, idet adgangen til at meddele dispensation foreslås udvidet.  

 Endvidere er nummerering hensigtsmæssig, idet det foreslås, at kun ansøgning  

 om dispensation efter ændringsforslagets § 20 a, stk. 2, nr. 1 og 2,  

 tillægges opsættende virkning.
Lovforslaget indeholder i den foreslåede § 20 a, stk. 3, en mulighed for  

 amtsrådet til at meddele dispensation fra forbudet, hvor der er indgået  

 kontrakter eller aftaler, der forpligter til at tilføre råstofgraven jord,  

 eller hvis et forbud rent økonomisk rammer den enkelte særlig hårdt.
Det er i  

 bemærkningerne til lovforslaget anført, at den situation, hvor forbudet  

 medfører et væsentligt økonomisk tab for grundejeren eller råstofindvinderen,  

 og hvor denne havde en berettiget forventning om en bestemt udnyttelse af  

 ejendommen, forventes at foreligge i yderst sjældne tilfælde.
Der henvises i  

 øvrigt til bemærkningerne til lovforslagets enkelte bestemmelser.
 Denne mulighed for dispensation fastholdes i ændringen af lovforslaget.
Ændringsforslaget indfører en udvidet adgang til at meddele dispensation,  

 således at amtsrådet også kan meddele dispensation til at modtage jord i de  

 råstofgrave, hvor der ikke er vandindvindingsinteresser, eller andre  

 tilsvarende miljømæssige hensyn ikke taler imod.
Det vil som udgangspunkt  

 betyde, at der for eksempel ikke vil kunne meddeles dispensation, hvis  

 jordtilførslen til råstofgraven kan forurene vandindvindingsanlæg, der kan  

 være såvel vandforsyninger som enkeltboringer, eller hvis jordtilførslen vil  

 udgøre en risiko for vandmiljøet for eksempel en nærliggende recipient.
Ved amtsrådets vurdering af, i hvilke tilfælde der kan meddeles  

 dispensation, skal det sikres, at der ikke er risiko for forurening af  

 grundvand, der indvindes til drikkevand, eller som forventes at indgå i den  

 fremtidige drikkevandsforsyning.
Til grundvand, som forventes at indgå i den  

 fremtidige drikkevandsforsyning, skal i den forbindelse - ud over  

 grundvandsmagasiner, som det konkret er planlagt at udnytte - regnes alle  

 grundvandsmagasiner, der er egnede til drikkevandsproduktion.
Fastlæggelsen  

 af indvindingsoplande for vandværkerne indgår i amtskommunernes overvågning  

 af grundvandet og er allerede foretaget mere eller mindre detaljeret af de  

 fleste amtskommuner.
Det er imidlertid ikke muligt helt præcist at fastlægge  

 afgrænsningen af indvindingsoplandet til et bestemt vandværks  

 indvindingsboringer, men det vil kunne indgå som grundlag for konkrete  

 vurderinger af grundvandsinteresserne omkring den enkelte råstofgrav.
Ad § 20 a, stk. 3 I lovforslagets § 20 a, stk. 4, der bliver stk. 3, er der mulighed for, at  

 en dispensation kan meddeles på vilkår om for eksempel, at modtageren af  

 jorden for egen regning skal dokumentere, at jorden overholder de fastsatte  

 vilkår i råstoftilladelsen - herunder at jorden er ren, jf. bemærkningerne  

 til lovforslagets enkelte bestemmelser.
Denne bestemmelse foreslås fastholdt.
 Amtsrådets afgørelser om dispensation vil kunne påklages efter  

 miljøbeskyttelseslovens almindelige regler om klageberettigede personer og  

 organisationer, jf. miljøbeskyttelseslovens kapitel 10, som skal ses i  

 sammenhæng med miljøbeskyttelseslovens almindelige regler om underretning om  

 afgørelser, jf. miljøbeskyttelseslovens kapitel 11.
Amtskommunerne foretager en årlig indberetning til Miljøstyrelsen om de  

 meddelte dispensationer, således at styrelsen kan følge udviklingen på  

 området.
Formålet med en sådan indberetning er at sikre, at de enkelte  

 amtskommuner meddeler dispensationerne således, at de hensyn, der er angivet  

 i lovforslaget, tilgodeses.
 Det fremgår af bemærkningerne til lovforslaget, at det kun er ca. 1/3 af  

 de ca. i alt 1000 igangværende råstofgrave, der rent faktisk modtager jord.  

 Det skyldes, at Skov- og Naturstyrelsen allerede i 1994 henstillede til  

 amtskommunerne, at der i forbindelse med nye tilladelser efter råstofloven  

 eller ved fornyelser af tilladelser indsattes som fast vilkår, at der ikke  

 måtte modtages jord uden særlig tilladelse.
Konsekvensen af ændringsforslaget vil derfor være, at forbudet i praksis  

 får betydning for disse ca. 300 råstofgrave.
Det må forventes, at der i en  

 væsentlig del af disse 300 tilfælde vil blive søgt dispensation.
Det er ikke  

 muligt at skønne, i hvilket omfang amtsrådene vil meddele dispensation, idet  

 det beror på helt konkrete vurderinger af bl.a. grundvandsinteresserne  

 omkring den enkelte råstofgrav.
 I det omfang, jorden ikke længere kan placeres i råstofgravene, skal der  

 findes egnede alternative placerings- eller anvendelsesmuligheder.
I lovforslagets bemærkninger er det på grundlag af en undersøgelse udført  

 i 1994 skønnet, at gennemførelsen af forbudet mod deponering af jord i  

 råstofgrave i områder med særlige drikkevandsinteresser vil medføre, at der  

 skal findes alternative placeringsmuligheder til maksimum 2 mio. m3 jord pr.  

 år, jf. de almindelige bemærkninger til lovforslaget.
Skønnet bygger på en  

 spørgeskemaundersøgelse, hvor amtskommunerne vurderede, hvilke råstofgrave  

 der ikke burde modtage fyldjord.
Amtskommunerne har ved vurderingen bl.a.  

 taget hensyn til, om råstofgravene ligger i nuværende eller fremtidige  

 vandindvindingsområder, og om de ligger i sårbare grundvandsområder.
Det samme grundlag kan derfor anvendes, når der skal foretages et skøn  

 over ændringsforslagets konsekvenser, idet 1994-undersøgelsen ikke relaterede  

 sig til udpegningen af områder med særlige drikkevandsinteresser, men byggede  

 på amtskommunernes eksisterende grundlag for vurdering af bl.a.  

 grundvandsinteresserne.
Dette betyder, at konsekvenserne af ændringsforslaget  

 i forhold til hvor store mængder jord, der vil være omfattet af forbudet, vil  

 blive de samme ca. 2 mio. m3 jord.
 I lovforslaget har det været forudsat, at denne jord skal bortskaffes til  

 andre lokaliteter, og der er peget på råstofgrave, der fortsat må modtage  

 jord (råstofgrave, der ligger uden for områder med særlige  

 drikkevandsinteresser), eller alternative  

 anvendelses/bortskaffelsesmuligheder svarende til de muligheder, der allerede  

 udnyttes i stort omfang.
Det bemærkes, at en stor del af råjordsmængden vil kunne indgå i egentlige  

 anlægsarbejder eller i særlige råjordsdepoter.
Det er normalt for større  

 anlægsarbejder, at der indbygges råjord i opfyldninger, vejdæmninger og  

 jordvolde, også råjord der stammer fra udgravningsarbejder andre steder.  

 Samlet vurderes lovforslaget at indebære et øget incitament til genanvendelse  

 af råjord lokalt.
 I de almindelige bemærkninger til lovforslaget er det endvidere anført, at  

 der på landsplan vil være tilstrækkelig kapacitet i de råstofgrave, der ikke  

 omfattes af forbudet, men at der kan være regionale forskelle.
Det vurderes, at den ændrede dispensationsadgang, som er angivet i  

 ændringsforslaget, vil indebære, at der på landsplan fortsat vil være  

 tilstrækkelig kapacitet i de råstofgrave, der herefter gerne må modtage jord,  

 men at der kan være kapacitetsproblemer knyttet til hovedstadsregionen og  

 Århusområdet. Århus Kommune har etableret den såkaldte »Grimhøj«,  

 der er et opfyldningsområde beliggende i udkanten af byen, og kommunen har  

 planlagt ibrugtagning af et nyt modtageanlæg, som skal erstatte  

 »Grimhøj«.
På tilsvarende måde planlægger Københavns Kommune bl.a.  

 etablering af nye opfyldningsmuligheder dels i havneområdet, dels i  

 forbindelse med anlægget af Kalvebod Miljøcenter på Vestamager.
Andre  

 kommuner kan, hvis der er behov for det, tænkes at etablere lignende  

 muligheder.
For at sikre at der findes tilstrækkelig kapacitet til placeringen af  

 overskudsjorden skal amtskommunerne medvirke til, at der findes egnede  

 arealer, hvor jorden kan anbringes.
De lokale og regionale miljømyndigheder  

 skal ved lokaliseringen af råjordsdepoter foruden hensynet til beskyttelsen  

 af grundvandet også tage hensyn til biologiske, geologiske, kulturhistoriske  

 og landskabelige interesser samt en række interesser, der generelt knytter  

 sig til anvendelsen af et areal.
Ved lokaliseringen skal det endvidere  

 vurderes, i hvilket omfang placeringen og anvendelsen af sådanne anlæg er i  

 overensstemmelse med det eksisterende plangrundlag.
I nogle tilfælde vil  

 anlæggene sandsynligvis kunne etableres alene ved en landzonetilladelse efter  

 planloven.
Ændringsforslaget vil medføre, at amtskommunerne vil få en mere omfattende  

 arbejdsopgave bestående i behandling af et større antal ansøgninger om  

 dispensation fra forbudet.
Det skønnes, at denne opgave vil indebære et øget  

 personalebehov på ca. 2 årsværk i en etårig periode, således at de samlede  

 økonomiske og administrative konsekvenser i amtskommunerne vil udgøre 3  

 årsværk i en etårig periode og ca. 0,3 mio. kr. til tinglysningsafgifter.
 Da antallet af dispensationssager i amterne vil stige, vil det også  

 medføre et større antal klagesager, hvorfor det vil medføre et øget  

 ressourceforbrug i Miljøstyrelsen på ca. 1 årsværk.
Ad § 20 a, stk. 4 Lovforslaget indeholder i § 20 a, stk. 5, der bliver stk. 4, et forslag  

 om, at ansøgning om dispensation tillægges opsættende virkning.
Med  

 ændringsforslaget fastholdes denne mulighed, for så vidt angår ansøgninger om  

 dispensation efter ændringsforslagets § 20 a, stk. 2, nr. 1 og 2. Som en  

 konsekvens af, at forbudets ikrafttræden fremgår direkte af loven, og at der  

 ikke længere sker en individuel underretning, er der foreslået en frist for,  

 hvornår ansøgninger om dispensation skal være fremsendt, såfremt de skal  

 kunne tillægges opsættende virkning.
I den situation, hvor en ansøgning om dispensation opfylder betingelserne  

 for at få opsættende virkning, foreslås det, at amtsrådet kan fastsætte  

 vilkår, der sikrer en miljømæssig forsvarlig håndtering af jorden også i den  

 periode, hvor amtsrådet behandler ansøgningen om dispensation.
Det kan for  

 eksempel være vilkår om, at modtageren for egen regning og inden for rimelige  

 økonomiske rammer skal dokumentere ved prøvetagning og analyser, at jorden er  

 uforurenet.
Denne mulighed for vilkårsfastsættelse svarer i øvrigt til  

 muligheden for at fastsætte vilkår i forbindelse med afgørelse om  

 dispensation, jf. bemærkningerne til lovforslagets enkelte bestemmelser under  

 bemærkningerne til nr. 1.
 Ansøgninger om dispensation efter ændringsforslagets § 20 a, stk. 2, nr.  

 3, tillægges ikke opsættende virkning.
 Til nr. 2 Af hensyn til amtskommunernes muligheder for at behandle  

 ansøgninger om dispensation foreslås, at forbudet træder i kraft den 1.  

 januar 1998, således at der bliver en forskudt ikrafttræden af forbudet i  

 forhold til loven, som foreslås at træde i kraft den 1. juli 1997.
 Endvidere er datoen for fremsættelsen af lovforslaget indarbejdet i  

 ikrafttrædelsesbestemmelsen.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Eva Møller (KF) Aage Brusgaard (FP) nfmd.
 Dansk Folkeparti havde ikke medlemmer i udvalget.
Bilag Et brev med en orientering om det videre arbejde med lovgivning om  

 forurenet jord, som miljø- og energiministeren har sendt til udvalget den 24.  

 oktober 1996 Miljø & Energiministeriet Departementet Den 24. oktober 1996 Folketingets Miljø- og Planlægningsudvalg Christiansborg 1240 København K Orientering om det videre arbejde med lovgivning om forurenet jord På vores uformelle møde den 9. oktober 1996 orienterede jeg med  

 udgangspunkt i lovprogrammet udvalget om kommende initiativer i indeværende  

 folketingssamling.
I fortsættelse heraf skal jeg, for så vidt angår  

 jordforureningsområdet, resumere mine overvejelser, samt mine planer for det  

 videre arbejde.
Jordforureningsudvalget afgav den 1. marts 1996 betænkning om forurenet  

 jord.
Udvalget har gennemført et meget omfattende og grundigt arbejde, som  

 viser de samlede problemstillinger omkring forurenet jord, og har fremlagt et  

 forslag til en samlet lovgivning.
 Jeg orienterede Folketingets Miljø- og Planlægningsudvalg om betænkningen  

 i et brev af 6. marts 1996, og betænkningen blev derefter udsendt i en bred  

 høring.
I et brev af 27. marts 1996 til Folketingets Miljø- og Planlægningsudvalg  

 oplyste jeg, at jeg fandt det vigtigt at forlænge Miljøstyrelsens  

 høringsfrist, således at høringsparterne og andre interesserede fik bedre tid  

 til at tage stilling til de mange problemstillinger, som betænkningen  

 behandler.
Udvalget har fået tilsendt en kopi af høringssvarene, samt en  

 uformel mundtlig orientering fra Miljøstyrelsen om resultatet af høringen.
 Det materiale, der nu ligger, har overbevist mig om, at der er behov for  

 en samlet lovgivning på området, og at udvalgets arbejde er et godt grundlag  

 herfor.
 På flere punkter fremgår det imidlertid af betækningen, at  

 Jordforureningsudvalget har forudsat, at der gennemføres et betydeligt  

 analyse- og udviklingsarbejde og en række faglige vurderinger, førend en  

 samlet lovgivning kan omsættes til administrativ praksis.
Efter min opfattelse bør de væsentligste resultater af dette arbejde  

 foreligge, når Folketinget skal tage stilling til en ny, samlet lovgivning om  

 jordforurening.
Konsekvenserne af en ny lovgivning bør således ligge belyst -  

 ikke alene vedrørende den juridiske side af sagen, men også hvilke fysiske og  

 faktiske konsekvenser en sådan samlet løsning vil få for miljøet.  

 Værditabsproblemerne bør også yderligere belyses.
 Det materiale, der skal tilvejebringes - som også påpeget af  

 Jordforureningsudvalget - er:
- Kriterier for, hvornår og i hvilket omfang en jordforurening skal renses  

 op, og hvornår der kan anvendes andre tiltag end oprensning for at imødegå  

 forureningsproblemerne.
På dette punkt er der heller ikke i udlandet mange  

 erfaringer, som er anvendelige under danske forhold.
Vi må i Danmark derfor  

 selv arbejde videre med at få fastsat disse kriterier.
 - Kriterier for bortskaffelse af forurenet jord, så det sikres, at  

 jordflytninger ikke skaber nye forureninger - og kriterier og regler for,  

 hvor den lettere forurenede jord kan placeres.
 - Bedre analyse- og prøvetagningsmetoder.
 - Udvidede forsikringsmuligheder til dækning af de omkostninger, der  

 følger af påbud - og de økonomiske konsekvenser skal afdækkes.
- Herudover er der behov for at vurdere værditabsproblemerne.
Der er  

 iværksat et udvalgsarbejde under Skatteministeriet, der skal beskrive  

 konsekvenserne for den 20. alm. vurdering af jordforureningsproblemerne.
- Der er igangsat et udredningsarbejde, der skal belyse, hvordan man kan  

 sikre områder med særlige drikkevandsinteresser mod forurening og vurdere  

 forskellige modeller til støtte for især de små vandværker.
Et  

 drikkevandsudvalg følger arbejdet, og dette skal eventuelt følges op af  

 lovgivningsinitiativer.
Jeg har derfor besluttet, at resultaterne af disse initiativer skal  

 foreligge, når der fremsættes et lovforslag om forurenet jord.
Det forventes  

 at være tilfældet i efteråret 1997. Ved således at vende processen om vil  

 Folketinget få et langt mere fyldestgørende grundlag at træffe beslutning på,  

 således at virkningerne i den virkelige verden kan præsenteres samtidig med  

 lovforslaget.
Samtidig skal der naturligvis tages højde for, at der ikke i den  

 mellemliggende tid sker nye skader på miljøet på grund af forurening.
Det er  

 derfor min hensigt at iværksætte følgende initiativer:
 - Fremsætte et lovforslag, som regulerer tilførslen af jord til  

 råstofgrave.
- Skærpe reglerne om olietanke.
Jeg har derfor bedt Miljøstyrelsen om at  

 komme med forslag til skærpede regler for olietanke med tilhørende  

 rørsystemer for at forebygge uheld med olietanke i fremtiden.
- Fremsætte lovforslag om etablering af en Vandfond.
Der afsættes 25 mill.  

 kr. til fonden i 1997 og 70 mill. kr. de følgende år.
Størstedelen af  

 midlerne fra Vandfonden skal gå til grundvandsbeskyttelse og anvendes til at  

 afhjælpe især de små vandværkers økonomiske problemer, ved for eksempel  

 etablering af nye vandindvindingsboringer.
- Færdiggøre revurderingen af pesticider.
Yderligere 12 aktivstoffer er  

 for kort tid siden blevet forbudt, men revurderingen for de øvrige stoffer,  

 der anvendes i landbrug og haver m.v., forventes afsluttet i starten af 1997.  

 Også Pesticidhandlingsplanen, der udløber den 1. januar 1997, vil blive fulgt  

 op med nogle forslag omkring midten af 1997.
- Begrænse forbruget af pesticider på offentlige arealer.
En undersøgelse  

 fra juli 1996 om brugen af pesticider på det offentliges arealer viste, at  

 det offentlige forbrug p.t. alene udgør 0,8 pct. af det samlede forbrug i  

 Danmark.
Jeg kan tilføje, at brugen af bekæmpelsesmidler på landbrugsarealer,  

 der drives af Skov- og Naturstyrelsen, senest vil ophøre ved årsskiftet  

 1996/97. For bortforpagtede arealer vil dette blive gennemført i takt med, at  

 forpagtningskontrakterne fornys.
Herudover vil der blive fremlagt en strategi  

 for nedbringelse af brugen af bekæmpelsesmidler på Skov- og Naturstyrelsens  

 skovarealer.
Den opgave, vi står over for at løse, er overordentlig vanskelig med  

 samfundsøkonomiske konsekvenser, der rækker ud i fremtiden.
Jeg lægger derfor  

 vægt på, at en samlet lovgivning om jordforureningen til sin tid kan samle  

 bred opbakning i Folketinget.
