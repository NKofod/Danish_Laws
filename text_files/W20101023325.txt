Ankestyrelsens principafgørelse 49-10 om sygedagpenge - beskæftigelseskrav - uafbrudt - dagpenge fra arbejdsgiveren - tilknytning til arbejdsmarkedet Resume:
 Beskæftigelseskravet overfor kommunen var ikke opfyldt, idet ansøgeren i 13 ugers perioden forud for fraværet havde modtaget dagpengegodtgørelse fra arbejdsgiveren for 2 ledighedsdage og ikke var dagpengeberettiget medlem af en arbejdsløshedskasse.
 Ansøgeren havde af private grunde holdt fri uden løn nogle dage, men det var uden betydning, når der var 2 dage, hvor han havde været uden ansættelse.
 Love:
Lov om sygedagpenge - lov nr. 563 af 9. juni 2006 - § 32 Afgørelse:
Ankestyrelsens Beskæftigelsesudvalg har i møde truffet afgørelse i din sag om ret til sygedagpenge Resultatet er:
 Du er ikke berettiget til sygedagpenge fra kommunen Vi er således kommet til samme resultat som Beskæftigelsesankenævnet i Statsforvaltningen V.
Begrundelsen for afgørelsen Du har ikke været tilknyttet arbejdsmarkedet uafbrudt i de seneste 13 uger før sygdommens indtræden.
Derfor opfylder du ikke beskæftigelseskravet i forhold til kommunen.
Vi har lagt vægt på, at du har været uden arbejde og modtaget ledighedsgodtgørelse i 2 dage i 13 ugers perioden og ikke var dagpengeberettiget medlem af en A-kasse Det forhold, at du har fremlagt dokumentation af 11. august 2009, hvorefter du var ansat hos T i tidsrummet 5. juli til 25. september 2008 kan herefter ikke føre til, at beskæftigelseskravet anses for opfyldt.
Vi har lagt til grund, at du blev sygemeldt den 25. november 2008. Seneste lønudbetaling fra S vedrørte perioden 10. november til 23. november 2008 og det fremgår, at dette ansættelsesforhold begyndte 26. september 2008. Der har været tale om en samlet ansættelsesperiode på 8 uger og 3 dage.
Forud for ansættelsen hos S var du ansat hos T.
Der har ikke været udformet ansættelsesbevis.
Der foreligger lønafregning for lønperiode august 2008 med 100 arbejdstimer og lønperiode september 2008 med 12 timer.
Lønnen for september 2008 var til disposition den 17. september 2008. Af lønafregning for september fremgår, at der er udbetalt godtgørelse for 2 ledighedsdage.
Vi har også lagt til grund, at du i september 2008 holdt nogle fridage uden løn, fordi du hjalp med din mors flytning til plejehjem.
Der var ikke tale om ferie.
Det er en betingelse for at få sygedagpenge fra kommunen, at du har været tilknyttet arbejdsmarkedet uafbrudt i de seneste 13 uger før sygdommens indtræden og i denne periode har været beskæftiget mindst 120 timer.
I perioden indgår perioder, hvor man har holdt ferie med løn eller feriegodtgørelse.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 26. maj 2009.
  Klagen til Ankestyrelsens Beskæftigelsesudvalg af 25. juni og uddybet 13. juli 2009.
 Nævnets genvurdering  Dokumentation for ansættelse hos T 11. august 2009.
Nævnets har tiltrådt kommunens afslag på sygedagpenge med den begrundelse, at beskæftigelseskravet ikke er opfyldt, fordi du forud for sygeperioden 25. november 2008 ikke havde været i uafbrudt beskæftigelse i 13 uger.
Du var berettiget til sygedagpenge fra arbejdsgiver på baggrund af 8 uger og 3 dages beskæftigelse.
Nævnet har begrundet afgørelsen med, at der havde været et slip i tilknytning til arbejdsmarkedet fra ophør hos T til du startede hos S.
Nævnet har også henvist til, at du ikke er understøttelsesberettiget medlem af en A-kasse.
 Du har klaget over nævnets afgørelse.
I klagen til Ankestyrelsen er det anført, at du har været ansat uafbrudt, men blot har holdt nogle fridage uden løn af familiære årsager.
Du har fremsendt dokumentation for, at ansættelsesforholdene var i umiddelbar forlængelse af hinanden. og du har understreget, at der ikke var tale om ferie.
 Nævnet har ved genvurdering bemærket, at denne oplysning ikke giver nævnet anledning til at ændre afgørelsen, fordi en periode uden indtægt mellem to arbejdsperioder ikke kan betragtes som om du har været i uafbrudt beskæftigelse.
Formålet med behandlingen af sagen Vi har behandlet sagenfor at afklare beskæftigelseskravet, når en ansøger har været i et ansættelsesforhold, men i nogle dage ikke har modtaget løn, fordi han har været fritaget for fremmøde af private hensyn og der ikke har været tale om ferie eller sygdom.
