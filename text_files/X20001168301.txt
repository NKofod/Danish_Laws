Tilførsel af aktiver - egne midler - udskudt skat Reference FUL § 15c LV 1999 S.D.3.2.4 I en sag om skattefri tilførsel af aktiver fremgik  

 det af den reviderede åbningsbalance for det modtagende selskab, at der  

 bl.a. tilførtes en beregnet goodwill på 690.000 kr.
Der var ikke  

 afsat udskudt skat heraf, hverken i åbningsbalancen eller i en note  

 hertil.
 Den udskudte skat kunne dog fastsættes til 32% af  

 goodwillværdien, hvilket udgjorde 220.800 kr.
Egenkapitalen i det modtagende selskab bestod af en  

 nominel anpartskapital på 1.000.000 kr. samt en overkurs på  

 24.431 kr.
Den udskudte skat af goodwill oversteg således værdien  

 af den ikke-bundne egenkapital.
 Dette gav Told- og Skattestyrelsen anledning til at  

 overveje, hvorvidt det modtagende selskab kunne fungere ved hjælp af  

 egne midler, jf. fusionsskattelovens § 15c, stk. 2, 2. pkt., når den af  

 selskabet valgte nominelle anpartskapital ikke ville være intakt,  

 såfremt den udskudte skat af goodwill blev opført i balancen.
 Det er således Told- og Skattestyrelsens opfattelse,  

 at kravet om, at det modtagende selskab skal kunne fungere ved hjælp af  

 egne midler, indebærer, at der i egenkapitalen skal være  

 dækning for hele den udskudte skat, dvs. både den  

 balanceførte og den noteførte, uden at den af selskabet valgte  

 nominelle selskabskapital herved angribes.
 Der kan i den forbindelse henvises til  

 Ligningsrådets afgørelse i TfS 1995, 152, hvor ovennævnte  

 overvejelser førte til, at Ligningsrådet ved en tilladelse til  

 skattefri tilførsel af aktiver stillede vilkår om, at der blev  

 tilført yderligere aktiver eller reguleret over passiverne,  

 således at det kunne godtgøres, at der på tidspunktet for  

 tilførslen ville være dækning i egenkapitalen for hele den  

 udskudte skat.
 Told- og Skattestyrelsen måtte dog erkende, at  

 således som Ligningsrådets afgørelse er gengivet i den  

 offentliggjorte tekst, kunne der sås tvivl om, hvorvidt det var i  

 egenkapitalen som helhed eller alene i den frie egenkapital, der skulle  

 være dækning for den udskudte skat, og på den baggrund  

 foretog Told- og Skattestyrelsen sig ikke yderligere i den konkrete sag.
 Told- og Skattestyrelsen skal derfor hermed tilkendegive  

 sin generelle opfattelse, således som denne er gengivet ovenfor,  

 hvorefter det for fremtiden ikke kan forventes, at styrelsen vil  

 imødekomme en ansøgning om tilladelse til skattefri  

 tilførsel af aktiver, hvor det modtagende selskab ikke har  

 dækning for hele den udskudte skat i den ikke-bundne egenkapital.
