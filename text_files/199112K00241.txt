Nr LSF 241 Forslag til Lov om ændring af våbenloven Fremsat af Tom Behnke (FP) Køpke Christensen (FP) Kirsten Jacobsen (FP)  

 Pia Kjærsgaard (FP) Ernst B.
Schmidt (FP) den 10. marts 1992 § 1 I våbenloven, jf. lovbekendtgørelse nr. 529 af 11. december 1985, som  

 senest ændret ved lov nr. 351 af 6. juni 1991, foretages følgende ændring:
 I § 1, stk. 2, indsættes efter litra c som nyt litra:
»d) spraydåser indeholdende tåregas m.v. beregnet til  

 selvforsvar.« § 2 Loven træder i kraft ved bekendtgørelsen i Lovtidende.
Bemærkninger til lovforslaget Gennem de sidste år er den meningsløse vold steget ganske betragteligt, og  

 aviserne er dagligt fyldt med artikler om overfald, mord, voldtægt, tilfældig  

 vold og lignende.
 Folketinget har i den anledning flere gange diskuteret flere mulige  

 løsninger af problemet.
 Herunder har det været debatteret, om strafferammerne skulle sættes op, og  

 Folketinget henstillede i den anledning, at domstolene skærpede straffene  

 specielt vedrørende voldshandlingerne.
 Folketinget har ligeledes debatteret muligheden for at føre anonyme vidner  

 og indføre skærpede straffe for vold eller trusler om vold mod vidner.
 En anden mulighed er også at styrke ofrenes situation i gerningsøjeblikket  

 ved at give ofrene mulighed for at forsvare sig mod de meningsløse overfald.
 Det vil være passende at give ofrene mulighed for at forsvare sig, en  

 mulighed, som dog skal stå i forhold til risikoen for overfald og i forhold  

 til, at forsvarsmidlerne skal være mere egnet og beregnet til selvforsvar end  

 til at udføre kriminelle handlinger med.
 På den baggrund har Fremskridtspartiet besluttet at stille forslag om  

 legalisering af tåregasspray og lignende typer milde selvforsvarsmidler.
Argumenterne for en legalisering af tåregasspray er hovedsagelig, at  

 tåregasspray er uskadeligt, men dog lokalirriterende nok til at afværge et  

 overfald og give offeret en chance til at slippe væk.
I bl.a.
Tyskland er det  

 fuldt legalt at tilvirke, købe og besidde tåregasspray til selvforsvarsbrug,  

 og det har det været i flere år.
 Argumenterne imod kan være, at tåregasspray kan bruges til at udføre  

 kriminelle handlinger, hovedsagelig berigelseskriminalitet.
Det er imidlertid forslagsstillernes vurdering, at personer, som ønsker at  

 udføre en kriminel handling, gør det, uanset om det er legalt at besidde  

 tåregasspray eller ej.
Disse personer vil typisk anskaffe og bruge  

 tåregasspray, selv om det er ulovligt, eller bruge andre voldsommere og mere  

 direkte våben i forbindelse med deres kriminelle handlinger.
 Det er således ikke et vægtigt argument, at legalisering vil bevirke, at  

 tåregassprayen vil blive brugt til kriminelle handlinger.
 Desuden er der stadig muligheder for i medfør af straffelovens § 77 a, at  

 politiet kan konfiskere ting, som må befrygtes at ville blive brugt til  

 strafbare handlinger.
 Der er således ikke belæg for at frygte, at en legalisering vil medføre  

 øgede kriminelle handlinger.
Tværtimod vil en legalisering bevirke, at mange kriminelle handlinger kan  

 afværges ved, at offeret får en mulighed for at forsvare sig.
Et sprøjt  

 tåregas i ansigtet på gerningsmanden vil sende gerningsmanden på flugt  

 og/eller give offeret den fornødne tid til at flygte fra stedet.
 Det skal i den forbindelse ikke overses, at legaliseringen i stort omfang  

 vil give mange mennesker en velbegrundet sikkerhedsfølelse.
Mange mennesker tør i dag ikke gå ud om aftenen af frygt for overfald, og  

 nogle er endda så bange, at de heller ikke tør gå ud i dagtimerne.
En  

 tåregasspray i håndtasken eller i lommen vil give disse mennesker en  

 tryghedsfølelse.
 Samtidig vil tåregasspray utvivlsomt også få en præventiv virkning, idet  

 udsigten til en portion tåregas i øjnene givet vil afholde mange gerningsmænd  

 fra at foretage overfald m.v.
For ikke at lægge sig 100 pct. fast på formuleringen spraydåser  

 indeholdende tåregas har forslagsstillerne tilføjet ordene »m.v.«.  

 Dette skal ses i lyset af, at der hele tiden sker udvikling af forskellige  

 forsvarsvåben.
Blandt andet kan der peges på forskellige former for  

 peberbøsser fremstillet til selvforsvar og andre midler, som ikke er  

 skadelige, men dog så lokalirriterende, at ofrene får en chance for at slippe  

 væk.
Hertil skal tilføjes, at sætningen slutter med ordene beregnet til  

 selvforsvar, hvilket vil give den nødvendige afgrænsning.
I mange år har debatten stået om, hvad Folketinget skal gøre for  

 gerningsmændenes retssikkerhed.
Det er nu på tide at koncentrere sig om  

 ofrene, som trænger til en hjælpende hånd, hvis Danmark fortsat skal være et  

 land, hvor befolkningen trygt kan færdes.
Bemærkninger til de enkelte bestemmelser Ad 1 Forslagsstillerne har valgt at foreslå legaliseringen anført under  

 undtagelserne fra de generelle forbud i stedet for at fjerne det generelle  

 forbud.
Det skyldes, at omfanget af selvforsvarsvåben juridisk vil være  

 nøjere afgrænset med den foreslåede formulering end ved en ophævelse af det  

 generelle forbud.
