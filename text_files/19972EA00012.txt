Nr BRB 12 Beretning over Forslag til folketingsbeslutning om styrkelse af  

 virksomhedernes sociale ansvar gennem skattefrihed for arbejdsgiverbetalte  

 ydelser til alkoholafvænning   

 Nr B 12 1997-98. 2. samling Afgivet af Skatteudvalget Afgivet: 19980623 Udvalget har behandlet beslutningsforslaget i nogle møder.
 Endvidere har udvalget modtaget en skriftlig henvendelse fra Rådet for  

 Dansk Forsikring og Pension.
 Skatteministeren har tilkendegivet, at regeringen er parat til at skabe  

 mulighed for, at virksomhedernes sociale ansvar styrkes ved at give  

 medarbejdere skattefrihed for alkoholafvænning betalt af arbejdsgiveren.  

 Selve tanken bag forslaget, nemlig det, at virksomhederne i højere grad skal  

 tage et socialt ansvar for virksomhedernes medarbejdere, er et hensyn, som  

 regeringen støtter.
 Skatteministeren vil derfor tage initiativ til en løsningsmodel, som  

 tilgodeser de positive signaler og tanker bag dette forslag, men som i videst  

 muligt omfang ligeledes tilgodeser de hensyn og principper, som i dag bærer  

 vort offentlige syge- og sundhedsvæsen.
 I arbejdet med at skabe en fornuftig ordning bør man derfor søge at få  

 klarhed over:
- en fornuftig afvejning af de alkoholbehandlingsformer, der skal være  

 omfattet af en skattefritagelse, og en klar afgrænsning af det skattefri  

 område, således at både myndigheder og virksomheder kan administrere dette, - en faglig vurdering af de behandlingsformer og -institutioner, som skal  

 begrunde en skattefritagelse, - en vurdering af, hvorledes man bedst muligt sikrer, at en  

 skattefritagelse kommer alle virksomhedens medarbejdere til gode, - en vurdering af de foranstaltninger, der skal iværksættes, for at der  

 kan skabes et fornuftigt grundlag for, at de lignende myndigheder m.v. har  

 mulighed for at kontrollere, om betingelserne for skattefrihed er til stede.
 Skatteministeren har tilkendegivet, at det er regeringens målsætning, at  

 der fremsættes lovforslag, der giver medarbejdere skattefrihed for  

 alkoholafvænning betalt af arbejdsgiveren, inden udgangen af november 1998.
