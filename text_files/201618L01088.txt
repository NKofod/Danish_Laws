Ændringsforslag stillet den 2. juni 2017 Ændringsforslag til 3. behandling af Forslag til lov om ændring af boafgiftsloven og forskellige andre love (Nedsættelse af bo- og gaveafgiften ved generationsskifte af erhvervsvirksomheder og genoptagelse af skatteansættelsen for værdipapirer m.v.) [af skatteministeren (Karsten Lauritzen)]:
Til § 9 Af skatteministeren:
 1) Efter stk. 5 indsættes som nyt stykke:
»Stk. 6. Ved opgørelsen af, om den erhvervsmæssige virksomhed i overvejende grad skal anses for at bestå af fast ejendom, kontanter, værdipapirer el. lign., jf. pensionsbeskatningslovens § 15 A som ændret ved denne lovs § 5, finder pensionsbeskatningslovens § 15 A, stk. 4, jf. lovbekendtgørelse nr. 1088 af 3. september 2015, og for så vidt angår selskaber, aktieavancebeskatningslovens § 34, stk. 6, jf. lovbekendtgørelse nr. 1082 af 8. september 2015, anvendelse for perioden til og med den 30. juni 2017.« Stk. 6-8 bliver herefter stk. 7-9.
[Virkningstidspunkt for ændringen af pengetankreglen i relation til ophørspension] Bemærkninger Til nr. 1 Det er i lovforslagets § 9, stk. 4, foreslået, at de ændrede regler for overdragelse med succession i aktieavancebeskatningslovens § 34 og dødsboskattelovens § 29 tillægges virkning for overdragelse af aktier og virksomheder, der sker den 1. juli 2017 eller senere.
Det er i § 9, stk. 4, på samme måde foreslået, at justeringen af pengetankreglen i pensionsbeskatningslovens § 15 A får virkning for afståelser, der sker den 1. juli 2017 eller senere.
 I lovforslagets § 9, stk. 5, som ændret ved 2. behandling af lovforslaget, er det dog foreslået, at ved opgørelsen af, om et selskabs virksomhed i overvejende grad består af passiv kapitalanbringelse (pengetankreglen), finder aktieavancebeskatningslovens § 34, jf. lovbekendtgørelse nr. 1082 af 8. september 2015, anvendelse for perioden til og med den 30. juni 2017, mens § 34 som foreslået ændret ved lovforslagets § 2 finder anvendelse for perioden fra og med den 1. juli 2017.
 Det foreslås, at samme overgangsregel også skal at finde anvendelse i forbindelse med afgørelsen af, om der er tale om passiv kapitalanbringelse i forbindelse med indskud på ophørspension for selvstændige, således at pengetankreglen anvender samme afgrænsning af passiv kapitalanbringelse i pensionsbeskatningslovens § 15 A som i aktieavancebeskatningslovens § 34.
 Ændringen af pengetankreglen vil hermed også i relation til ophørspension alene få fremadrettet virkning.
