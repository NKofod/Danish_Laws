Arbejdsmarkedsbidrag Reference:
MFL § 7, stk. 1, litra a A's klage til Landsskatteretten for indkomstårene 1996, 1997 og 1998  

 skyldtes, at han var anset for bidragspligtig i henhold til  

 arbejdsmarkedsfondslovens § 7, stk. 1, litra a, af lønindkomst optjent  

 ved arbejde i Rusland i perioden fra den 1. juni 1996 til den 31. maj  

 1998.
Det fremgik af sagens oplysninger, at klageren med virkning fra den 1.  

 juni 1996 indgik en 2-årig ansættelseskontrakt med B.
I hele  

 ansættelsesperioden skulle klageren arbejde i Rusland som  

 projektmedarbejder tilknyttet Russisk-Dansk Genhusningsselskabs  

 genhusningsprojekt i Rusland.
I henhold til ansættelseskontrakten blev klageren ansat som  

 projektmedarbejder i Rusland i perioden fra den 1. juni 1996 til den 31. maj  

 1998. Klageren skulle forestå den praktiske landbrugsoplæring af  

 de russiske officerer i genhusningsprojektet, og han skulle referere til  

 projektlederen hos B i Danmark.
Lønnen skulle betales af B, der  

 tillige skulle betale sygesikring for klageren og stille fri bolig til  

 rådighed.
Ferie skulle afholdes med løn efter ferielovens  

 bestemmelser, og arbejdstiden blev aftalt til 37 timer pr. uge, men  

 arbejdstiden var varieret, afhængig af projektets karakter.
 Genhusningsprojektet var beskrevet i "Aftale om gennemførelse af  

 landbrugsdelen af Boligministeriets genhusningsprojekt i Rusland for  

 demobiliserede russiske tropper fra Baltikum" indgået mellem Landbrugs-  

 og Fiskeriministeriet, Boligministeriet, B og Russisk-Dansk  

 Genhusningsselskab.
 I henhold til nævnte aftale havde B's opgaver bl.a. bestået i  

 indledende drøftelser, assistance ved jordfordeling, udarbejdelse af  

 forskellige skitsetegninger og planer, indkøb af landbrugsmaskiner,  

 dyr, udsæd, gødning og sprøjtemidler samt udarbejdelse af  

 kvartalsrapporter og budgetter, og klagerens opgave i Rusland havde  

 bestået i landbrugsfaglig oplæring samt rådgivning og  

 driftsassistance for de demobiliserede officerer.
Russisk-Dansk Genhusningsselskab havde bygget 25 landbrugsbygninger i  

 Shotkusa.
Til hver bygning var knyttet 12 ha dyrkbar jord. 24 af  

 landbrugsejendommene var stillet til rådighed for demobiliserede  

 russiske officerer fra Baltikum, der efter planen skulle uddannes til  

 landmænd.
Klageren havde boet på den sidste af de 25  

 landbrugsejendomme under opholdet i Rusland.
B havde udbetalt klagerens løn.
Samtlige udgifter, som B havde  

 afholdt vedrørende genhusningsprojektet, var refunderet af  

 Landbrugsministeriet.
 Det var endvidere oplyst, at klageren var anset for fuld skattepligtig til  

 Danmark i henhold til kildeskattelovens § 1 i de omhandlede år.
Told- og Skatteregionen havde anset klageren for at have en dansk  

 arbejdsgiver under arbejdet i Rusland, hvorfor han var bidragspligtig efter  

 lov om arbejdsmarkedsfonde § 7, stk. 1, litra a.
Der var herved bl.a. henset  

 til, at genhusningsprojektet udelukkende finansieredes af danske  

 offentlige midler i relation til den opgave, som B mod vederlag havde  

 påtaget sig, B's opgave var af overordnet organisatorisk karakter,  

at klagerens opgave var oplæring, rådgivning og  

 driftsassistance, og at han havde reference til dansk projektleder, at  

 løn udbetaltes af B, at ferie afholdtes efter den danske ferielovs  

 bestemmelser, at der var tale om et forhold, der reelt måtte betragtes  

 som en privat virksomheds forretningsmæssige udlandsaktivitet, da B  

 havde påtaget sig ansvaret for den praktiske gennemførelse af  

 projektet mod et mindre vederlag og refererede til Landbrugs- og  

 Fiskeriministeriets projektsektion, og at der ifølge administrativ  

 praksis særligt blev lagt vægt på, hvem der afholdt  

 lønudgiften som driftsudgift, og hvem der havde de overordnede  

 instruktions- og ledelsesbeføjelser, jf. afgørelser fra  

 Ankenævnet for Bidrag til Arbejdsmarkedsfondene offentliggjort i TfS  

 1998.206. Der var endvidere ikke tale om en selvstændig organisation  

 med egen ledelse, der var ansvarlig for de økonomiske, administrative  

 og driftsmæssige forhold på arbejdspladsen, og der sås ikke  

 at være (væsentlige) ledelses- og instruktionsbeføjelser  

 fra Det Russisk-Danske Genhusningsselskabs side.
Da ledelses-og  

 instruktionsbeføjelserne var udøvet her fra landet, løn  

 og sociale sikringsordninger ikke var påvirket af lokale vilkår,  

 og da lønudgifterne ikke var afholdt som driftsudgifter i udlandet,  

 kunne klageren ikke anses for at have udenlandsk arbejdsgiver.
 Klagerens repræsentant havde over for Landsskatteretten nedlagt  

 påstand om, at klageren ikke ansås for bidragspligtig efter  

 arbejdsmarkedsfondslovens § 7, stk. 1, litra a, af løn optjent ved  

 arbejde i Rusland i perioden fra den 1. juni 1996 til den 31. maj 1998.
Til støtte for påstanden havde repræsentanten bl.a.  

 gjort gældende, at klageren efter en samlet bedømmelse af  

 ansættelsesforholdet havde haft russisk arbejdsgiver under arbejdet i  

 Rusland i relation til § 7, stk. 1, litra a, i lov om arbejdsmarkedsfonde, og  

 at der derfor ikke skulle betales arbejdsmarkedsbidrag af lønnen for  

 dette arbejde.
Der var herved henset til, at de 24 landbrugsejendomme i  

 Rusland udgjorde en organisatorisk enhed med en række fælles  

 faciliteter og fælles jordlodder, hvorover de russiske officerer samlet  

 havde en høj grad af selvbestemmelse.
Dette fremgik bl.a. af punkt 1 i  

 "Aftale om gennemførelse af landbrugsdelen af Boligministeriets  

 genhusningsprojekt i Rusland for demobiliserede russiske tropper fra  

 Baltikum", hvorefter officererne/familierne skulle have mulighed for at tage  

 stilling til samarbejdsformer og -regler for de nødvendige  

 fællesfunktioner.
Desuden forelå der et selvstændigt budget  

 for projektet samt et selvstændigt projektregnskab, jf. aftalens punkt  

 11. Klageren havde reelt været beskæftiget ved den russiske  

 enhed, og han havde afpasset sit daglige arbejde efter de henvendelser om  

 driftsassistance, der var modtaget fra de 24 officerer, mens referencen til B  

 i det væsentlige havde vedrørt opfølgning på bl.a.  

 de budgetter, der var godkendt af Landbrugsministeriet.
Der var derfor ingen  

 tvivl om, at beslutninger vedrørende projektets daglige drift var  

 taget lokalt i Rusland, og at klageren havde tilpasset sit arbejde under  

 hensyntagen til lokale instruktioner.
Dette understøttedes af  

 ansættelseskontrakten, hvoraf fremgik, at arbejdstiden var varieret,  

 afhængig af projektets karakter.
Hertil kom, at arbejdet i det  

 væsentlige var udført i Rusland og i officerernes/projektets  

 interesse, idet projektet var økonomisk neutralt for B, der ikke havde  

 økonomisk risiko ved projektet, men blot havde påtaget sig  

 ansvaret for den praktiske gennemførelse mod et mindre vederlag, og at  

 lønudgiften indgik i genhusningsprojektets regnskab, og dermed fragik  

 i de midler, der var til de russiske officerers rådighed.
Klageren  

 havde endvidere været fast tilknyttet projektet, der havde almennyttig  

 karakter, i en 2-årig periode, og B havde ikke den sædvanlige  

 arbejdsgiverfunktion, idet projektet var økonomisk neutralt for B for  

 så vidt angik løn til klageren.
B havde således ikke  

 afholdt lønnen som en driftsudgift.
Det bemærkedes herved, at  

 klagerens ansættelseskontrakt alene havde omfattet de 2 år, hvor  

 han havde arbejdet på genhusningsprojektet i Rusland.
De  

 landbrugsmæssige aktiviteter på 24 landbrugsejendomme med  

 betydelige fælles faciliteter m.v. havde umuligt kunnet ledes fra  

 Danmark via den budgetopfølgning, der var udført af B.
Der  

 burde endvidere lægges særlig vægt på B's manglende  

 økonomiske involvering i projektet, idet ansættelsesforholdet  

 herved adskilte sig væsentligt fra almindelige private  

 ansættelsesforhold.
En konkret vurdering af de specielle forhold i  

 sagen førte til, at genhusningsprojektet havde den fornødne  

 selvstændighed.
Der var herved henvist til Skatteministeriets  

 afgørelse af 16. december 1994 offentliggjort i TfS 1994.303.
 Landsskatterettens bemærkninger:
 Det fremgik af den dagældende bestemmelse i § 7, stk. 1, litra a, i  

 lov om arbejdsmarkedsfonde, at bidragspligten påhvilede personer, der  

 havde lønindkomst m.v. fra beskæftigelse udført her i  

 landet eller fra beskæftigelse udført i udlandet for en  

 arbejdsgiver her i landet, og som var skattepligtige efter kildeskattelovens  

 §§ 1 eller 2, stk. 1, litra a, c eller j.
 Efter en samlet vurdering af de i sagen foreliggende oplysninger fandt  

 retten, at B ikke med hensyn til genhusningsprojektet for Russisk-Dansk  

 Genhusningsselskab havde have etableret en selvstændig virksomhedsdel i  

 Rusland med egen ledelse, der havde været ansvarlig for de  

 økonomiske, administrative og driftsmæssige forhold på  

 arbejdspladsen i Rusland.
 Der var herved henset til, at klageren som den eneste medarbejder blev  

 udstationeret af B til genhusningsprojektet i Rusland i den omhandlede  

 periode, at klageren i denne forbindelse skulle forestå den  

 landbrugsfaglige oplæring af samt rådgivning og driftsassistance  

 over for de 24 russiske officerer, og at klageren herved skulle referere til  

 en projektleder i Danmark.
 Da ledelses- og instruktionsbeføjelserne over for klageren var  

 udøvet fra Danmark, da lønudgifterne ikke var afholdt som  

 driftsudgifter i udlandet, og da Russisk-Dansk Genhusningsselskab ikke efter  

 det oplyste havde udøvet ledelses- og instruktionsbeføjelser  

 over for klageren, fandt retten, at klageren under arbejdet i Rusland havde  

 haft en dansk arbejdsgiver.
 På denne baggrund fandt retten, at klageren var bidragspligtig i  

 henhold til § 7, stk. 1, litra a, i lov om arbejdsmarkedsfonde af  

 lønindkomst optjent ved arbejde i Rusland for B i perioden fra den 1.  

 juni 1996 til den 31. maj 1998.
 Den påklagede afgørelse blev stadfæstet.
