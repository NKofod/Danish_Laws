Bekendtgørelse om private forhyrings- og formidlingstjenester for fiskeres virksomhed1) I medfør af § 8 b, stk. 2, § 65, stk. 3, og § 70, stk. 1, i lov om søfarendes ansættelsesforhold m.v., jf. lovbekendtgørelse nr. 1662 af 17. december 2018 og § 20 a, stk. 3, og § 20 b i lov om sikkerhed til søs, jf. lovbekendtgørelse nr. 1629 af 17. december 2018, fastsættes efter bemyndigelse i henhold til § 1, stk. 1, nr. 3 og 7 i bekendtgørelse nr. 744 af 24. juni 2013 om henlæggelse af visse beføjelser til Søfartsstyrelsen og om klageadgang m.v.:
Kapitel 1 Definitioner og anvendelsesområde § 1. Bekendtgørelsen finder anvendelse for private forhyrings- og formidlingstjenester i Danmark, hvis primære formål er at forhyre eller formidle arbejde til fiskere på fiskeskibe, eller som forhyrer eller formidler arbejde til et betydeligt antal fiskere på fiskeskibe.
 Stk. 2. Ved et fiskeskib forstås et skib, der anvendes til fangst af fisk, hvaler, sæler, hvalrosser eller andre levende ressourcer fra havet, og hvis nationalitetsbevis er forsynet med havnekendingsnummer.
 § 2. I denne bekendtgørelse forstås ved:
 1) Privat forhyrings- og formidlingstjeneste for fiskere: Enhver privat person eller virksomhed, institution, bureau eller en anden organisation, der ikke er etableret i offentligt regi, og som beskæftiger sig med forhyring af fiskere eller formidling af fiskere til arbejde på fiskeskibe.
 2) Forhyring af fiskere: Indgåelse af ansættelsesaftale med en fisker, som befuldmægtiget på en andens vegne.
3) Formidling af fiskere: Etablering af kontakt mellem en konkret fisker uden job og en arbejdsgiver, der har et ledigt job på et fiskeskib.
Informationer om ledige job til fiskere på rederiers eller faglige organisationers hjemmesider, der har karakter af almindelige stillingsannoncer, anses ikke for formidlingstjeneste.
 4) Fisker: Enhver person, der er ansat, forhyret eller arbejder om bord på et fiskeskib, og som ikke udelukkende arbejder ombord, mens skibet ligger i havn.
Kapitel 2 Forhyrings- og formidlingstjenestens certificering og forpligtelser § 3. En forhyrings- og formidlingstjeneste for fiskere skal have gyldigt certifikat for at udøve sin virksomhed.
Stk. 2. Certifikatet udstedes af Søfartsstyrelsen eller den som styrelsen måtte bemyndige hertil.
Det er gyldigt i 5 år, medmindre Søfartsstyrelsen fastsætter en kortere gyldighedsperiode.
 Stk. 3. Det er en betingelse for opnåelse af certifikat efter stk. 1, at forhyrings- og formidlingstjenesten kan godtgøre over for Søfartsstyrelsen, at tjenesten har fastsat procedurer, der sikrer overholdelsen af de forpligtelser, der påhviler forhyrings- og formidlingstjenester efter §§ 4-5 og §§ 8-9, herunder procedurer til sikring af tilstedeværelsen af den nødvendige viden for at opfylde disse forpligtelser.
Stk. 4. Certifikatet bortfalder ved forhyrings- og formidlingstjenestens konkurs.
Certifikatet kan tilbagekaldes ved grove eller gentagne overtrædelser af reglerne i §§ 4-5 og §§ 8-9.
§ 4. En forhyrings- og formidlingstjeneste skal sikre, at fiskeren, der forhyres eller formidles til et fiskeskib, 1) er kvalificeret og har de dokumenter, der er nødvendige for det arbejde, som den pågældende skal varetage om bord, 2) har den foreskrevne dokumentation for at være helbredsmæssigt egnet til det arbejde, som skal varetages om bord, 3) indgår en skriftlig ansættelsesaftale, der er i overensstemmelse med de gældende love og forskrifter i det land, hvis flag skibet fører, 4) informeres om sine rettigheder og forpligtelser i henhold til ansættelsesaftalen, herunder om arbejdsgiverens ansættelsespolitik, 5) har mulighed for at gennemgå ansættelsesaftalen senest ved underskrivelsen, og 6) får udleveret et underskrevet eksemplar af ansættelsesaftalen og af eventuelle kollektive overenskomster, der er en del af ansættelsesaftalen.
§ 5. Forhyrings- og formidlingstjenesten må hverken direkte eller indirekte, helt eller delvist kræve betaling af fiskeren, jf. dog stk. 2 Stk. 2. Stk. 1 finder ikke anvendelse for udgifter til opfyldelse af flagstatens krav om sønæringsbeviser, andre tilsvarende beviser eller en evt. søfartsbog samt til udgifter til pas eller andre personlige rejsedokumenter med undtagelse af udgifter til nødvendigt visum.
Kapitel 3 Søfartsstyrelsens certificering og kontrol § 6. Søfartsstyrelsen udsteder certifikater til forhyrings- og formidlingstjenester i Danmark, jf. § 3, stk. 2.
 Stk. 2. Søfartsstyrelsen kan godkende, at anerkendte organisationer, andre virksomheder eller enkeltpersoner udsteder certifikater til private forhyrings- og formidlingstjenester i Danmark.
 § 7. Søfartsstyrelsen fører tilsyn med private forhyrings- og formidlingstjenester i Danmark, der er certificeret af styrelsen.
Kapitel 4 Særlige bestemmelser § 8. En forhyrings- og formidlingstjeneste må ikke anvende midler eller føre lister, der er egnet til at forhindre fiskerne i at få arbejde om bord.
§ 9. Betaling for certificering af Søfartsstyrelsen fastsættes efter Finansministeriets regler om gebyrberegning.
Søfartsstyrelsen offentliggør det gældende gebyr på Søfartsstyrelsens hjemmeside www.sofartsstyrelsen.dk.
Kapitel 5 Straf § 10. Overtrædelse af § 3, stk. 1, § 4, § 5, stk. 1 og § 8 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Ikrafttræden § 11. Bekendtgørelsen træder i kraft den 15. november 2019.
Erhvervsministeriet, den 11. november 2019 Martin John / Kristina Ravn 1) Bekendtgørelsen indeholder bestemmelser, der gennemfører dele af Rådets direktiv 2017/159/EU af 19. december 2016 om iværksættelse af den aftale vedrørende gennemførelsen af Den Internationale Arbejdsorganisations 2007-konvention om arbejdsforhold i fiskerisektoren, der er indgået den 21. maj 2012 af Sammenslutningen af Landbrugsandelsorganisationer i EU (Cogeca), Det Europæiske Transportarbejderforbund(ETF) og Sammenslutningen af Nationale Fiskeriorganisationer i Den Europæiske Union (Europêche), EU-tidende 2017, nr.
L 25, side 12.
