Nr BTL 72 Betænkning over Forslag til lov om ændring af toldloven  

 (Sikkerhedsstillelse)   

 Nr L 72 1985-86, 1. samling Blad nr 424 Afgivet af skatte- og afgiftsudvalget Afgivet: 19860122 Udvalget har behandlet lovforslaget i en række møder og har herunder stillet spørgsmål til ministeren for skatter og afgifter, som denne har besvaret skriftligt.
Nogle af disse svar er optrykt i et bilag til denne betænkning.
Herefter indstiller et flertal (socialdemokratiets, det konservative folkepartis, venstres, centrum-demokraternes, kristeligt folkepartis og fremskridtspartiets medlemmer af udvalget) lovforslaget til vedtagelse uændret.
Et mindretal (socialistisk folkepartis og det radikale venstres medlemmer af udvalget) indstiller lovforslaget til forkastelse ved 3. behandling.
Hagen Hagensen (KF) nfmd.
Collet (KF) Houe (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Arne Bjerregaard (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Aase Olesen (RV) Partierne VS og FD havde ikke medlemmer i udvalget.
Nogle af udvalgets spørgsmål til ministeren for skatter og afgifter og dennes svar herpå Spørgsmål 1:
Ministeren bedes orientere om de verserende sager, som har foranlediget forslaget.
 Svar:
1. Toldloven har siden 1. januar 1975 indeholdt følgende bestemmelse i § 83:
»§ 83. Afregningsperioden for told af varer, der indføres i erhvervsmæssigt øjemed af varemodtagere, der er registreret efter § 82, er måneden.
Tolden af varer, der er fortoldet i afregningsperioden, skal indbetales til toldvæsenet senest den 15.
 i måneden efter afregningsperioden.
Stk. 2. Kredit efter stk. 1 er betinget af, at varemodtageren stiller sikkerhed.
Når omstændighederne taler derfor, kan toldvæsenet fritage for sikkerhedsstillelse.
Stk. 3. Ministeren for skatter og afgifter fastsætter de nærmere regler om sikkerhedsstillelsens art og omfang.« Efter Rådets direktiv 78/ 453/ EØF af 22. maj 1978 om harmonisering af administrativt eller ved lov fastsatte bestemmelser om henstand med betaling af import- og eksportafgifter kan henstand med betaling af import- og eksportafgifter alene indrømmes, hvis ansøgeren stiller passende sikkerhed.
Det skal bemærkes, at en lignende bestemmelse fandtes i Rådets direktiv 69/ 76/ EØF af 4. marts 1969, som blev afløst af direktiv 78/ 453/ EØF.
2. I en henvendelse fra EF-Kommissionen den 26. juli 1983 vedrørende Danmarks gennemførelse af Rådets direktiv 78/ 453/ EØF gjorde Kommissionen gældende, at Danmark handlede i strid med direktivets artikel 2, stk. 1, 1. pkt., ved at give mulighed for fritagelse for sikkerhedsstillelse, da sikkerhedsstillelse efter Kommissionens opfattelse er obligatorisk, når der indrømmes henstand med betaling af import- og eksportafgifter.
Artikel 2, stk. 1, første punktum, lyder: »På betingelse af, at ansøgeren stiller en passende sikkerhed, hvis form fastsættes af medlemsstaternes kompetente myndigheder, indrømmer disse ham på de i dette direktiv fastsatte betingelser en frist for betaling af de import- eller eksportafgifter, som påhviler ham.« I et svar af 3. oktober 1983 på denne henvendelse blev det fra dansk side påpeget, at virksomheder, der har henstand med betalingen af importafgifter, hæfter over for toldvæsenet med alle deres aktiver.
Det bemærkes endvidere, at der kun i sjældne tilfælde er behov for en yderligere sikkerhedsstillelse.
3. EF-Kommissionen indledte ved åbningsskrivelse af 24. april 1984 traktatkrænkelsesprocedure mod Danmark for ukorrekt gennemførelse af Rådets direktiv 78/ 453/ EØF, da Kommissionen ikke fandt, at de danske argumenter kunne fritage Danmark for at overholde direktivet.
Ved skrivelse af 2. juli 1984 meddelte den danske regering, at man ville foreslå en ændring af den danske lovgivning. Ændringen ville blive gennemført samtidig med etableringen af et generelt sikkerhedsstillelsessystem, som dengang forventedes at kunne være etableret pr. 1. januar 1986.
4. Det fremgår imidlertid af Kommissionens begrundede udtalelse af 26. februar 1985, at Kommissionen ikke fandt det acceptabelt, at ændringen først blev gennemført pr. 1. januar 1986. Kommissionen begrundede dette med, at en fritagelse for sikkerhedsstillelse for virksomheder i en enkelt medlemsstat kan bevirke, at disse får en konkurrencefordel i forhold til virksomheder i de øvrige medlemsstater.
Ved skrivelse af 3. april 1985 henviste regeringen til sit svar på åbningsskrivelsen og oplyste herudover, at udarbejdelsen af et dansk sikkerhedsstillelsessystem i den mellemliggende periode både havde været drøftet med de danske hovederhvervsorganisationer og med Kommissionen.
5. EF-Domstolen meddelte den 25. juni 1985, at Kommissionen samme dag havde indgivet stævning ved EF-Domstolen med henblik på at få statueret, at Danmark har tilsidesat sine forpligtelser ifølge fællesskabsretten ved ufuldstændig gennemførelse af Rådets direktiv 78/ 453/ EØF.
 Den danske regering afleverede sit svarskrift den 4. oktober 1985.
Det nævnes heri, at regeringen fandt det uforståeligt, at Kommissionen havde fundet det nødvendigt at forcere proceduren og ikke havde fundet anledning til at tage rimeligt hensyn til de praktiske omstændigheder, som er forbundet med at etablere en sikkerhedsstillelsesordning.
Regeringen oplyste ligeledes, at det var dens hensigt at fremsætte forslag til lov om ændring af toldloven i den folketingssamling, der indledtes pr. oktober 1985.
6. Domstolen har ved skrivelse af 5. november 1985 meddelt, at Kommissionen dels afstår fra skriftlig replik, dels har anmodet om en udsættelse af sagen til udgangen af april 1986 for at give de danske myndigheder mulighed for at foretage de nødvendige ændringer i lovgivningen.
Dette indebærer, at der kan forventes mundtlig domsforhandling en gang i maj 1986.
 Spørgsmål 3:
Ministeren bedes redegøre for, hvorledes sikkerhedsstillelsesordningen tænkes udformet i praksis, og hvad ordningen forventes at indebære af administrative meromkostninger.
 Svar:
Administrationen af sikkerhedsstillelsesordningen vil kunne ske ved hjælp af EDB, når toldvæsenets nye debitor-/ restancesystem er etableret.
Administrationen vil i overensstemmelse med lovforslagets § 1, punkt 2, kunne opdeles i:
1. Toldvæsenets sikkerhedsstillelsesordning og 2. Anden sikkerhedsstillelse.
Ad 1: Det er hensigten, at de virksomheder, der allerede er importørregistreret ved ordningens ikrafttræden, over for toldvæsenet skal tilkendegive, hvorvidt de ved fremtidige vareindførsler, for hvilke der skal betales told og/ eller landbrugsimportafgifter, ønsker at deltage i toldvæsenets sikkerhedsstillelsesordning, eller om de ønsker at stille individuel sikkerhed.
De nævnte tilkendegivelser vil blive registreret i toldvæsenets VIRK-register.
Ved fortoldningen skal importøren i fortoldningsbegæringen angive, hvilken sikkerhedsstillelsesform der er valgt.
Har virksomheden valgt at stille sikkerhed ved deltagelse i toldvæsenets sikkerhedsstillelsesordning, vil virksomheden i forbindelse med fortoldningen i debitor-/ restancesystemet blive debiteret det gebyrbeløb, der skal betales for deltagelse i ordningen.
Opkrævningen af gebyret vil herefter finde sted på tilsvarende måde som for beregnede toldbeløb.
Ad 2: Varemodtagere, der ikke ønsker at deltage i toldvæsenets sikkerhedsstillelsesordning, kan i stedet vælge at stille individuel sikkerhed i form af bankgaranti, deponering af værdipapirer, kaution eller lignende.
Når den pågældende varemodtagers hjemtoldkammer har modtaget en sikkerhedsstillelse for toldskyld, vil denne efter fornøden godkendelse blive EDB-registreret med oplysning om art, lovområde og beløbsstørrelse.
Ved modtagelse af fortoldningsbegæringer vil det på grundlag af de registrerede oplysninger i EDB-systemet blive kontrolleret, om der er stillet sikkerhed.
Kontrollen med, om den stillede sikkerhed er tilstrækkelig stor, vil herefter finde sted via oplysningerne i debitor-/ restancesystemet, som i tilfælde af overskridelse af sikkerheden vil udskrive en advisering til det pågældende toldkammer.
Det er hensigten, at toldkamrene periodevis skal gennemgå sikkerhedsstillelserne med henblik på ændring i de tilfælde, hvor der har været væsentlige overskridelser af sikkerhedsstillelsens maksimum.
Toldvæsenets administrative meromkostninger anslås som nævnt i lovforslaget til årligt 600.000 -700.000 kr.
Engangsudgifterne ved gennemførelsen af lovforslaget (tryksager, annoncering, EDB-omkostninger m.v.) skønnes til 1.000.000 kr.
