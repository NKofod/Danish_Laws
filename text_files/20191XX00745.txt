Skriftlig fremsættelse (5. maj 2020) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Lov om ændring af lov om danskuddannelse til voksne udlændinge m.fl. (Afskaffelse af deltagerbetaling og ændring af reglerne om depositum for danskuddannelse til udenlandske arbejdstagere, studerende m.fl.) (Lovforslag nr.
L 186) Lovforslaget har til formål at gennemføre den del af aftalen af 2. december 2019 mellem regeringen, Radikale Venstre, Socialistisk Folkeparti, Enhedslisten og Alternativet om Finansloven for 2020, som vedrører danskuddannelse til voksne udlændinge.
 De foreslåede ændringer vedrører:
 Afskaffelse af deltagebetalingen for selvforsørgende kursister.
Dermed er deltagelse i danskuddannelse gratis for alle nyankomne udlændinge m.fl. omfattet af danskuddannelsesloven, idet værtsfamilier til au pair-personer dog fortsat skal betale til au pair-personers deltagelse i danskuddannelse.
  Forhøjelse af depositummet for selvforsørgende kursister fra 1.250 kr. til 2.000 kr.
  Bestemmelse om, at kommunalbestyrelsen træffer afgørelse om tilbagebetaling af depositum.
 Bemyndigelse til at udlændinge- og integrationsministeren kan fastsætte nærmere regler om depositummet, herunder opkrævning, tilbagebetaling og afregning.
På baggrund af bemyndigelsesbestemmelse vil de nærmere regler om tilbagebetaling af depositum blive fastsat i bekendtgørelse om danskuddannelse til voksne udlændinge m.fl.
Der lægges op til en model, hvorefter kursisten fortaber sit depositum, hvis modultesten bestås senere end de tidsfrister, der gælder for de enkelte moduler, dog tidligst 6 måneder efter kursistens påbegyndelse af et modul.
Der vil blive fastsat tidsfrister af forskellig længe for de enkelte moduler, idet de første moduler på danskuddannelserne tidsmæssigt er kortere end de sidste moduler.
 Lovforslaget træder i kraft den 1. juli 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
