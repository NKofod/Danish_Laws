 Udtalt, at en kommune ikke lovligt kan yde et rente- og afdragsfrit  

 lån til et erhvervsråd, medmindre kommunen sikrer sig, at pengene anvendes  

 til et lovligt kommunalt formål.
 I den foreliggende sag blev et kommunalt rente- og afdragsfrit lån til  

 et erhvervsråd af rådet indskudt i en erhvervsfond, der via et anpartsselskab  

 skulle opføre og udleje erhvervsbygninger til bl.a.
iværksættere.
Ministeriet erklærede sig enigt med tilsynsrådet i, at  

 da finansiering af de omhandlede iværksætterhuse ikke var lovlig i henhold  

 til Industriministeriets lovgivning på området, og da denne lovgivning må  

 anses for udtømmende, var ydelse af det omhandlede lån ikke en lovlig  

 kommunal opgave.
 Endvidere udtalt, at en kommunalbestyrelse ikke lovligt kan udpege  

 medlemmer til bestyrelsen i et erhvervsråd, såfremt rådet varetager  

 ikke-kommunale opgaver.
 Hobro Kommune har i skrivelse af 21. januar 1988, j.nr. 73-10, anmodet  

 Indenrigsministeriet om at tage stilling til en udtalelse fra Tilsynsrådet  

 for Nordjyllands Amt angående lovligheden af Hobro Kommunes ydelse af et  

 rente- og afdragsfrit lån på 1 mill. kr. til Hobro Erhvervsråd til almindelig  

 aktivitetsudvidelse i kommunen.
Tilsynsrådet for Nordjyllands Amt har i skrivelse af 29. april 1987  

 meddelt, at tilsynsrådet finder, at Hobro Kommune ved ydelse af lånet har  

 handlet ulovligt ved ikke at have sikret sig, at pengene anvendes til et  

 lovligt kommunalt formål.
Lånet er af erhvervsrådet indskudt i en  

 erhvervsfond, der via et anpartsselskab skal opføre og udleje  

 erhvervsbygninger til bl.a. iværksættere.
Tilsynsrådet har samtidig henstillet til byrådet at optage forhandlinger  

 med erhvervsrådet med henblik på, at lånebeløbet tilbageføres til kommunen,  

 eller at der skabes sikkerhed for, at lånet af erhvervsrådet alene anvendes  

 til formål, som kommunen lovligt kan støtte.
Såfremt dette ikke viser sig  

 muligt, forbeholder tilsynsrådet sig at gøre personligt ansvar gældende over  

 for de for beslutningen ansvarlige byrådsmedlemmer for det tab, som forvoldes  

 ved, at kommunens midler er anvendt til formål, som kommunen ikke lovligt kan  

 støtte.
 Til brug for besvarelsen har Indenrigsministeriet anmodet Tilsynsrådet for  

 Nordjyllands Amt og Industriministeriet om udtalelser.
 Tilsynsrådet har ved skrivelse af 16. februar 1988 meddelt, at rådet  

 henholder sig til sin udtalelse af 29. april 1987.
Industriministeriet har ved skrivelse af 18. april 1988 oplyst, at støtte  

 til opførelse af et iværksætterhus kun kan ydes, såfremt der er hjemmel  

 hertil i egnsudviklingslovens § 7 eller frikommunelovens § 20. I henhold til  

 sidstnævnte bestemmelse har Industriministeriet den 18. december 1987  

 godkendt frikommuneregulativ nr. 8 for Hobro Kommune om opførelse af  

 iværksætterhuse.
Støtten i medfør af § 20 til opførelse af iværksætterhuse er  

 bl.a. betinget af, at iværksætterhuset opføres med 100 pct. kommunal  

 finansiering, og at lejen fastsættes på normale markedsvilkår.  

 Industriministeriets skrivelse vedlægges i kopi.
 I denne anledning skal Indenrigsministeriet udtale følgende:
Det er som udgangspunkt ikke en kommunal opgave at yde støtte til private  

 erhvervsvirksomheder, idet kommunernes direkte indblanding i  

 markedsforholdene kan virke konkurrenceforvridende.
Det antages dog, at  

 kommunerne lovligt kan medvirke til at tilvejebringe et produktionsgrundlag,  

 der fremmer erhvervsudviklingen generelt.
Dette sker først og fremmest ved  

 etablering og vedligeholdelse af en tidssvarende infrastruktur; veje,  

 transportnet, fysisk planlægning m.v.
Mere direkte generelt virkende  

 erhvervsstøtte kan lovligt ydes gennem bl.a. rådgivning til iværksættere  

 eller virksomheder, der ønsker at etablere sig i kommunen, om kommunens  

 erhvervsstruktur, markedsforhold, myndighedskrav m.v., formidling af kontakt  

 til myndigheder og andre virksomheder m.v., generel information og reklame  

 for kommunen, formidling af kontakt til finansieringsinstitutter og rådgivere  

 m.v.
Støtten må afspejle lokale fællesbehov og ikke enkelte virksomheders  

 individuelle behov.
En kommune kan lovligt kanalisere sin generelt virkende støtte til  

 erhvervslivet gennem fx erhvervsråd.
Dette gælder også selv om erhvervsrådet  

 tillige udfører aktiviteter, som ikke er lovlige kommunale opgaver.
Der  

 påhviler dog kommunen en pligt til at påse, at kommunale tilskud til  

 erhvervsråd m.v. udelukkende går til varetagelse af de lovlige kommunale  

 opgaver.
Det fremgår af den foreliggende sag, at Hobro Kommune ikke har stillet som  

 betingelse for ydelse af det rente- og afdragsfrie lån til erhvervsrådet, at  

 lånet anvendes til opgaver, som kommunen lovligt selv kan varetage.
Da  

 støtten på de 1 mill. kr. herudover er anvendt til finansiering af  

 iværksætterhuse på en måde, som ikke omfattes af Industriministeriets  

 lovgivning, og da denne må anses for udtømmende, er Indenrigsministeriet  

 enigt med tilsynsrådet i udtalelsen af 29. april 1987.
 Indenrigsministeriet skal herudover generelt om kommuners adgang til at  

 udpege medlemmer til bestyrelser for foreninger, fonde, selvejende  

 institutioner m.v. udtale, at en kommune som udgangspunkt ikke kan være  

 repræsenteret i sådanne bestyrelser, hvis samtlige de pågældende  

 institutioners opgaver ikke lovligt ville kunne varetages af kommunen selv.  

 Begrundelsen herfor er, at kommunerne ikke ved at indskyde et ekstra led  

 mellem kommunalbestyrelsen og en bestemt aktivitet kan få udvidet råderum i  

 forhold til, hvad der i øvrigt gælder for kommunal virksomhed.
Der er dog en lang tradition for, at en kommunalbestyrelse kan være  

 udpegelsesforum for medlemmer til bestyrelsen for almennyttige fonde,  

 velgørende institutioner, legater m.v.
Det må imidlertid understreges, at de  

 udpegede medlemmer her ikke repræsenterer kommunalbestyrelsen.
Det må  

 ligeledes påpeges, at hvis almenvelgørende eller almennyttige fonde,  

 institutioner m.v. tilvejebringer deres midler ved fx erhvervsvirksomhed, må  

 det afgøres ved en konkret vurdering, om der er en sådan risiko for  

 sammenblanding af kommunale og ikke-kommunale interesser, at  

 kommunalbestyrelsen ikke kan udpege et flertal af bestyrelsesmedlemmerne.
 Konkret om Hobro Kommunes repræsentation i Hobro Erhvervsråds daglige  

 ledelse, erhvervsudvalget, som også udgør bestyrelsen i Hobro  

 Iværksætterfond, skal Indenrigsministeriet udtale, at Hobro Byråd efter  

 Indenrigsministeriets opfattelse ikke lovligt kan udpege 2 medlemmer til  

 erhvervsudvalget, såfremt Hobro Erhvervsråd fortsat varetager ikke-kommunale  

 opgaver.
 En kopi af denne skrivelse er tilsendt Tilsynsrådet for Nordjyllands Amt.
 Indenrigsministeriets afgørelser og udtalelser om kommunale forhold 1988  

 3.2.
