Cirkulæreskrivelse om meddelelse om  

 bortforpagtning af mindre landbrug ved overgang til efterløn Kommentarer m.v.:
En lejekontrakt mellem medlemmet og dennes søn om  

 udlejning af jorden til et mindre landbrug blev ikke anset for at være  

 reel.
Medlemmet havde derfor ikke forladt arbejdslivet ved overgangen til  

 efterløn.
Efterlønnen var derfor udbetalt med urette.
 Meddelelse om afgørelsen:
 Medlemmet var før overgangen til efterløn i  

 1981 omfattet af det skærpede arbejdskrav, da grundværdien af  

 medlemmets landejendom lå over den dagældende  

 beløbsgrænse på kr. 15.000,-.
 Medlemmet var derfor ikke berettiget til at overgå  

 til efterløn, medmindre han bl.a. solgte dyreholdet og bortforpagtede  

 jorden, således at grundværdien af restejendommen lå under  

 grænsen på kr. 15.000,-.
 For at opfylde den sidstnævnte betingelse  

 udfærdigede medlemmet efter samråd med kassen en lejekontrakt,  

 hvorefter medlemmets søn lejede jorden.
 Sønnen var under uddannelse og ikke hjemmeboende.  

 Det fremgik ikke af lejeaftalen, hvor længe den skulle gælde, men  

 det fremgik derimod, at medlemmets søn skulle have 20% af  

 nettooverskuddet, og at medlemmet fortsat skulle være beskæftiget  

 ved landbruget.
 Medlemmet skulle fortsat føre regnskab og så  

 korn, fjerne alle sten efter pløjning om efteråret og  

 hjælpe maskinstationen i høstperioden.
 Der var ikke oplysninger om grundværdien af det  

 udlejede jordbrug, og der var ikke aftalt noget opsigelsesvarsel.
 Af medlemmets selvangivelse fremgår det, at han blev  

 beskattet som selvstændig erhvervsdrivende, og at der var  

 indtægter udover efterlønnen i form af salg af korn og raps.
 Ifølge regnskaberne var der ikke indtægter  

 eller udgifter ved bortforpagtning eller fremleje.
DfA's afgørelse Under hensyn til, at medlemmets søn var under  

 uddannelse og ikke hjemmeboende og til lejekontraktens udformning samt i  

 øvrigt omstændighederne omkring kontraktens opfyldelse, fandt  

 DfA ikke, at der havde foreligget en kontrakt, der opfyldte de betingelser,  

 der måtte kræves af en bortforpagtningskontrakt, eller at  

 lejeaftalen var reel.
Medlemmet opfyldte derfor ikke ved anmodningen om  

 overgang til efterløn det i arbejdsløshedsforsikringslovens §  

 75 a stillede krav om, at han skulle have forladt arbejdslivet.
DfA fandt derfor ikke, at medlemmet ved overgang til  

 efterløn eller senere havde forladt arbejdslivet.
Den udbetalte  

 efterløn var derfor udbetalt med urette og skulle tilbagebetales.
 Da medlemmet over for kassen havde afgivet de  

 væsentligste oplysninger korrekt, og da dette ikke havde givet kassen  

 anledning til en nærmere undersøgelse, fandt DfA det yderst  

 betænkeligt at statuere, at medlemmet bevidst har afgivet urigtige  

 oplysninger og mod bedre vidende modtaget efterløn.
 Ansvaret for tilbagebetalingen af den udbetalte  

 efterløn skulle derfor alene påhvile arbejdsløshedskassen  

 i henhold til den dagældende regel i  

 arbejdsløshedsforsikringslovens § 86, stk. 2.
Ankenævnets afgørelse Ankenævnet tiltrådte denne afgørelse  

 med de givne begrundelser.
