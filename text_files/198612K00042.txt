Nr LSF 42 Forslag til Lov om ændring af lov om en særlig stempelafgift ved  

 overdragelse af offentlige værdipapirer (Stempelafgift af handel med aktier  

 og obligationer til nedbringelse af spekulanters overforbrug) Fremsat af Thoft (SF) Jes Lunde (SF) Rahbæk Møller (SF) Ebba Strange (SF) den 9. oktober 1986 § 1 I lov nr. 313 af 20. december 1915 om en særlig stempelafgift ved overdragelse af offentlige værdipapirer (børsstempelloven), som senest ændret ved lov nr. 165 af 21. marts 1986, foretages følgende ændringer:
1. I § 1, stk. 1, indsættes efter »offentlige værdipapirer«  

 ordene », herunder obligationer, pantebreve og andre tinglyste fordringer,».
2. I § 3, stk. 1, ændres »2 kr. for hver 200 kr.« til: »3  

 kr. for hver 200 kr.«.
§ 2 Loven har virkning fra den 9. oktober 1986.
BEMÆRKNINGER TIL LOVFORSLAGET Lovforslaget har til formål at begrænse margenspekulanters forbrugsmuligheder især af valutakrævende udenlandske produkter gennem en inddragelse af en del af spekulationsgevinsten gennem stempelafgift.
Forslagsstillerne har noteret sig, at regeringen også i den såkaldte kartoffelpakke har medtaget margenspekulanter, og forslagsstillerne mener, at en kombination af regeringens forslag og nærværende vil opfylde formålet om at mindske disse spekulationer, samtidig med at en afgørende del af gevinsterne inddrages til fordel for statskassen.
Lovforslaget er næsten identisk med det af Socialistisk Folkeparti i folketingsåret 1985-86 fremsatte forslag til lov om ændring af lov om en særlig stempelafgift ved overdragelse af offentlige værdipapirer. (Stempelafgift af aktier og obligationer) (L 202, se Folketingstidende 1985-86, forhandlingerne sp. 8072, 8124, 8666 og 8836 samt tillæg A sp. 5089 og tillæg B sp. 1143). Ved den lejlighed lykkedes det at få vedtaget en forhøjelse af stempelafgiften for handel med aktier.
Imidlertid lykkedes det ikke at få vedtaget en tilsvarende stempelafgift for omsætning af obligationer m.v.
Nærværende lovforslag har samme sigte som regeringens forslag om forhøjet stempelafgift på visse pantebreve, kontokøb m.v., men i modsætning til regeringens forslag rammer dette entydigt befolkningsgrupper med formue.
I forbindelse med udvalgsbehandlingen i sidste folketingsår blev det oplyst, at lovforslaget ville indbringe mellem 10 og 15 mia kr.
 til statskassen.
Forslagsstillerne mener dog, at dette beløb, når henses til det af industriministeren fremsatte forslag til begrænsning af margenspekulationer, er noget overvurderet, ligesom også en vedtagelse af dette lovforslag i sig selv vil medvirke til en mere afdæmpet omsætning på fondsbørsen.
Obligationsomsætningen i 1985 på Københavns Fondsbørs, som antages at udgøre 3 pct. af den samlede obligationsomsætning i hele landet, androg 78,8 mia kr. svarende til en total obligationsomsætning på 2.626 mia kr.
Hertil kommer pantebrevsomsætningen.
Aktieomsætningen på fondsbørsen androg i 1985 ca. 13,6 mia kr., og denne omsætning antages at udgøre ca. 10 pct. af den samlede aktieomsætning i landet, som således kan anslås til 136 mia kr.
Med uændret omsætning - men denne forudsætning er ikke realistisk vil afgiften således indbringe ca. 40 mia kr. til statskassen.
 Lovforslaget indgår som et element i SFs bøf-tatarpakke.
