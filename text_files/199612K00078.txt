Nr LSF 78 Forslag til Lov om ændring af lov om udenrigstjenesten(Udenrigstjenestens  

 interne korrespondance) Fremsat af udenrigsministeren (Niels Helveg Petersen) den 20. november 1996 Vedtaget ved tredjebehandling den 24. april 1997 Lov nr. 331 af 14/05/1997 § 1 I lov nr. 150 af 13. april 1983 om udenrigstjenesten foretages følgende  

 ændring:
 1. I § 2 indsættes efter »fælles tjeneste«:  

 »og er en myndighed«.
§ 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov nr. 150 af 13. april 1983 om udenrigstjenesten foretages følgende  

 ændring:
 1. I § 2 indsættes efter »fælles tjeneste«:  

 »og er en myndighed«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning Formålet med lovforslaget er at præcisere, at de tre grene af den danske  

 udenrigstjeneste, dvs.
Udenrigsministeriet og de diplomatiske og konsulære  

 repræsentationer, er at anse som en myndighed, og at brevveksling og anden  

 kommunikation mellem disse er interne arbejdsdokumenter i offentlighedslovens  

 og forvaltningslovens forstand.
Dette følger efter Udenrigsministeriets  

 opfattelse allerede af offentlighedslovens § 7 nr. 2 og forvaltningslovens §  

 12, stk. 1 nr. 2, sammenholdt med § 2 i den nugældende lov om  

 udenrigstjenesten.
En præcisering er imidlertid hensigtsmæssig, efter at  

 Folketingets ombudsmand i en udtalelse af 31. maj 1996 har tilkendegivet, at  

 spørgsmålet er juridisk tvivlsomt, men at man ikke inden for rammerne af den  

 gældende lovgivning ad fortolkningens vej kan nå til det af  

 Udenrigsministeriet ønskede resultat.
Ombudsmandens synspunkt er, at  

 repræsentationerne i udenrigstjenesten må betragtes som selvstændige  

 forvaltningsmyndigheder, og at kommunikationen mellem disse og  

 Udenrigsministeriet derfor ikke kan anses som interne arbejdsdokumenter.
På  

 denne baggrund finder regeringen det rigtigst at søge en præcisering i lov om  

 udenrigstjenesten, der vil fjerne den tvivl, som ombudsmandens udtalelse kan  

 have skabt.
 Med den foreslåede ændring vil § 2 i lov om udenrigstjenesten få følgende  

 ordlyd:
»§ 2. Udenrigstjenestens 3 grene, Udenrigsministeriet, de  

 diplomatiske og de konsulære repræsentationer, udgør en fælles tjeneste og er  

 en myndighed.« 2. Historisk baggrund for Udenrigsministeriets praksis og  

 retsopfattelse Udenrigsministeriet har i sin praksis vedrørende offentlighedslovens § 7  

 nr. 2 og tilsvarende tidligere lovbestemmelser gennem mange år konsekvent  

 indtaget det standpunkt, at korrespondance mellem Udenrigsministeriet og de  

 danske repræsentationer i udlandet er interne arbejdsdokumenter og dermed som  

 udgangspunkt er undtaget fra retten til aktindsigt.
 Af en skrivelse fra Udenrigsministeriet til Offentlighedskommissionen (der  

 udarbejdede udkast til den nu ophævede partsoffentlighedslov) dateret 3. maj  

 1961 fremgår således:
»I medfør af udkastets § 4, stk. 1, omfatter adgangen til at få  

 oplysninger efter § 1 ikke brevveksling mellem forskellige afdelinger eller  

 kontorer inden for samme forvaltningsmyndighed.
Af ordlyden såvel som af  

 bemærkningerne til den pågældende bestemmelse mener udenrigsministeriet at  

 kunne udlede, at brevveksling mellem udenrigsministeriet og de danske  

 diplomatiske og konsulære repræsentationer i udlandet er omfattet af § 4.  

 Kommunikationerne mellem udenrigsministeriet og repræsentationerne har i  

 realiteten samme interne karakter som kommunikationerne mellem ministeriets  

 enkelte afdelinger og kontorer, og repræsentationerne har en betydeligt  

 mindre selvstændig stilling i forhold til udenrigsministeriet end adskillige  

 af de i bemærkningerne til lovforslaget nævnte direktorater, hvis  

 korrespondance med de dem overordnede ministerier er undtaget fra  

 offentlighedsprincippet.
Der kan i denne forbindelse også henvises til  

 bestemmelserne i lov om udenrigstjenesten (jfr. særlig dennes §§ 1 og 16)  

 samt normerings- og klassificeringslovens § 7, stk. 1, hvoraf det fremgår, at  

 udenrigstjenestens forskellige grene er at opfatte som en fælles tjeneste.
Udenrigsministeriet lægger afgørende vægt på, at dets korrespondance med  

 repræsentationerne unddrages princippet om offentlighed, og såfremt der i  

 denne henseende uanset det anførte skønnes at kunne komme til at bestå tvivl,  

 skal man henstille en passende omformulering af § 4.« Skrivelsen er optrykt som bilag til Offentlighedskommissionens betænkning  

 (Bet. nr. 325/1963) s. 199-200.
 Tilsvarende synspunkter fremgår af Udenrigsministeriets skrivelse af 26.  

 august 1975, optrykt som bilag i Betænkning om offentlighedslovens revision  

 (Bet. nr. 857/1978) s. 499-500.
 Denne retsopfattelse har været fulgt i Udenrigsministeriets praksis i  

 forbindelse med anmodninger om aktindsigt.
 Det skal understreges, at det forhold, at Udenrigsministeriet gennem hele  

 perioden har anset korrespondance mellem repræsentationerne og  

 Udenrigsministeriet som værende interne arbejdsdokumenter, ikke har ført til,  

 at aktindsigt i alle tilfælde er blevet afslået.
En række forhold vil oftest føre til hel eller delvis imødekommelse af  

 begæringer om aktindsigt i de her omhandlede dokumenter.
Her kan særligt  

 anføres følgende:
 - Aktindsigt gives i praksis ofte ud fra hensynet om meroffentlighed, jf.  

 princippet i offentlighedslovens § 4 og den konkrete sag, som gav anledning  

 til ombudsmandens nedenfor refererede udtalelse af 31. maj 1996.
 - Offentlighedslovens § 11 om ekstrahering af faktiske oplysninger af  

 væsentlig betydning for sagsforholdet medfører ofte aktindsigt i relevante  

 dele af interne arbejdsdokumenter.
 - Såfremt det interne arbejdsdokument er blevet videresendt til andre  

 myndigheder eller andre uden for ministeriet - hvilket sker i mangfoldige  

 tilfælde som led i en høring eller til underretning - har det mistet sin  

 karakter af internt arbejdsdokument, og er derfor ikke længere undtaget fra  

 retten til aktindsigt efter offentlighedslovens § 7.
3. Folketingets ombudsmands udtalelse af 31. maj 1996 og den videre  

 udvikling Udenrigsministeriets ovenfor beskrevne retsopfattelse gav ikke anledning  

 til tvivl før i 1995, hvor en journalist den 13. juli 1995 klagede til  

 Folketingets ombudsmand over et afslag på aktindsigt.
Klageren begærede i juni 1995 aktindsigt »i indberetninger i januar  

 1993 fra ambassaden i Beograd, der indeholder ambassadens vurdering af den da  

 anvendte serbiske advokatforbindelse«.
Ved skrivelse af 5. juli 1995  

 afslog Udenrigsministeriet anmodningen med henvisning til, at der med hensyn  

 til den indberetning, der var relevant, var tale om et internt  

 arbejdsdokument, der i medfør af offentlighedslovens § 7 nr. 2, var undtaget  

 fra aktindsigt.
Ministeriet gengav dog, ud fra hensynet til meroffentlighed,  

 indholdet af telexen i sin helhed.
Ved skrivelse af 13. juli 1995 klagede  

 journalisten over dette afslag til Folketingets ombudsmand, idet han særligt  

 gjorde gældende, at korrespondance mellem Udenrigsministeriet og de danske  

 repræsentationer i udlandet ikke kunne anses som intern.
Efter en omfattende brevveksling mellem Udenrigsministeriet og  

 ombudsmanden fremkom ombudsmanden den 31. maj 1996 med sin endelige udtalelse  

 i sagen.
Ombudsmanden udtaler som sin opfattelse, at repræsentationerne i  

 udenrigstjenesten må betragtes som selvstændige forvaltningsmyndigheder.
Det  

 anføres, at den nugældende offentlighedslov og forarbejderne til denne lov  

 ikke giver egentlige holdepunkter for en stillingtagen til spørgsmålet.  

 Ombudsmandens konklusion stemmer efter ombudsmandens opfattelse bedst med det  

 generelle princip om åbenhed, som offentlighedsloven er baseret på, samt  

 praksis i forbindelse med offentlighedsloven.
Ombudsmanden tillægger det  

 særlig betydning, at repræsentationerne på visse afgrænsede områder er  

 tillagt selvstændig kompetence ved eller i henhold til lov.
Ombudsmanden  

 konkluderer, at det er hans opfattelse, at man ikke inden for rammerne af den  

 gældende lovgivning ad fortolkningens vej kan nå til det af  

 Udenrigsministeriet ønskede resultat.
Ombudsmanden tilkendegiver, at da  

 spørgsmålet må anses som juridisk tvivlsomt, har han ikke fundet anledning  

 til at kritisere Udenrigsministeriet.
 Ombudsmanden orienterede i medfør af § 11 i ombudsmandsloven Folketingets  

 Retsudvalg om sin redegørelse og konklusion.
I en pressemeddelse af 1. juni 1996 tilkendegav Udenrigsministeriet, at  

 man var uenig i ombudsmandens konklusion.
Ministeriet begrundede dette med de  

 ovenfor refererede hovedsynspunkter.
I lyset heraf var udenrigsministeren den 27. juni 1996 indkaldt til samråd  

 i Folketingets Retsudvalg.
På mødet redegjorde udenrigsministeren for  

 ministeriets synspunkter og for de hensyn, som efter ministeriets opfattelse  

 nødvendiggør, at korrespondance mellem Udenrigsministeriet og  

 repræsentationerne betragtes som intern.
Efter at have genovervejet sin retsopfattelse i lyset af ombudsmandens  

 udtalelse tog Udenrigsministeriet klagerens sag og tre andre afslag på  

 tilsvarende begæringer om aktindsigt op til fornyet vurdering.
Ministeriet  

 fandt imidlertid ikke, at der var fremkommet afgørende nye forhold og  

 fastholdt derfor sine afslag på anmodningerne om aktindsigt.
På baggrund af et skriftligt spørgsmål (nr. 345 af 18. juli 1996) fra  

 Folketingets Retsudvalg afgav ombudsmanden den 6. september 1996 et svar  

 vedrørende sin redegørelse i sagen.
Ombudsmanden gentog og præciserede i  

 dette svar begrundelsen for sin konklusion i den endelige udtalelse af 31.  

 maj 1996, at repræsentationerne er at anse som selvstændige  

 forvaltningsmyndigheder, og at korrespondance mellem dem og  

 Udenrigsministeriet derfor ikke er interne arbejdsdokumenter.
4. Den foreslåede præcisering af lov om udenrigstjenesten Som det fremgår af ovenstående, er det Udenrigsministeriets opfattelse, at  

 det allerede følger af offentlighedslovens § 7 nr. 2 og forvaltningslovens §  

 12, stk. 1 nr. 2, sammenholdt med § 2 i den nugældende lov om  

 udenrigstjenesten, at udenrigstjenesten udgør en myndighed, og at  

 korrespondance mellem Udenrigsministeriet og repræsentationerne dermed er  

 interne arbejdsdokumenter.
Da ombudsmanden i sin endelige udtalelse af 31.  

 maj 1996 imidlertid finder, at spørgsmålet er juridisk tvivlsomt, foreslås  

 lov om udenrigstjenestens § 2 ændret således, at det klart fremgår, at  

 udenrigstjenesten udgør en og samme myndighed.
 Dette er efter regeringens vurdering hensigtsmæssigt for, at der ikke skal  

 opstå tvivl om, at der er tale om en sammenhængende beslutningsproces, hvori  

 både hjemmetjenesten og repræsentationerne indgår i et integreret samvirke.
 Ændringen af lov om udenrigstjenesten vil sikre, at den foreliggende  

 juridiske uklarhed forsvinder, og at der ikke er usikkerhed om, at  

 udenrigstjenestens beslutningsproces kan opretholdes uændret.
5. Ændringen af lov om udenrigstjenesten vil ikke føre til en lukket  

 udenrigstjeneste Det fremsatte lovforslag vil efter regeringens opfattelse ikke medføre en  

 fravigelse af offentlighedslovens almindelige hovedprincip om offentlighed i  

 forvaltningen.
 Udenrigstjenesten vil også efter vedtagelse af lovforslaget i så vid  

 udstrækning som muligt give aktindsigt ud fra hensynet til meroffentlighed.  

 Udenrigsministeriet har til stadighed praktiseret meroffentlighed, i det  

 omfang dette har været foreneligt med offentlige eller private interesser.
 Udenrigsministeriet har i den forbindelse taget en række konkrete skridt  

 for at sikre offentligheden den videst mulige adgang til indsigt i tjenestens  

 arbejde:
 - Af meddelelse af 28. juni 1995 fra Udenrigsministeriets direktør til de  

 ansatte i Udenrigsministeriet fremgår bl.a. at:
»Der bør som udgangspunkt i overensstemmelse med offentlighedslovens  

 intentioner anlægges en positiv forhåndsindstilling til anmodningen (om  

 aktindsigt). Sagen skal behandles hurtigt, idet det påhviler den pågældende  

 enhed at prioritere en sag vedrørende aktindsigt højt.« - En intern arbejdsgruppe i Udenrigsministeriet fremsatte den 20. december  

 1995 en række anbefalinger, der har til formål at sikre størst mulig åbenhed  

 i udenrigstjenestens sager, herunder bl.a.:
»at det rutinemæssigt overvejes at give aktindsigt i større omfang,  

 end der er pligt til, den såkaldte meroffentlighed.« - På tilsvarende måde fremkom en anden intern arbejdsgruppe i  

 Udenrigsministeriet den 28. marts 1996 med en række anbefalinger vedrørende  

 udenrigstjenestens administration af arkivloven.
I lyset heraf er det  

 besluttet, at ministeriets praksis i forbindelse med anmodninger om  

 arkivadgang justeres på en sådan måde, at hensynet til offentligheden,  

 herunder forskere og presse, kommer til at veje væsentligt tungere end hidtil  

 i forhold til beskyttelseshensynene.
Som en konsekvens heraf har ministeriet  

 iværksat en intensiveret gennemgang - »screening« - af de akter,  

 der er afleveret til Rigsarkivet, med henblik på at så mange akter som muligt  

 gøres tilgængelige.
 - Endelig har udenrigsministeren og udviklingsministeren for at sikre en  

 løbende orientering af pressen om ministeriets arbejde siden august 1995  

 afholdt regelmæssige pressebriefinger.
 Ministeriets praksis om åbenhed vil blive fortsat og styrket med de nævnte  

 foranstaltninger.
 Det bærende princip for ministeriets behandling af begæringer om  

 aktindsigt vil således også i fremtiden være offentlighed i videst muligt  

 omfang.
 6. Lovforslagets økonomiske og administrative konsekvenser m.v.
Forslaget forventes ikke at have nogen statsfinansielle konsekvenser,  

 ligesom det ikke forventes at ville blive nødvendigt at udvide det  

 administrative personale i denne anledning.
Lovforslaget indeholder ikke  

 EU-retlige aspekter.
Bemærkninger til lovforslagets enkelte bestemmelser Til § 1 Den foreslåede ændring af lov om udenrigstjenesten tilsigter at klargøre,  

 at Udenrigsministeriet og repræsentationerne udgør en og samme myndighed, og  

 at korrespondance mellem udenrigstjenestens tre grene er interne  

 arbejdsdokumenter, jf. offentlighedslovens § 7 nr. 2 og forvaltningslovens §  

 12, stk. 1 nr. 2. Dette gælder også med hensyn til områder, hvor  

 repræsentationerne har en selvstændig lovbestemt kompetence.
Videregivelse  

 inden for tjenesten vil således også i disse tilfælde være intern både i  

 forhold til offentlighedsloven og forvaltningsloven.
Formålet er at  

 tilvejebringe klar hjemmel for den gældende praksis.
Lovændringen vil ikke  

 føre til nogen fravigelse af offentlighedslovens almindelige principper,  

 herunder anvendelsesområdet for offentlighedslovens § 4 og § 11.
Således vil der som hidtil blive givet meroffentlighed i det omfang, det  

 er foreneligt med udenrigstjenestens virksomhed, herunder navnlig hensynet  

 til andre lande og privates interesser.
Ligeledes vil reglen i  

 offentlighedslovens § 11 om ekstrahering af faktiske oplysninger, der er af  

 væsentlig betydning for sagsforholdet, fortsat finde anvendelse på  

 kommunikation mellem Udenrigsministeriet og repræsentationerne.
Endelig vil  

 dokumenter, der er sendt eller blevet videreekspederet til andre myndigheder  

 eller andre uden for udenrigstjenesten eller modtaget fra sådanne, som  

 udgangspunkt være undergivet aktindsigt.
Til § 2 Det foreslås, at loven træder i kraft dagen efter bekendtgørelsen i  

 Lovtidende.
Ved behandlingen af en begæring om aktindsigt vil brevveksling  

 m.v. mellem udenrigstjenestens tre grene, uanset tidspunktet for  

 brevvekslingens oprettelse, skulle anses for interne arbejdsdokumenter, jf.  

 offentlighedslovens § 7 og forvaltningslovens § 12.
Skriftlig fremsættelse Udenrigsministeren (Niels Helveg Petersen):
 Herved tillader jeg mig for det høje Ting at fremsætte:
 Forslag til lov om ændring af lov om udenrigstjenesten.  

 (Udenrigstjenestens interne korrespondance).
(Lovforslag nr.
L 78).
 Lovforslaget tilsigter at præcisere, at udenrigstjenestens tre grene, dvs.  

 Udenrigsministeriet, de diplomatiske og de konsulære repræsentationer, udgør  

 en myndighed, og at brevveksling og anden kommunikation mellem disse er  

 interne arbejdsdokumenter i offentlighedslovens og forvaltningslovens  

 forstand.
Dette følger efter Udenrigsministeriets opfattelse allerede af den  

 nugældende lovgivning.
En præcisering er imidlertid hensigtsmæssig, efter at  

 Folketingets ombudsmand i en udtalelse af 31. maj 1996 har tilkendegivet, at  

 spørgsmålet er juridisk tvivlsomt, men at man ikke inden for rammerne af den  

 gældende lovgivning ad fortolkningens vej kan nå til det af  

 Udenrigsministeriet ønskede resultat.
På denne baggrund finder regeringen det rigtigst at søge en præcisering i  

 lov om udenrigstjenesten, der vil fjerne den tvivl, som ombudsmandens  

 udtalelse kan have skabt.
Lovforslaget har således til formål at  

 tilvejebringe klar hjemmel for den gældende praksis og vil ikke føre til  

 nogen fravigelse af offentlighedslovens og forvaltningslovens almindelige  

 principper.
 Lovforslaget vil ikke medføre nogen ændring i udenrigstjenestens  

 organisation og vil ikke have statsfinansielle konsekvenser.
 Idet jeg i øvrigt henviser til de bemærkninger, der ledsager forslaget,  

 skal jeg tillade mig at anbefale det til det høje Tings velvillige  

 behandling.
