 I medfør af bestemmelsen i § 4, stk. 2, i lov om arbejdsanvisning og  

 arbejdsløshedsforsikring m.v., således som denne senest er ændret ved lov nr.  

 248 af 13. juni 1968, fastsættes efter forhandling med arbejdsnævnet  

 nedenstående regler - gældende for tiden efter den 1. april 1969 - for ledige  

 arbejdsløshedskassemedlemmers fremmøde på de offentlige  

 arbejdsformidlingskontorer.
 Formålet  med fremmødet på arbejdsformidlingskontoret er i første  

 række at gøre det ledige medlem bekendt med de foreliggende  

 arbejdsmuligheder, eventuelt de foreliggende muligheder for omskoling  

 o.lign., samt i det hele i ledighedsperioden at skabe en løbende kontakt  

 mellem de arbejdssøgende og kontoret.
 Endvidere kan arbejdsformidlingskontoret ved medlemmets fremmøde blive  

 gjort bekendt med eventuelt ændrede arbejdsønsker eller andre ændringer i  

 pågældendes forhold, der kan være af betydning, dels ved anvisning af arbejde  

 til eller rådgivning af pågældende, dels for medlemmets understøttelsesret.
Endelig tilkendegiver medlemmet gennem sit fremmøde, at han fortsat er  

 ledig og arbejdssøgende og således står til rådighed for arbejdsmarkedet.
Der  

 henvises i denne forbindelse til bestemmelsen i kassernes vedtægter om, at  

 der forud for hver udbetaling af understøttelse  dels  af medlemmet på  

 tro og love skal afgives en erklæring om, hvorvidt og i bekræftende fald i  

 hvilket omfang pågældende har haft beskæftigelse i understøttelsesugen  

 (måneden),  dels  skal foreligge en dokumentation for, at det  

 pågældende medlem behørigt er tilmeldt et offentligt arbejdsformidlingskontor  

 og har givet møde der på fastsatte fremmødedage.
I.
Ved ledighedens begyndelse.
 § 1.  Et medlem af en anerkendt arbejdsløshedskasse,  

 som bliver ledig, og som vil oppebære understøttelse, skal straks ved  

 ledighedens indtræden henvende sig personligt til et offentligt  

 arbejdsformidlingskontor for at søge arbejde.
 Stk. 2.  Undtagelse herfra gælder for så vidt angår  

 medlemmer, der på grund af vejrliget forbliver på arbejdspladsen og afventer  

 opholdsvejr.
§ 2.  Medlemmets henvendelse bør i almindelighed ske  

 til det offentlige arbejdsformidlingskontor (hoved- eller afdelingskontor),  

 som ligger nærmest ved medlemmets bopæl.
Medlemmet kan herefter ikke tilmelde  

 sig et andet arbejdsformidlingskontor, medmindre førstnævnte  

 arbejdsformidlings-kontors tilladelse hertil foreligger.
 Stk. 2.  Medlemmet skal ved henvendelsen til kontoret  

 medbringe medlemsbog og er i øvrigt forpligtet til at meddele kontoret alle  

 oplysninger, som kontoret skønner nødvendige af hensyn til anvisningen af  

 arbejde til pågældende.
 § 3.  Kontoret udfærdiger et kontrolkort, som  

 påstemples oplysning om, at medlemmet har tilmeldt sig som ledig ved  

 arbejdsformidlingen og som - såfremt der ikke kan anvises medlemmet arbejde  

 til overtagelse straks - tillige forsynes med oplysning om dato og tid for  

 næste fremmøde på kontoret.
 Stk. 2.  Kontorets påstempling på kontrolkortet er  

 dokumentation for, at medlemmer behørigt har tilmeldt sig et offentligt  

 arbejdsformidlingskontor for at søge arbejde.
 § 4.  Som understøttelses- eller ventedage kan ikke  

 medregnes dage, der ligger forud for medlemmets første personlige tilmelding  

 til arbejdsformidlingskontoret, medmindre:
II.
I ledighedsperioden.
 § 5.  I ledighedsperioden er medlemmet forpligtet til  

 at stå til rådighed for anvisning af arbejde og til at give møde på  

 arbejdsformidlingskontoret, jfr. ovenfor, på de af dette fastsatte mødedage  

 og til fastsat tid.
Stk. 2.  Fremmøde på arbejdsformidlingskontoret skal  

 normalt finde sted 1 gang om ugen.
Kontoret kan dog pålægge et medlem at møde  

 oftere, eventuelt dagligt, ligesom kontoret undtagelsesvis vil kunne meddele  

 et medlem tilladelse til at give møde på arbejdsformidlingskontoret med mere  

 end en uges mellemrum.
 Stk. 3.  Ved fremmødet skal medlemmet medbringe det  

 udfærdigede kontrolkort samt medlemsbogen.
 Stk. 4.  Er medlemmet lovligt forhindret i at møde på  

 fastsat dag og tid, f.eks. på grund af arbejde, ferie eller sygdom, skal han  

 såvidt muligt give arbejdsformidlingskontoret underretning herom og dernæst  

 give møde på dette umiddelbart efter udeblivelsesårsagens ophør.
 § 6.  Et medlem, der står tilmeldt kontoret som  

 arbejdssøgende, og som i ledighedsperioden opnår arbejde uden forudgående  

 anvisning, er forpligtet til straks at give meddelelse herom til  

 arbejdsformidlingskontoret uanset arbejdets art og varighed, og uanset om  

 arbejdet er lønnet eller ulønnet.
 Stk. 2.  Medlemmet er, hvis han indkaldes til  

 arbejdsformidlingskontoret, forpligtet til uanset indkaldelsesmåden - pr.  

 telefon, brev, telegram eller på anden måde - straks at sætte sig i  

 forbindelse med kontoret.
 Stk. 3.  Efterkommer medlemmet ikke anmodningen om at  

 henvende sig til kontoret og er udeblivelsen ikke fyldestgørende begrundet,  

 medfører dette tab af understøttelsesretten i overensstemmelse med § 27, stk.  

 4, i vedkommende arbejdsløshedskasses vedtægt.
 § 7.  Undlader medlemmet i ledighedsperioden at give  

 fremmøde på arbejdsformidlingskontoret på dage, hvor han er forpligtet  

 hertil, jfr. § 5, stk. 1 og 2, uden at han forud har fået tilladelse hertil  

 fra arbejdsformidlingskontoret, medfører dette tab af understøttelsesretten i  

 et til udeblivelsen svarende antal dage, medmindre udeblivelsen er  

 fyldestgørende begrundet.
 Stk. 2.  Arbejdsløshedskasseafdelingens afgørelse herom  

 vil kunne indankes i overensstemmelse med reglerne i § 36 i vedkommende  

 arbejdsløshedskasses vedtægt.
 Arbejdsdirektoratet, den 30. januar  

 1969.
 Borreschmidt.
 /Annemarie Koch.
