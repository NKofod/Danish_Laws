Bortforpagtere af hoteller og restaurationer, tankstationer, fabrikker mv.  

 vil i henhold til lovens § 6 kunne frivilligt registreres med kvartalet som  

 afgiftsperiode.
Den frivillige registrering skal omfatte hele det forhold,  

 der er angivet i forpagtningskontrakten.
 Frivillig registrering af en virksomhed medfører, at virksomheden skal  

 svare afgift af omsætningen af ydelser, der er omfattet af den frivillige  

 registrering, efter tilsvarende regler, som gælder ved levering af varer og  

 ydelser, der er omfattet af afgiftspligten efter lovens § 2. For en frivillig  

 registreret bortforpagter af de nævnte virksomheder indebærer dette, at der  

 skal opkræves og til toldvæsenet afregnes merværdiafgift af hele det  

 vederlag, som bortforpagteren modtager af forpagteren.
 Den frivillige registrering medfører endvidere, at bortforpagteren med de  

 begrænsninger, som følger af de almindeligt gældende regler, jf. lovens § 16  

 og bekendtgørelsen om delvis fradragsret for merværdiafgift, opnår  

 fradragsret for indkøb mv., der vedrører den bortforpagtede virksomhed.  

 Forpagteren af virksomheden kan til sin indgående afgift medregne hele den af  

 bortforpagteren opkrævede afgift.
 Frivilligt registrerede virksomheder skal følge de af toldvæsenet  

 fastsatte kontrolforskrifter, herunder forskrifter vedrørende dokumentation  

 mv.
 En frivillig registrering kan tidligst ophæves 2 år efter registreringen.  

 Såfremt den frivillige registrering ønskes ophævet efter udløbet af 2-års  

 perioden, vil der blive stillet krav om afgiftsberigtigelse af lagre,  

 maskiner og andre driftsmidler, hvoraf afgiften har kunnet medregnes til den  

 indgående afgift.
