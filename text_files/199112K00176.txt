Nr LSF 176 Forslag til Lov om teleterminaludstyr1) Fremsat af kommunikationsministeren (Torben Rechendorff) den 15. januar 1992 Vedtaget ved tredjebehandling den 17. marts 1992 Lov nr. 230 af 08/04/1992 § 1. Kommunikationsministeren kan fastsætte regler om teleterminaludstyr, herunder regler, der er nødvendige for gennemførelsen og anvendelsen her i landet af De Europæiske Fællesskabers retsforskrifter om sådant udstyr.
 § 2. I de i § 1 omhandlede regler kan der fastsættes krav til  

 teleterminaludstyr, herunder bestemmelser om:
 1) Forbud mod eller indskrænkning i adgangen til markedsføring,  

 ibrugtagning og anvendelse.
 2) Krav om typegodkendelse, om godkendelse af kvalitetsstyringssystemer og  

 om mærkning.
 3) Betaling for godkendelse, tilsyn og kontrol.
 4) Myndighedstilsyn og -kontrol, herunder adgang til relevante lokaliteter  

 uden retskendelse.
 5) Påbud om tilbagekaldelse fra markedet, tilbagekøb eller afhjælpning.
 1) Loven indeholder bestemmelser, der gennemfører Rådets direktiv nr.  

 91/263/EØF, De Europæiske Fællesskabers Tidende (EF-Tidende) 1991 L 128 s. 1.
 § 3. Kommunikationsministeren kan bemyndige offentlige myndigheder  

 eller private foretagender til at udføre godkendelses-, tilsyns- og  

 kontrolforanstaltninger efter loven.
 Stk. 2. Kommunikationsministeren kan endvidere bemyndige de i stk.  

 1 nævnte myndigheder og foretagender til at udstede forbud og påbud efter  

 bestemmelser fastsat i medfør af § 2, nr. 1 og 5.
 § 4. Kommunikationsministeren kan fastsætte regler om adgangen til  

 at påklage afgørelser truffet i henhold til bemyndigelse efter § 3, herunder  

 at visse afgørelser ikke kan påklages til højere administrativ myndighed.
 § 5. Kommunikationsministeren eller den, der har bemyndigelse  

 efter § 3, kan forlange alle oplysninger, som kommunikationsministeren  

 skønner er nødvendige for administration af loven.
 § 6. I forskrifter, der udfærdiges i henhold til loven, kan der  

 fastsættes straf af bøde for overtrædelse af bestemmelser i forskrifterne.
Stk. 2. Er overtrædelsen begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
Er overtrædelsen begået af staten, en kommune eller et  

 kommunalt fællesskab, jf. § 60 i lov om kommunernes styrelse, kan der  

 pålægges staten, kommunen eller det kommunale fællesskab som sådant  

 bødeansvar.
 § 7. Loven træder i kraft den 1. juli 1992.
 Stk. 2. Lov nr. 338 af 4. juni 1986 om telefonapparater ophæves  

 efter kommunikationsministerens nærmere bestemmelse.
 § 8. Loven gælder ikke for Færøerne og Grønland.
Oprindeligt fremsat forslag § 1. Kommunikationsministeren kan fastsætte regler om teleterminaludstyr, herunder regler der er nødvendige for gennemførelsen og anvendelsen her i landet af De Europæiske Fællesskabers retsforskrifter om sådant udstyr.
 § 2. I de i § 1 omhandlede regler kan der fastsættes krav til  

 teleterminaludstyr, herunder bestemmelser om:
 1) Forbud mod eller indskrænkning i adgangen til markedsføring,  

 ibrugtagning og anvendelse.
 2) Krav om typegodkendelse, godkendelse af kvalitetsstyringssystemer samt  

 om mærkning.
 3) Betaling for godkendelse, tilsyn og kontrol.
 4) Myndighedstilsyn og -kontrol, herunder adgang til relevante lokaliteter  

 uden retskendelse.
 5) Påbud om tilbagekaldelse fra markedet, tilbagekøb eller afhjælpning.
 § 3. Kommunikationsministeren kan bemyndige offentlige myndigheder  

 eller private foretagender til at udføre godkendelses-, tilsyns- og  

 kontrolforanstaltninger efter loven.
 Stk. 2. Kommunikationsministeren kan endvidere bemyndige de i stk.  

 1 nævnte myndigheder og foretagender til at udstede forbud og påbud efter  

 bestemmelser fastsat i medfør af § 2, nr. 1 og 5.
 § 4. Kommunikationsministeren kan fastsætte regler om adgangen til  

 at påklage afgørelser truffet i henhold til bemyndigelse efter § 3, herunder  

 at visse afgørelser ikke kan påklages til højere administrativ myndighed.
 § 5. Kommunikationsministeren eller den, der har bemyndigelse  

 efter § 3, kan forlange alle oplysninger, som kommunikationsministeren  

 skønner er nødvendige for administration af loven.
 § 6. I forskrifter, der udfærdiges i henhold til loven, kan der  

 fastsættes straf af bøde for overtrædelse af bestemmelser i forskrifterne.
Stk. 2. Er overtrædelsen begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
Er overtrædelsen begået af staten, en kommune eller et  

 kommunalt fællesskab, jf. § 60 i lov kommunernes styrelse, kan der pålægges  

 staten, kommunen eller det kommunale fællesskab som sådant bødeansvar.
 § 7. Loven træder i kraft den 1. juli 1992.
 Stk. 2. Lov nr. 338 af 4. juni 1986 om telefonapparater ophæves  

 efter kommunikationsministerens nærmere bestemmelse.
 § 8. Loven gælder ikke for Færøerne og Grønland.
Bemærkninger til lovforslaget Almindelige bemærkninger A.
Formålet med lovforslaget Formålet med forslaget er at skabe grundlag for gennemførelse her i landet  

 af Rådets direktiv 91/263/EØF af 29. april 1991 om indbyrdes tilnærmelse af  

 medlemsstaternes lovgivning om teleterminaludstyr samt gensidig anerkendelse  

 af udstyrets overensstemmelse (i det følgende benævnt  

 »terminaldirektivet«).
Terminaldirektivet omfatter teleterminaludstyr.
Som eksempler på  

 udstyrstyper, der er omfattet af dette begreb, kan nævnes: Telefoner,  

 telefaxapparater, telexapparater, PABC'er (omstillingsanlæg), telefonsvarere,  

 trådløse telefoner, mobiltelefoner og personsøgemodtagere.
Udstyr, der kan tilsluttes det offentlige telenet, men som ikke er bestemt  

 til et sådant formål, er ikke omfattet af begrebet.
Dog opstiller  

 terminaldirektivet visse regler om mærkning m.v. af sådant udstyr.
Telekommunikationssektoren undergår i disse år overalt i Europa betydelige  

 ændringer.
Området er således bl.a. karakteriseret ved indførelsen af et  

 stadigt mere liberaliseret marked og af den teknologiske udvikling.
I 1988  

 udstedte Kommissionen et direktiv om konkurrence på teleterminalmarkederne  

 (88/301/EØF), hvormed alle eksklusive rettigheder vedrørende salg,  

 installering m.v. af teleterminaludstyr blev ophævet, og allerede i 1986  

 havde Rådet vedtaget et direktiv om første fase af den gensidige anerkendelse  

 af typegodkendelse af teleterminaludstyr (86/361/EØF). Sidstnævnte direktiv  

 ophæves med det nye terminaldirektiv.
 I EF-kommissionens grønbog fra 1987 om udvikling af et fælles marked for  

 teletjenester og -udstyr understreges det bl.a., at gennemførelsen af fuld  

 gensidig anerkendelse af typegodkendelser af teleterminaludstyr er af  

 afgørende betydning for etableringen af et konkurrenceorienteret EF-dækkende  

 terminalmarked.
 Terminaldirektivet er udarbejdet efter de retningslinier, der er indeholdt  

 i Rådets resolution af 7. maj 1985 om en ny metode i forbindelse med teknisk  

 harmonisering og standarder (85/C 136/01). Endvidere bygger  

 terminaldirektivet på Rådets afgørelse af 13. december 1990 om modulerne for  

 de forskellige faser i procedurerne for overensstemmelsesvurdering med  

 henblik på anvendelse i direktiverne om teknisk harmonisering (90/683/EØF).
 Terminaldirektivet træder i kraft den 6. november 1992. Medlemsstaterne  

 skal senest samme dato have truffet de nødvendige foranstaltninger til  

 terminaldirektivets gennemførelse.
Lovforslaget indeholder ikke i sig selv bestemmelser om, hvilke krav der  

 skal gælde for teleterminaludstyr.
Der er tale om en bemyndigelseslov, der  

 giver kommunikationsministeren hjemmel til at fastsætte nærmere regler herom.  

 Forslaget er udarbejdet efter den »model«, der er anvendt i lov nr.  

 368 af 6. juni 1991 om medicinsk udstyr, som bl.a. har til formål at  

 gennemføre direktiv 90/385/EØF om indbyrdes tilnærmelse af medlemsstaternes  

 lovgivning om aktive implantable medicinske anordninger.
Dette direktiv er  

 udarbejdet efter samme retningslinier som terminaldirektivet.
 I medfør af loven vil der blive fastsat nærmere regler for det danske  

 godkendelsessystems opbygning og funktion for de krav, der fremover skal være  

 opfyldt for teleterminaludstyr, samt for de foranstaltninger, der iøvrigt  

 knytter sig hertil.
 Forslaget indeholder bestemmelse om ophævelse af lov om telefonapparater.
Samtidig med fremsættelsen af dette forslag fremsætter  

 kommunikationsministeren lovforslag om ændring af radiokommunikationsloven.  

 Også dette lovforslag er begrundet i vedtagelsen af de nye EF-regler.
For så  

 vidt angår radioanlæg, der er omfattet af terminaldirektivet, fastsættes de  

 nærmere regler om typegodkendelse m.v. fremover i medfør af dette lovforslag  

 og ikke - som nu - i medfør af radiokommunikationsloven.
Anvendelsen af de  

 nye EF-regler forudsætter, at der for disse radioanlæg er udarbejdet fælles  

 tekniske forskrifter.
B.
De gældende regler Efter lov nr. 84 af 11. maj 1897 om telegrafer og telefoner har staten  

 eneret på offentlig telekommunikationsvirksomhed.
Loven bemyndiger samtidig  

 kommunikationsministeren til at meddele koncession på udøvelsen af denne  

 eneret.
I henhold hertil er der meddelt koncession til Tele Danmark A/S.  

 Eneretten omfatter også retten til at tilslutte teleterminaludstyr til det  

 offentlige telenet.
Det har i praksis betydet, at kun udstyr, der var leveret  

 af televirksomhederne, måtte tilsluttes det offentlige telenet.
Gennem liberalisering af teleterminaludstyrs-området blev det i slutningen  

 af 1970'erne tilladt at tilslutte forskelligt specialudstyr til det  

 offentlige telenet, selvom udstyret var leveret af andre end  

 televirksomhederne.
Denne liberalisering blev gennemført, uden at der blev  

 vedtaget en særlig liberaliseringslov.
I stedet blev der fastsat bestemmelser  

 i televirksomhedernes abonnementsvilkår om, at udstyr, der var godkendt,  

 måtte tilsluttes telenettet.
I overensstemmelse med regeringens almindelige  

 moderniseringsbestræbelser besluttedes det i midten af 1980'erne at  

 gennemføre yderligere liberalisering, således at alt teleterminaludstyr nu  

 frit kan forhandles og installeres under forudsætning af, at udstyret  

 opfylder visse tekniske krav.
Liberaliseringen var således allerede begyndt,  

 da EF-kommissionen udstedte direktiv 88/301/EØF om konkurrence på  

 teleterminalmarkederne, jf. ovenfor.
Der har været tale om en gradvis  

 liberalisering, der var gennemført fuldt ud den 1. juli 1990.
For telefonapparater blev der med lov nr. 338 af 4. juni 1986 om  

 telefonapparater tilvejebragt et egentligt lovgrundlag for liberaliseringen  

 og den dertil knyttede godkendelsesordning.
Baggrunden herfor var, at der på  

 tidspunktet for lovens vedtagelse foregik en stor import af  

 »uautoriserede« telefonapparater.
I forbindelse med den forestående  

 liberalisering opstod ønsket om at kunne strafsanktionere salg og tilslutning  

 af sådanne apparater.
Loven trådte først i kraft den 30. november 1989, da  

 liberaliseringen af telefonapparater blev gennemført.
 Efter loven med tilhørende bekendtgørelse nr. 514 af 5. juli 1990 om  

 forhandling, udlevering og tilslutning af telefonapparater gælder bl.a., at  

 telefonapparater kun må forhandles, udleveres eller tilsluttes det offentlige  

 telenet, hvis apparaterne er godkendt af Telestyrelsen.
For andre typer af teleterminaludstyr har telefonselskabernes  

 abonnementsvilkår hidtil udgjort den eneste regulering.
Vilkårene bestemmer  

 bl.a., at teleterminaludstyr kun må tilsluttes, hvis det er godkendt af  

 Telestyrelsen og mærket i overensstemmelse hermed.
Ved overtrædelse af  

 vilkårene kan telefonselskabet lukke abonnentens telefonforbindelse.
I dag foretages godkendelse af teleterminaludstyr af Telestyrelsen på  

 basis af en prøvningsrapport fra et autoriseret laboratorium.
For at en  

 godkendelse kan gives, skal prøvningsrapporten dokumentere, at udstyret  

 opfylder de tekniske bestemmelser, der er fastsat for udstyrskategorien.
Rådets direktiv 86/361/EØF indførte første fase af den gensidige  

 anerkendelse af typegodkendelser af teleterminaludstyr, jf. ovenfor.
I  

 overensstemmelse hermed anerkendes prøvningsresultater udført af udenlandske,  

 autoriserede laboratorier i det omfang, prøvningerne er baseret på en  

 fælleseuropæisk overensstemmelsesspecifikation (NET). Direktivet har  

 imidlertid ikke fået større praktisk betydning, da kun få af  

 overensstemmelsesspecifikationerne er blevet endeligt fastsat.
I den  

 nuværende situation skal der derfor fortsat ansøges om typegodkendelse i  

 hvert enkelt land, og udstyret skal teknisk tilpasses kravene i det enkelte  

 land.
Der pågår i disse år et meget omfattende arbejde i Europa med hensyn til  

 standardisering af diverse specifikationskrav og normer for  

 teleterminaludstyr.
Dette arbejde foregår i ETSI (European Telecommunications  

 Standards Institute). Fastsættelse af fælleseuropæiske standarder er en  

 betingelse for, at man kan forlade de nuværende nationale  

 typegodkendelsesordninger, der er baseret på nationale tekniske bestemmelser,  

 og i praksis implementere terminaldirektivets principper om gensidig  

 anerkendelse af typegodkendelse m.v.
C.
Terminaldirektivet Terminaldirektivet er optrykt som bilag til lovforslaget.
Terminaldirektivet omfatter teleterminaludstyr, der er bestemt til at  

 blive tilsluttet det offentlige telenet.
I henhold til terminaldirektivet vil  

 det sige, at udstyret er bestemt til direkte at blive tilsluttet et  

 termineringspunkt i et offentligt telenet, eller at kunne fungere sammen med  

 et offentligt telenet ved direkte eller indirekte tilslutning til et  

 termineringspunkt i et offentligt telenet med henblik på at sende, behandle  

 eller modtage informationer.
Tilslutningssystemet kan være et kabelsystem,  

 radiosystem, optisk system eller et andet elektromagnetisk system.
Som  

 eksempler på udstyrstyper, der er omfattet, kan nævnes: Telefoner,  

 telefaxapparater, telexapparater, PABC'er (omstillingsanlæg), telefonsvarere,  

 trådløse telefoner, mobiltelefoner og personsøgemodtagere.
 Ved »offentligt telenet« forstås i terminaldirektivet den  

 offentlige telekommunikationsinfrastruktur, der giver mulighed for at  

 transmittere signaler mellem bestemte nettermineringspunkter ved hjælp af  

 trådforbindelse, radiobølger, optiske medier eller andre elektromagnetiske  

 midler.
Terminaldirektivet fastsætter de krav - de såkaldte væsentlige krav - som  

 teleterminaludstyr skal opfylde.
Det drejer sig bl.a. om brugersikkerhed,  

 sikkerhed for televirksomhedernes ansatte, krav om elektromagnetisk  

 kompatibilitet, beskyttelse af det offentlige telenet, effektiv udnyttelse af  

 frekvensspektret samt interoperabilitet (terminaludstyrs evne til at kunne  

 fungere sammen med andet udstyr).
De væsentlige krav er beskrevet generelt i terminaldirektivet.
I  

 overensstemmelse med Rådets resolution af 7. maj 1985 om en ny metode i  

 forbindelse med teknisk harmonisering og standarder er den nærmere udmøntning  

 af kravene forudsat at skulle ske ved udarbejdelse af harmoniserede  

 standarder (ETS - European Telecommunication Standard). Disse standarder  

 udarbejdes af ETSI.
På basis af de harmoniserede standarder vedtager  

 Kommissionen fælles tekniske forskrifter (CTR - Common Technical Regulation).  

 I henhold til terminaldirektivet er disse forskrifter bindende.
I den  

 forbindelse bistås Kommissionen af et rådgivende udvalg benævnt  

 Godkendelsesudvalget for Terminaludstyr (ACTE - The Approvals Committee for  

 Terminal Equipment).
Medlemsstaterne skal træffe alle nødvendige foranstaltninger til at sikre,  

 at der kun markedsføres og ibrugtages terminaludstyr, der - korrekt  

 installeret og vedligeholdt, og anvendt til det tilsigtede formål - opfylder  

 terminaldirektivets krav.
Er kravene ikke opfyldt, skal medlemsstaterne sørge  

 for, at udstyret trækkes tilbage fra markedet, eller at dets markedsføring  

 forbydes eller begrænses.
Terminaldirektivet indeholder bestemmelser om  

 procedurer for behandling på fællesskabsplan i tilfælde af, at ovennævnte  

 foranstaltninger iværksættes.
Terminaldirektivet forudsætter, at medlemsstaterne bemyndiger organer til  

 at udføre de nødvendige godkendelser i henhold til terminaldirektivet.  

 Sådanne bemyndigede organer kan være enten offentlige myndigheder eller  

 private foretagender uden for offentligt regi.
Terminaldirektivet indeholder  

 forskrifter for disse organer om kompetence og uvildighed.
 Reglerne om bemyndigede organer samt de nedenfor omtalte procedurer til  

 sikring af overensstemmelse med terminaldirektivet er baseret på Rådets  

 afgørelse af 13. december 1990 om modulerne for de forskellige faser i  

 procedurerne for overensstemmelsesvurdering med henblik på anvendelse i  

 direktiverne om teknisk harmonisering.
 Terminaldirektivet giver fabrikanten tre valgmuligheder for at opnå de  

 nødvendige godkendelser.
Der er tale om 1) typegodkendelse kombineret med stikprøvekontrol, 2) typegodkendelse kombineret med godkendt kvalitetsstyringssystem for  

 produktets fremstilling, og 3) godkendt »avanceret« kvalitetsstyringssystem, der også  

 omfatter produktets udvikling og konstruktion.
»Typegodkendelse« kaldes i terminaldirektivet  

 »EF-typeafprøvning«.
Når der i dette lovforslag opereres med  

 typegodkendelsesbegrebet, er det ikke udtryk for en indholdsmæssig fravigelse  

 af terminaldirektivet, men alene et spørgsmål om terminologi.
Fabrikanten kan vælge ad 1) at få typegodkendt sit produkt hos et  

 bemyndiget organ, som dernæst foretager stikprøvekontrol af de enkelte  

 partier af produktet for at undersøge, om produkterne er i overensstemmelse  

 med den godkendte type.
Fabrikanten kan også vælge ad 2) en typegodkendelse  

 suppleret med en godkendelse af fabrikantens kvalitetsstyringssystem til  

 sikring af, at alle de fremstillede produkter er identiske med det  

 typegodkendte produkt.
Ved regelmæssig inspektion hos fabrikanten  

 kontrollerer det bemyndigede organ, at fabrikanten opfylder sine  

 forpligtelser i forbindelse med det godkendte system.
Fabrikanten kan endelig  

 ad 3) vælge at indføre et endnu mere avanceret kvalitetsstyringssystem.
I  

 dette tilfælde skal der ikke ske nogen typegodkendelse af produktet, men en  

 godkendelse af kvalitetsstyringssystemet samt af produktets konstruktion,  

 fremstilling m.v. på baggrund af fabrikantens dokumentation.
Ved regelmæssig  

 inspektion kontrollerer det bemyndigede organ, at fabrikanten opfylder sine  

 forpligtelser.
Fabrikanten kan frit vælge mellem de tre nævnte muligheder for  

 godkendelse.
Alle tre godkendelsesprocedurer indeholder krav til fabrikanten  

 om at udstede en skriftlig overensstemmelseserklæring.
 Det bemyndigede organ skal til enhver tid have adgang til fabrikations- og  

 lagerlokaler og kan forlange, at den nødvendige dokumentation fremlægges.
Teleterminaludstyr, der opfylder terminaldirektivets krav, skal forsynes  

 med EF-mærket (CE-mærke). Mærket er et synligt tegn på, at udstyret er i  

 overensstemmelse med beskyttelseskravene i samtlige, relevante direktiver,  

 der gælder for udstyret.
En generel forordning om CE-mærket er under  

 udarbejdelse.
Terminaldirektivet fastsætter særlige regler for udstyr, der kan  

 tilsluttes det offentlige telenet, men som ikke er bestemt til et sådant  

 formål.
Sådant udstyr skal bl.a. være ledsaget af en erklæring fra  

 fabrikanten eller leverandøren om, at udstyret ikke er bestemt til at blive  

 tilsluttet det offentlige telenet.
Genpart af denne erklæring skal, første  

 gang udstyret markedsføres, indsendes til et bemyndiget organ.
Endvidere skal  

 udstyret være forsynet med et særligt mærke, der signalerer, at udstyret ikke  

 må tilsluttes det offentlige telenet.
Fabrikanten er ansvarlig for at opfylde de forpligtelser, som  

 terminaldirektivet foreskriver.
Hvis fabrikanten ikke er etableret i EF,  

 påhviler ansvaret den repræsentant, som fabrikanten har etableret i EF.
Hvis  

 hverken fabrikant eller repræsentant er etableret i EF, påhviler  

 forpligtelserne enhver, der er ansvarlig for markedsføringen af produktet i  

 EF.
 Som omtalt tidligere omfatter terminaldirektivet visse former for  

 radioanlæg, bl.a. mobiltelefoner.
Anvendelse m.v. af sådanne anlæg har hidtil været reguleret i medfør af  

 radiokommunikationslovgivningen.
I modsætning til trådbårent  

 teleterminaludstyr har radioanlæg altid været liberaliseret.
I medfør af  

 radiokommunikationsloven stilles der krav om tilladelse og om  

 typegodkendelse.
Tilladelsesforholdene vil fortsat være reguleret af  

 radiokommunikationslovgivningen.
Tilladelse til oprettelse og drift af  

 radioanlæg kan gives enten som en individuel tilladelse eller som en generel  

 tilladelse.
Ved en generel tilladelsesordning udgøres tilladelsen af den  

 typegodkendelse, der er udstedt for anlægstypen, kombineret med en særlig  

 mærkning af anlægget.
For radioanlæg, der er omfattet af terminaldirektivet, og for hvilke der  

 udarbejdes fælleseuropæiske, tekniske forskrifter, vil der i vidt omfang  

 blive indført generelle tilladelsesordninger.
Der gøres opmærksom på, at det  

 i forslag til lov om ændring af lov om radiokommunikation, der er fremsat  

 samtidig hermed, er foreslået at bemyndige kommunikationsministeren til at  

 bestemme, at visse kategorier af radioanlæg undtages fra  

 radiokommunikationslovens krav om tilladelse.
Hvis det viser sig  

 hensigtsmæssigt, vil denne bemyndigelse bl.a. kunne udnyttes til at friholde  

 radioanlæg, der er omfattet af terminaldirektivet, fra kravet om tilladelse.
 Reglerne i terminaldirektivet skal anvendes fra den 6. november 1992.
D.
Det fremtidige godkendelsessystem I medfør af lovforslaget vil der blive fastsat regler om krav til  

 terminaludstyr og om grundlaget for og organiseringen af godkendelsessystemet  

 m.v.
Det nærmere indhold af reglerne forudsættes drøftet med de berørte  

 interesseorganisationer, myndigheder m.fl., som også har været hørt i  

 forbindelse med udarbejdelsen af dette lovforslag.
Ifølge lovforslaget kan kommunikationsministeren bemyndige offentlige  

 myndigheder eller private foretagender til at udføre godkendelses-, tilsyns-  

 og kontrolforanstaltninger i overensstemmelse med terminaldirektivet.  

 Lovforslaget indeholder endvidere bemyndigelse til at opkræve betaling for  

 godkendelse, tilsyn og kontrol m.v.
Endelig foreslås en bestemmelse om straf  

 for overtrædelse af forskrifter, der udfærdiges i medfør af loven.
Den nærmere organisering af godkendelsessystemet overvejes i øjeblikket.
I  

 den forbindelse vil det bl.a. blive undersøgt, om laboratorier, der her i  

 landet kun findes i privat regi, vil kunne bemyndiges til også at udstede den  

 endelige typegodkendelse.
Som omtalt ovenfor under afsnit B sker  

 typegodkendelse i dag ved Telestyrelsens foranstaltning, det vil sige i  

 offentligt regi, mens de tilgrundliggende afprøvninger foretages af dertil  

 autoriserede (akkrediterede) private laboratorier.
Godkendelse af kvalitetsstyringssystemer er nyt i relation til  

 teleterminalområdet.
Det må anses for sandsynligt, at der vil blive tale om  

 at bemyndige private selskaber til at varetage godkendelse, inspektion og  

 kontrol af sådanne kvalitetsstyringssystemer.
Bemyndigelse af organer, herunder udpegning af laboratorier, vil ske i  

 samarbejde med Industri- og Handelsstyrelsen.
Ved afgørelse af ansøgninger om  

 bemyndigelse vil der blive lagt vægt på, at foretagenderne så vidt muligt er  

 akkrediteret af Industri- og Handelsstyrelsen.
 Udover godkendelser og kontrol hos fabrikanten i tilknytning hertil vil  

 Telestyrelsen forestå egentlig markedskontrol i forhandlerleddet for at  

 sikre, at udstyr, der udbydes til salg, overholder de fastsatte krav m.v.
Terminaldirektivet forudsætter, at der fastsættes fælles tekniske  

 forskrifter.
Selvom standardiseringsarbejdet på telekommunikationsområdet i  

 Europa prioriteres højt, må det forudses, at der vil gå flere år, før der er  

 fastsat forskrifter for alle kategorier af teleterminaludstyr.
For så vidt  

 angår udstyr, der benyttes i forbindelse med såkaldte analoge systemer (i  

 modsætning til de nyere digitale systemer), forventes det således, at der kun  

 i begrænset omfang fastsættes fælles tekniske forskrifter.
I det omfang, der ikke er fastsat fælles tekniske forskrifter, forudses  

 det hidtil gældende system her i landet for typegodkendelser m.v. videreført.  

 Det vil sige, at godkendelserne udstedes af Telestyrelsen på basis af  

 prøvningsrapporter fra autoriserede laboratorier.
I et vist omfang vil der  

 blive tale om at anerkende prøvningsresultater fra udenlandske laboratorier.  

 Det vil bl.a. være tilfældet, hvis de udenlandske prøvninger er sket på  

 grundlag af de tekniske bestemmelser, der gælder i Danmark.
E.
Lovforslagets økonomiske og administrative konsekvenser I det omfang, Telestyrelsen påtager sig opgaver i forbindelse med  

 godkendelsesprocedurerne, vil de hermed forbundne udgifter blive dækket ved  

 gebyrer, der opkræves hos fabrikanterne.
I forbindelse med Telestyrelsens markedskontrol vil der kunne blive tale  

 om, at Telestyrelsen udtager udstyr til nærmere undersøgelse.
I den  

 forbindelse kan det blive nødvendigt at lade udstyret underkaste afprøvninger  

 på et laboratorium.
Viser afprøvningerne, at udstyret ikke overholder  

 kravene, vil der blive fastsat et gebyr til dækning af udgifterne til  

 prøvningsrapport m.v.
Gebyret opkræves hos den, der er ansvarlig for  

 markedsføringen.
Hvis afprøvningerne viser, at udstyret overholder kravene,  

 er der ikke belæg for at opkræve gebyr.
En efterlevelse af  

 terminaldirektivets krav til medlemsstaterne om at sikre, at der kun  

 markedsføres udstyr, der opfylder kravene, forudsætter imidlertid en effektiv  

 markedskontrol.
Til dækning af Telestyrelsens udgifter i tilfælde, hvor det  

 viser sig, at udstyret overholder kravene, vil der derfor blive fastsat  

 årlige gebyrer, der opkræves hos de selskaber, der driver telenet omfattet af  

 ene- eller særrettigheder.
Ved lovens ikrafttræden vil der være tale om Tele  

 Danmark A/S og DMT Dansk MobilTelefon I/S.
Gebyrets størrelse forventes  

 fastsat med udgangspunkt i selskabernes abonnentantal.
 Baggrunden for at søge dækning for udgifterne hos disse selskaber er, at  

 selskaberne har en interesse i, at det udstyr, der tilsluttes deres net,  

 opfylder de fastsatte krav.
Det skitserede system, hvorefter telenet-operatørerne betaler for  

 markedskontrol af teleterminaludstyr, ligner den ordning, der kendes fra  

 stærkstrøms-området her i landet.
Udgifterne til den markedskontrol, der  

 udøves af DEMKO for så vidt angår elektrisk materiel, dækkes således ved en  

 årlig afgift, der opkræves hos de danske elektricitetsværker.
F.
Høring Udkastet til dette lovforslag har været udsendt til høring hos de i  

 Telerådet repræsenterede organisationer m.fl. samt hos relevante ministerier.
Bemærkninger til de enkelte bestemmelser Til § 1 Efter bestemmelsen bemyndiges kommunikationsministeren til at fastsætte  

 regler om teleterminaludstyr, herunder regler der er nødvendige for  

 gennemførelsen og anvendelsen her i landet af De Europæiske Fællesskabers  

 retsforskrifter om sådant udstyr.
På indeværende tidspunkt er der alene tale  

 om gennemførelse af direktiv 91/263/EØF om indbyrdes tilnærmelse af  

 medlemsstaternes lovgivning om teleterminaludstyr samt gensidig anerkendelse  

 af udstyrets overensstemmelse (i det følgende benævnt  

 »terminaldirektivet«). Teleterminaludstyr er i terminaldirektivet  

 defineret som udstyr, der er bestemt til at blive tilsluttet det offentlige  

 telenet, jf. ovenfor under afsnit C i de almindelige bemærkninger.
I  

 overensstemmelse med terminaldirektivets bestemmelser vil der dog også blive  

 tale om at fastsætte visse regler for udstyr, der kan tilsluttes det  

 offentlige telenet, men som ikke er bestemt til et sådant formål, jf.  

 ligeledes ovenfor under de almindelige bemærkninger.
Terminaldirektivets regler om »fri« markedsføring m.v. i hele EF  

 bl.a. på basis af CE-mærkning forudsætter, at der er udarbejdet  

 fælleseuropæiske tekniske forskrifter for udstyret.
Udover regler til  

 gennemførelse af terminaldirektivet vil der derfor ved den nærmere  

 regelfastsættelse efter § 1 skulle tages højde for, at der for visse  

 udstyrskategorier (endnu) ikke er udarbejdet sådanne fælles tekniske  

 forskrifter.
Sådant udstyr vil skulle behandles efter nationale tekniske  

 bestemmelser.
Dette indebærer bl.a., at udstyret ikke må CE-mærkes, og at det  

 derfor ikke frit kan markedsføres og ibrugtages i EF.
På basis af  

 terminaldirektivet vil de nationale tekniske bestemmelser dog skulle tage  

 udgangspunkt i de væsentlige krav, der er opregnet i terminaldirektivet.
I  

 relation til overensstemmelsesprocedurer for det omhandlede udstyr må det  

 forudses, at det hidtil gældende system her i landet for typegodkendelser  

 m.v. vil blive videreført.
 Der henvises i øvrigt til de almindelige bemærkninger ovenfor.
Til § 2 Bestemmelsen præciserer kommunikationsministerens adgang til at fastsætte  

 krav til teleterminaludstyr i henhold til bemyndigelsen i § 1. Opregningen i  

 § 2, nr. 1-5, indeholder en ikke udtømmende opregning af de forhold, som  

 kommunikationsministeren kan regulere i detaljerede  

 gennemførelsesforskrifter.
Den her foretagne opregning svarer i vid  

 udstrækning til bestemmelserne i kapitel 4 a i lov nr. 307 af 16. maj 1990 om  

 ændring af lov om markedsføring, der giver hjemmel til gennemførelse af  

 EF-direktiver om indbyrdes tilnærmelse af medlemsstaternes lovgivning om  

 sikkerhedskrav til legetøj og om levnedsmiddelimitationer, samt til  

 bestemmelserne i lov nr. 368 af 6. juni 1991 om medicinsk udstyr.
Til nr. 1 Bestemmelsen bemyndiger kommunikationsministeren til at fastsætte  

 bestemmelser om forbud mod eller indskrænkning i adgangen til markedsføring,  

 ibrugtagning og anvendelse af teleterminaludstyr.
Bestemmelsen skal ses i  

 lyset af terminaldirektivet, der pålægger medlemsstaterne at træffe de  

 nødvendige foranstaltninger til at forbyde eller indskrænke markedsføring  

 eller ibrugtagning af udstyr, der ikke opfylder de væsentlige krav.
Som  

 eksempler på væsentlige krav kan nævnes: Brugersikkerhed, sikkerhed for  

 televirksomhedernes ansatte, krav om elektromagnetisk kompatibilitet,  

 beskyttelse af det offentlige telenet, effektiv udnyttelse af  

 frekvensspektret samt interoperabilitet.
Til nr. 2 Bestemmelsen bemyndiger kommunikationsministeren til at fastsætte regler  

 om krav om typegodkendelse, godkendelse af kvalitetsstyringssystemer samt om  

 mærkning.
Der henvises i øvrigt til de almindelige bemærkninger ovenfor.
Til nr. 3 Bestemmelsen åbner mulighed for, at der opkræves betaling for arbejdet med  

 godkendelse, tilsyn og kontrol.
Det er tanken at overlade det til de  

 involverede organer at opkræve betaling for arbejdet i forbindelse med  

 godkendelse, tilsyn og kontrol.
Derudover er det også tanken, at der i visse  

 tilfælde skal kunne tages betaling for omkostninger i forbindelse med  

 egentlig markedskontrol, som udføres af Telestyrelsen.
Udgifter til  

 markedskontrol, hvor det viser sig, at udstyret opfylder de fastsatte krav,  

 vil blive søgt dækket ved opkrævning af årlige gebyrer hos de selskaber, der  

 driver telenet omfattet af ene- eller særrettigheder.
Der henvises i øvrigt  

 til afsnit E i de almindelige bemærkninger.
Til nr. 4 Ifølge lovforslagets § 3 bemyndiger kommunikationsministeren offentlige  

 eller private foretagender til at udføre godkendelses-, tilsyns-, og  

 kontrolforanstaltninger efter loven.
Det er hensigten med bestemmelsen, at  

 sådanne organer skal have adgang til relevante lokaliteter uden retskendelse,  

 f.eks. fabrikations- og lagerlokaler, for at gennemføre godkendelse, tilsyn  

 og kontrol.
Endvidere skal organerne kunne udtage prøveeksemplarer og fjerne  

 disse med henblik på undersøgelser og afprøvninger.
Det samme skal gælde for  

 Telestyrelsen ved dens udførelse af den egentlige markedskontrol.
Til nr. 5 Bestemmelsen giver mulighed for at fastsætte regler om udstedelse af påbud  

 om tilbagekaldelse fra markedet, tilbagekøb eller afhjælpning.
 Udover selve tilbagekaldelsen fra markedet, og det under nr. 1 omtalte  

 forbud mod markedsføring og ibrugtagning, bør det kunne påbydes den  

 ansvarlige for markedsføringen at tilbagekøbe allerede solgt udstyr til en  

 pris, der normalt ikke bør være højere end anskaffelsesprisen på et  

 tilsvarende - overensstemmende - produkt.
 Der bør endvidere være mulighed for at udstede påbud om, at det forhold,  

 som er årsag til uoverensstemmelsen, afhjælpes.
Til § 3 Ifølge lovforslaget kan kommunikationsministeren bemyndige offentlige  

 myndigheder eller private foretagender til at udføre godkendelses-, tilsyns-  

 og kontrolforanstaltninger efter loven.
Kommunikationsministeren kan  

 fastsætte nærmere vilkår for bemyndigelsen.
 Endvidere kan prøvningslaboratorier udpeges af kommunikationsministeren.
Terminaldirektivet indeholder forskrifter om kompetence og uvildighed hos  

 godkendelsesorganer og disses ledere og teknikere.
De europæiske  

 standardiseringsorganisationer har udarbejdet standarder herfor (jf.  

 DS/EN-45000 serien), og organer, der opfylder de kriterier, som er fastsat i  

 de relevante harmoniserede standarder, formodes at opfylde kravene i henhold  

 til terminaldirektivet.
 Desuden indeholder terminaldirektivet regler om sagsbehandling, herunder  

 om tavshedspligt.
 Private foretagender, der måtte blive udpeget som bemyndigede organer, er  

 ikke omfattet af forvaltningsloven og lov om offentlighed i forvaltningen.  

 Afhængig af den nærmere tilrettelæggelse af det fremtidige godkendelsessystem  

 kan det imidlertid vise sig hensigtsmæssigt, at kommunikationsministeren  

 efter forhandling med justitsministeren fastsætter regler om, at  

 forvaltningsloven og offentlighedsloven helt eller delvis skal gælde for  

 disse foretagender, jf. § 1, stk. 2, i forvaltningsloven og § 1, stk. 3, i  

 offentlighedsloven.
 Såfremt grundlaget for bemyndigelse af et organ bortfalder, f.eks. som  

 følge af tilbagekaldelse af dets akkreditering, vil kommunikationsministeren  

 tilbagekalde bemyndigelsen.
 Bestemmelsen i stk. 2 giver kommunikationsministeren adgang til at  

 bemyndige godkendelsesorganer til at udstede forbud og påbud, jf. i øvrigt  

 bemærkningerne til § 2, nr. 1 og 5.
Til § 4 Bestemmelsen bemyndiger kommunikationsministeren til at fastsætte regler  

 om adgang til at klage over afgørelser truffet af de organer, der efter § 3  

 er bemyndiget til at udføre godkendelses-, tilsyns- og  

 kontrolforanstaltninger, samt om, at visse afgørelser ikke kan påklages til  

 højere administrativ myndighed.
Det tilsigtes hermed at fastsætte regler om adgang til klage bl.a. over  

 afgørelser truffet af private godkendelsesorganer.
Sådanne regler vil bl.a.  

 kunne tænkes hensigtsmæssige i relation til det materielle i en afgørelse.  

 Det vil derimod næppe komme på tale at afskære adgangen til at klage over  

 sagsbehandlingsfejl m.v.
Under alle omstændigheder vil  

 kommunikationsministeren altid have adgang til at påse, at  

 godkendelsesorganerne overholder vilkårene for den bemyndigelse, de har fået  

 meddelt.
Til § 5 Bestemmelsen bemyndiger kommunikationsministeren, eller det organ der har  

 bemyndigelse efter § 3, til at forlange alle de oplysninger,  

 kommunikationsministeren skønner nødvendige for administrationen af regler  

 fastsat i medfør af loven.
 Fremlæggelse af dokumentation for fremstilling i overensstemmelse med de  

 fastsatte krav pålægges fabrikanter, importører og forhandlere m.fl.
 Efter bestemmelsen kan kommunikationsministeren endvidere kræve alle  

 nødvendige oplysninger til brug for vurderingen af grundlaget for  

 bemyndigelse eller fortsat bemyndigelse af en offentlig myndighed eller en  

 privat virksomhed til at udføre godkendelses-, tilsyns- og  

 kontrolforanstaltninger efter § 3. Oplysningspligten kan omfatte spørgsmål  

 vedrørende habilitet, teknisk kompetence, faglig integritet samt  

 personalemæssige kvalifikationer.
Til § 6 Bestemmelsen giver hjemmel til, at der i forskrifter, der udfærdiges i  

 medfør af loven, kan fastsættes bødestraf for overtrædelse af bestemmelserne.
Terminaldirektivet pålægger medlemsstaterne pligt til at træffe alle  

 nødvendige foranstaltninger for at sikre, at forbudene mod markedsføring,  

 ibrugtagning m.m. af terminaludstyr, der ikke opfylder terminaldirektivets  

 krav, overholdes.
Da kontrollen hermed bl.a. sker i form af stikprøvekontrol,  

 bør der af præventive grunde kunne reageres med bødestraf, hvis det  

 konstateres, at der handles i strid med reglerne.
Terminaldirektivet indeholder en formodningsregel, hvorefter  

 terminaludstyr, der er forsynet med CE-mærket, formodes at opfylde  

 sikkerhedsforskrifterne.
Der bør derfor være adgang til at pålægge bødestraf,  

 hvis CE-mærket er uberettiget anvendt, eller der ikke på  

 kontrolmyndighedernes forlangende fremlægges dokumentation for, at udstyret  

 er fremstillet i overensstemmelse med de fastsatte sikkerhedskrav.
For at sikre kontrollens gennemførelse, bør nægtelse af at medvirke hertil  

 kunne straffes med bøde.
Endvidere bør der være adgang til at pålægge  

 bødestraf i tilfælde af, at et forbud eller påbud ikke efterleves.
Til § 7 Loven træder i kraft den 1. juli 1992. Terminaldirektivet træder først i  

 kraft den 6. november 1992. Ved at lade loven træde i kraft allerede 1. juli  

 1992 åbnes der mulighed for så tidligt som muligt at gennemføre det nye  

 godkendelsessystem for teleterminaler, herunder at bemyndige de organer, der  

 skal forestå opgaver i forbindelse med godkendelser.
Direktiv 86/361/EØF ophæves i henhold til terminaldirektivet med virkning  

 fra den 6. november 1992. Organer, der er bemyndiget efter direktiv  

 86/361/EØF kan under visse omstændigheder udpeges til prøvningslaboratorier i  

 en periode på 18 måneder efter direktivets ophævelse.
Uanset ophævelsen kan  

 enhver typegodkendelse, som er meddelt i overensstemmelse med direktivet,  

 forblive gyldig i henhold til de gyldighedskriterier, der gjaldt for den  

 oprindelige godkendelse.
Ministeren bemyndiges til at fastsætte nærmere bestemmelse om ophævelse af  

 lov nr. 338 af 4. juni 1986 om telefonapparater.
Det er ikke fundet  

 hensigtsmæssigt uden videre at lade telefonapparatloven ophæve ved lovens  

 ikrafttræden.
Det skyldes, at der vil kunne opstå et tomrum, hvis der på  

 tidspunktet for lovens ikrafttræden ikke er fastsat administrative  

 forskrifter, der kan afløse telefonapparatloven.
RÅDETS DIREKTIV af 29. april 1991 om indbyrdes tilnærmelse af medlemsstaternes lovgivning om  

 teleterminaludstyr samt gensigig anerkendelse af udstyrets overensstemmelse (91/263/EØF) BILAG I EF-TYPEAFPRØVNING BILAG IV FULD KVALITETSSTYRING BILAG V MINIMUMSKRITERIER, SOM MEDLEMSSTATERNE SKAL LÆGGE TIL GRUND VED UDPEGELSE  

 AF BEMYNDIGEDE ORGANER I HENHOLD TIL ARTIKEL 10, STK. 1 BILAG VI MÆRKER TIL UDSTYR, JF.
ARTikel 11, stk. 1 BILAG VIII MODEL TIL ERKLÆRING SOM NÆVNT I ARTIKEL 2, STK. 1 (* 1) Loven indeholder bestemmelser, der gennemfører Rådets direktiv nr.  

 91/263/EØF, De Europæiske Fællesskabers Tidende (EF-Tidende) 1991 L 128 s. 1.
