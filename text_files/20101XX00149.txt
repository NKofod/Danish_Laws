Skriftlig fremsættelse (17. november 2010) Skatteministeren (Troels Lund Poulsen) Herved tillader jeg mig for Folketinget at fremsætte:
Forslag til lov for Grønland om visse spil (Lovforslag nr.
L 73) Folketinget vedtog i juni 2010 nye spillelove for Danmark (lov nr. 698 af 25. juni 2010 om afgifter af spil og lov nr. 848 af 1. juli 2010 om spil). De nye spillelove gælder ikke for Grønland.
Grønland har selv overtaget nogle spil, herunder gevinstgivende spilleautomater, kasinoer og almennyttige lotterier.
Imidlertid er lotteri, væddemål, lokale hestevæddemål og online kasinospil omfattet af rigslovgivning, og lovforslaget indeholder regler for disse spil i Grønland.
Det foreslås, at Grønland følger den danske model for delvis liberalisering.
Det indebærer, at Danske Spil beholder monopolet på udbud af lotteri i Grønland, mens udbuddet af væddemål og onlinekasinospil liberaliseres.
Ifølge forslaget er det kun udbydere med flerårig tilladelse til udbud i Danmark, der kan få tilladelse til at udbyde de tilsvarende spil i Grønland.
Herudover foreslås, at udbydere etableret i Grønland kan få mindre 1-årige tilladelse til udbud i Grønland (f.eks. grønlandske medier).
 Det foreslås, at regulering af spillene udbudt i Grønland stort set svarer til den danske.
I dag får Grønland overskuddet fra Danske Spils udbud af spil i Grønland til uddeling til de grønlandske overskudsmodtagere.
Det foreslås, at der fremover betales afgifter af spiludbuddet på linje med udbuddet i Danmark, samt at disse afgifter indbetales til den danske stat.
I stedet foreslås afsat et beløb til Grønland på finansloven svarende til det af Danske Spil sidst overførte beløb til Grønland.
Lovforslaget indeholder en bestemmelse, hvorefter loven skal sættes i kraft ved bekendtgørelse.
Det er hensigten, at bestemmelserne i loven skal træde i kraft på samme tidspunkt, som de danske spillelove træder i kraft.
 Ud over reglerne om spil i Grønland foreslås der foretaget nogle små tekniske ændringer i de danske spillelove.
Forslaget, om at udlodning af midler til Grønland fremover sker via de årlige finanslove, vil være provenuneutralt for Grønlands Selvstyre, da beløbet fastsættes svarende til overskuddet for regnskabsåret 2010, der udloddes i 2011. Beløbet reguleres med forbrugerprisindekset.
Herudover indeholder forslaget en bestemmelse, der gør det muligt at revidere størrelsen af beløbet til Grønlands Selvstyre.
 Forslaget skønnes ligeledes provenuneutralt for den danske statskasse.
Landstinget i Grønland vedtog den 9. november 2010 et beslutningsforslag om, at lovforslaget kan vedtages af folketinget.
Beslutningsforslaget kan ses som bilag 1 i lovforslaget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
