Nr BTL 102 Betænkning over Forslag til lov om ændring af de kommunale styrelseslove  

 m.v. (Offentligt udbud af fast ejendom, diæter og tabt arbejdsfortjeneste  

 m.v.)   

 Nr L 102 1990-91, 2. samling Afgivet af Kommunaludvalget Afgivet: 19910523 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret dels skriftligt, dels i samråd.
Udvalget har ligeledes stillet spørgsmål til boligministeren, som denne har besvaret i samråd.
 Endvidere har udvalget modtaget mundtlig og skriftlig henvendelse fra  

 Kommunernes Landsforening.
 Der er af indenrigsministeren og af forskellige mindretal stillet  

 ændringsforslag, hvorom henvises til de ledsagende bemærkninger.
 Et flertal (Socialdemokratiets, Socialistisk Folkepartis og  

 Centrum-Demokraternes medlemmer) ønsker at udtale:
 Regeringen opfordres til i folketingsåret 1991-92 at fremsætte lovforslag,  

 der sikrer, at der ved udbetaling af diæter, vederlag og erstatning for tabt  

 arbejdsfortjeneste i henhold til de kommunale styrelseslove ikke foretages  

 reduktion i arbejdsløshedsunderstøttelse og efterløn, der udbetales i henhold  

 til lov om arbejdsformidling og arbejdsløshedsforsikring m.v., jf.  

 Arbejdsministeriets lovbekendtgørelse nr. 586 af 13. august 1990.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

vedtagelse med de under nr. 1-3, nr. 5-7 og nr. 9 stillede  

 ændringsforslag.
 Et andet mindretal (Det Konservative Folkepartis, Venstres,  

 Fremskridtspartiets, Centrum-Demokraterne og Kristeligt Folkepartis medlemmer  

 af udvalget) indstiller lovforslaget til vedtagelse med de af  

 indenrigsministeren stillede ændringsforslag.
 Et tredje mindretal (Det Radikale Venstres medlem af udvalget)  

 indstiller lovforslaget til vedtagelse med de af indenrigsministeren  

 og de under nr. 5 og 9 stillede ændringsforslag.
Ændringsforslag Til § 1 Af indenrigsministeren, tiltrådt af udvalget:
 1) I den under nr. 1 foreslåede affattelse af § 15,  

 stk. 1, indsættes som 3. pkt.:
»Er der ikke et på den pågældende kandidatliste valgt medlem, som er  

 i stand til at kræve stedfortræderen indkaldt, kan stedfortræderen selv kræve  

 sig indkaldt.« 2) Efter nr. 5 indsættes som nyt nummer:
»01. § 16, stk. 3, sidste punktum, ophæves.« Af et mindretal (S og SF):
 3) Nr. 15 udgår.
 Af indenrigsministeren, tiltrådt af et flertal (udvalget med  

 undtagelse af S og SF):
 4) I det under nr. 15 foreslåede § 55, stk. 2, udgår  

 ordene »forrentning af«.
 Af et mindretal (S), tiltrådt af et mindretal (SF og RV):
 5) I den under nr. 16 foreslåede § 68 indsættes som  

 nyt stykke:
»Stk. 2. Undtaget fra denne regel er salg til bygherrer, der  

 meddeles tilsagn om offentlig støtte i henhold til lov om boligbyggeri.« Til § 2 Af indenrigsministeren, tiltrådt af udvalget:
 6) I den under nr. 1 foreslåede affattelse af § 15,  

 stk. 1, indsættes som 3. pkt.:
»Er der ikke et på den pågældende kandidatliste valgt medlem, som er  

 i stand til at kræve stedfortræderen indkaldt, kan stedfortræderen selv kræve  

 sig indkaldt.« Af et mindretal (S og SF):
 7) Nr. 5 udgår.
 Af indenrigsministeren, tiltrådt af et flertal (udvalget med  

 undtagelse af S og SF):
 8) I det under nr. 5 foreslåede § 47, stk. 2, udgår  

 ordene »forrentning af«.
 Af et mindretal (S), tiltrådt af et mindretal (SF og RV):
 9) I den under nr. 6 foreslåede § 51 a indsættes som  

 nyt stykke:
»Stk. 2. Undtaget fra denne regel er salg til bygherrer, der  

 meddeles tilsagn om offentlig støtte i henhold til lov om boligbyggeri.« Bemærkninger Til nr. 1 Ændringsforslaget skal sikre, at også kandidatlister, som kun har fået  

 indvalgt eet medlem, har mulighed for at få indkaldt stedfortræderen til et  

 enkelt møde, når medlemmet selv er ude af stand til at fremsætte krav herom.  

 Hvis medlemmet således på grund af sygdom eller - ved det konstituerende møde  

 eller 2. behandling af budgetforslaget - af anden forfaldsgrund, f.eks.  

 længere fravær end forventet, ikke er i stand til at fremsætte krav om  

 indkaldelse af stedfortræder, vil denne selv kunne kræve sig indkaldt.
Ved at tillægge stedfortræderen denne ret til i ekstraordinære situationer  

 selv at kræve sig indkaldt til et møde i kommunalbestyrelsen sikres det især,  

 at en kandidatliste, der kun har fået indvalgt eet medlem, kan være  

 repræsenteret ved kommunalbestyrelsens konstituerende møde og ved 2.  

 behandling af budgetforslaget.
Samtidig undgås det, at det politiske  

 styrkeforhold ændres i disse tilfælde.
Til nr. 2 Ændringsforslaget er en imødekommelse af et ønske fra kommunal side.  

 Bestemmelsen i § 16, stk. 3, 2. pkt., om, at der altid skal ydes diæter (og  

 erstatning for tabt arbejdsfortjeneste) ved deltagelse i kommunalt betalte  

 kurser, opfattes som uhensigtsmæssig og begrænsende for kommunernes  

 handlefrihed på området.
Blandt andet medfører den nuværende bestemmelse, at  

 mange kommuner er tilbageholdende med at dække kursusudgifter for at undgå  

 yderligere forpligelser til at udbetale diæter og erstatning for tabt  

 arbejdsfortjeneste.
 Ændringsforslaget vil medføre, at kommunerne selv kan bestemme, om der ved  

 deltagelse i kurser skal udbetales diæter og/eller erstatning for tabt  

 arbejdsfortjeneste. Ændringsforslaget skal således ses i sammenhæng med de  

 øvrige forslag til ændringer i § 16, hvorefter sammenhængen mellem udbetaling  

 af diæter og erstatning for tabt arbejdsfortjeneste ophører.
Til nr. 3 Socialdemokratiets medlemmer af udvalget begrunder ændringsforslaget  

 således:
Af besvarelsen af spørgsmål 22 fremgår, at kommunernes mellemværende med  

 de kommunale forsyningsvirksomheder viser et meget broget billede.
Nogle  

 kommuner har lånt til visse forsyningsvirksomheder og samtidig lånt fra  

 andre.
Kommunerne har helt i overensstemmelse med reglerne forskudsopkrævet  

 bidrag til de investeringer, der skal gennemføres i de kommende år.
Motivet  

 herfor har været at udjævne betalingerne for borgerne, så man undgik store  

 engangsregninger.
Tilsyneladende afhænger kommunernes dispositioner af deres  

 aktuelle udbygningsstade.
Nogle kommuner er ved at »spare op« til  

 udbygning af en kommunal forsyningsvirksomhed, medens andre (eller måske den  

 samme) har ydet et lån til en kommunal forsyningsvirksomhed, som  

 forsyningsvirksomheden nu afdrager på.
 Nettoudlægget på landsplan til de forskellige kommunale typer af  

 forsyningsvirksomheder er følgende (udlæg af kommunekassen angives med +, lån  

 fra forsyningsvirksomheder til kommunekassen med -):
Spildevandsanlæg med betalingsvedtægt - 812 mio. kr.
 Gasforsyning + 99 mio. kr.
 El-forsyning - 79 mio. kr.
 Varmeforsyning + 5.185 mio. kr.
 Vandforsyning - 422 mio. kr.
 For samtlige forsyningsvirksomheder under eet var der i 1989 tale om et  

 nettoudlån fra kommunekasserne på i alt 4,0 mia. kr.
Kommunernes Landsforening har i henvendelse til udvalget af 15. marts 1991  

 i stedet for lovgivning foreslået, at Indenrigsministeriet og Kommunernes  

 Landsforening sætter sig sammen og gennemgår de kommuner, der har store  

 negative saldi og lille kassebeholdning, og får en redegørelse for, hvordan  

 mellemregningskontoen vil udvikle sig i de kommende år.
Landsforeningen er  

 overbevist om, at denne undersøgelse vil vise, at problemet reelt er meget  

 begrænset.
 Denne fremgangsmåde kan forslagsstillerne tilslutte sig.
 Socialistisk folkepartis medlem af udvalget begrunder ændringsforslaget  

 således:
 Forslagsstillerne finder, at lovforslagets § 1, nr. 15, indebærer en for  

 stor grad af detailstyring.
Til nr. 4 Ændringsforslaget indebærer, at den i lovforslagets § 1, nr. 15, søgte  

 bemyndigelse til at fastsætte regler ikke indskrænkes til kun at omfatte  

 selve forrentningen af mellemværender mellem kommunerne og de kommunale  

 forsyningsvirksomheder, men tillige kan omfatte andre forhold vedrørende  

 disse mellemværender.
 I det af udvalget stillede spørgsmål 6 til lovforslaget blev spørgsmålet  

 rejst, om der ikke i bestemmelsen bør fastsættes en tidsfrist for, hvor længe  

 de af bestemmelsen omfattede mellemværender kan bestå.
 Jeg gav i mit svar udtryk for enighed om, at det bør overvejes, om det  

 rigtigste ikke vil være at sikre mod en sammenblanding af  

 forsyningsvirksomhedernes eventuelle tilgodehavender i kommunekassen og den  

 kommunale økonomi i øvrigt.
 Den seneste tids omtale af tilfælde, hvor kommuner er kommet i økonomiske  

 vanskeligheder, idet de har disponeret over ganske betydelige beløb opkrævet  

 som bidrag vedrørende spildevandsforsyningen til andre formål, har bestyrket  

 min opfattelse af, at der er behov for nærmere regler på dette område.
Den ved ændringsforslaget søgte udvidelse af bemyndigelsen agtes således  

 anvendt til at fastsætte regler, der forhindrer kommunerne i at disponere  

 over forsyningsvirksomhedernes midler til andre formål.
Af hensyn til  

 kommunernes økonomiske planlægning finder jeg det rigtigst, at disse regler  

 først får virkning for midler, der tilføres forsyningsvirksomhederne fra og  

 med den 1. januar 1992.
Til nr. 5 Med den foreslåede formulering undtages salg til andelsboligbyggeri, til  

 almennyttigt boligbyggeri, til ungdomsboliger og til ældreboliger fra  

 bestemmelsen om offentligt udbud.
De pågældende ejendomme skal med den  

 foreslåede formulering som hidtil sælges til prisen i handel og vandel  

 (markedsprisen).
 Ved ændringsforslaget fraviges alene reglen om offentligt udbud.
 Herved sikres kommunernes mulighed for ved salg af kommunal ejendom at  

 fastlægge, hvilken type boliger de ønsker opført på det afhændede areal, og  

 dermed mulighed for at planlægge den samlede boligudbygning i kommunen.
Det giver samtidig kommunerne mulighed for at leve op til en af  

 Boligministeriet tildelt kvote af støttet byggeri.
Er denne mulighed ikke til  

 stede, vil der ske en undergravning af de på finansloven afsatte rammer for  

 tilsagn til opførelse af støttet byggeri.
Også for bygherren til det støttede byggeri vil en sådan bestemmelse  

 indebære fordele.
En selvgroet andelsboligforening vil kunne planlægge  

 opførelse af et aftalt antal andelsboliger i det pågældende område efter  

 forudgående aftale med kommunen.
Vedtages det af regeringen fremsatte  

 lovforslag uændret, vil jorden skulle udbydes til salg, og  

 andelsboligforeningen kan se sine forhåbninger knust og sit arbejde  

 forspildt.
Tilsvarende kan et almennyttigt boligselskab opleve, at de (ofte  

 omkostningskrævende) forberedelser må kasseres, fordi en anden bygherre giver  

 et marginalt højere tilbud på ejendommen og dermed erhverver denne.
Til nr. 6 Der henvises til bemærkningerne under nr. 1.
Til nr. 7 Der henvises til bemærkningerne under nr. 3.
Til nr. 8 Der henvises til bemærkningerne under nr. 4.
Til nr. 9 Der henvises til bemærkningerne under nr. 5.
Hanne Andersen (S) Bakholt (S) Stavad (S) Poul Erik Dyrlund (S)  

 Graversen (S) Klaus Hækkerup (S) fmd.
Peder Sass (S) Lilli Gyldenkilde  

 (SF) Lis Noer Holmberg (CD) Karen Højte Jensen (KF) Aagaard (KF) Per Tærsbøl  

 (KF) Erik Larsen (V) Mejdahl (V) Poul Nødgaard (FP) nfmd.
Ole Vig  

 Jensen (RV) Glønborg (KRF) Tillægsbetænkningen Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

vedtagelse med de stillede ændringsforslag.
 Et andet mindretal (Det Konservative Folkepartis, Venstres,  

 Fremskridtspartiets, Centrum-Demokraternes og Kristeligt Folkepartis  

 medlemmer af udvalget) indstiller lovforslaget til vedtagelse i den  

 affattelse, hvori det foreligger efter 2. behandling.
 Et mindretal inden for mindretallet (Fremskridtspartiets medlem af  

 udvalget) udtaler, at mindretallet vil stemme imod ændringsforslagene, fordi  

 de er udtryk for, at landets kommuner kan skalte og valte, som de har lyst  

 til, når kommunal jord skal afhændes til et støttet byggeri, da der ikke i  

 disse tilfælde skal ske offentligt udbud.
 Der er således ikke garanti for, at en kommune opnår markedsprisen.
 Set ud fra et skatteydersynspunkt burde det, som ændringsforslagene lægger  

 op til, ikke kunne finde sted.
 Et tredje mindretal (Det Radikale Venstres medlem af udvalget)  

 indstiller lovforslaget til vedtagelse med de under nr. 1 og nr. 3  

 stillede ændringsforslag.
Ændringsforslag Til § 1 Af et mindretal (S), tiltrådt af et mindretal (SF og RV):
 1) Det under nr. 17 foreslåede § 68, stk. 2,  

 affattes således:
»Stk. 2. Reglerne i stk. 1 gælder ikke ved salg af fast  

 ejendom til gennemførelse af offentligt støttet byggeri i henhold til lov om  

 boligbyggeri og lov om boliger for ældre og personer med handicap.« Af et mindretal (S), tiltrådt af et mindretal (SF):
 2) I den under nr. 17 foreslåede § 68 indsættes  

 efter stk. 2 som nyt stykke:
»Stk. 3. Reglerne i stk. 1 gælder ikke ved salg af grunde til  

 erhvervsbyggeri.« Til § 2 Af et mindretal (S), tiltrådt af et mindretal (SF og RV):
 3) Det under nr. 6 foreslåede § 51 a, stk. 2,  

 affattes således:
»Stk. 2. Reglerne i stk. 1 gælder ikke ved salg af fast  

 ejendom til gennemførelse af offentligt støttet byggeri i henhold til lov om  

 boligbyggeri og lov om boliger for ældre og personer med handicap.« Af et mindretal (S), tiltrådt af et mindretal (SF):
 4) I den under nr. 6 foreslåede § 51 a indsættes  

 efter stk. 2 som nyt stykke:
»Stk. 3. Reglerne i stk. 1 gælder ikke ved salg af grunde til  

 erhvervsbyggeri.« Bemærkninger Til nr. 1 og 3 Den ændrede formulering er hovedsagelig af teknisk karakter og indebærer  

 en lovmæssig tydeliggørelse af bemærkningerne til ændringsforslag nr. 5 og 9  

 i betænkningen.
Til nr. 2 og 4 Ændringsforslagene er begrundet i, at offentligt udbud som regel vil være  

 formålsløst f.eks. i de normale tilfælde, hvor en kommune har byggemodnet  

 større arealer til erhvervsbyggeri med henblik på en gradvis afhændelse til  

 købere, efterhånden som disse melder sig.
 En kommune skal ved salg af erhvervsgrunde foretage afhændelse til  

 markedspriser og kan eventuelt indhente tilsynsrådets godkendelse heraf forud  

 for afhændelsen.
