Klage over udlevering af kontaktlinser ved karindvækst i hornhinden Nævnet fandt grundlag for at kritisere de optikere, der havde ført journalen ved kontrollerne den 29. juni 1999 og den 3. februar 2000, idet optikerne ikke havde underskrevet deres journalnotater.
Nævnet kunne i den forbindelse oplyse, at det følger af lov om optikere mv. § 9, at optikere og kontaktlinseoptikere skal føre journal over deres virksomhed, og at det skal fremgå af journalen, hvem der har foretaget undersøgelse og behandling.
Nævnet fandt ikke grundlag for at kritisere de optikere, der havde været involverede i behandlingen af patienten.
Nævnet lagde i den forbindelse vægt på, at karindvækst, som opstår på baggrund af andre årsager end kontaktlinsebrug, ikke i sig selv er en kontraindikation for brugen af kontaktlinser.
Dog må det anses for nødvendigt med hyppig kontrol af hornhinden.
Det var således nævnets vurdering, at den karindvækst, der blev observeret ved ordinationen af kontaktlinser i 1989, var uændret cirka 11 år senere ved kontrollerne den 29. juni 1999 og den 3. februar 2000.
