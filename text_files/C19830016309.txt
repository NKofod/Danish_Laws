 Etableringskontoloven er senest udsendt som lovbekendtgørelse nr. 400 af  

 16. august 1983.
 I lovbekendtgørelsen er medtaget de ændringer, der er sket ved lov nr. 189  

 af 20. maj 1983 om ændring af lov om indskud på etableringskonto og ved lov  

 nr. 201 af 25. maj 1983 om ændring af forskellige skattelove.
 I dette cirkulære omtales de ændringer i etableringskontoloven, der er  

 sket ved disse to love.
1. Lovens § 5, stk. 2, 1. pkt., er ændret således, at  

 etablering af selvstændig erhvervsvirksomhed anses at have fundet sted, når  

 den samlede anskaffelsessum for de til brug for virksomheden anskaffede  

 formuegoder overstiger 100.000 kr.
Grænsen har hidtil været 30.000 kr.
Endvidere er i § 5 indsat et nyt stk. 3 om, at beløbsgrænsen på 100.000  

 kr. fra og med indkomståret 1984 skal reguleres efter reguleringspristallet,  

 der har januar 1980 = 100. Reguleringen skal foretages på grundlag af  

 pristallet for oktober måned i året forud for indkomståret.
Beløbet skal  

 forhøjes eller nedsættes med samme procent som den, hvormed  

 reguleringspristallet er ændret i forhold til et pristal på 127,5. Den nævnte  

 procentvise ændring beregnes med een decimal.
De efter procentreguleringen  

 fremkomne beløb skal afrundes opad til nærmeste kronebeløb, der kan deles med  

 100.
 Pristalsreguleringen offentliggøres hvert år af statsskattedirektoratet.
 Ændringen af beløbsgrænsen finder ikke anvendelse, når den skattepligtige  

 inden den 17. maj 1983 har anskaffet formuegoder som nævnt i § 5, stk. 2-4, i  

 lovbekendtgørelse nr. 466 af 13. august 1982 om indskud på etableringskonto.  

 Det vil sige, at den skattepligtige har været berettiget til at anse sig som  

 etableret inden den 17. maj 1983, jfr. nærmere punkt 6.
 2. I § 5, stk. 2, er indsat en bestemmelse om, at det  

 endvidere skal være en betingelse for, at etablering af selvstændig  

 erhvervsvirksomhed anses at have fundet sted, at der er tale om en  

 virksomhed, hvor antallet af ejere er højst 10, og hvor kontohaveren eller  

 dennes ægtefælle deltager med personlig arbejdsindsats i ikke uvæsentligt  

 omfang.
Reglen gælder alle former for selvstændig erhvervsvirksomhed, herunder  

 enkeltmandsvirksomheder.
Kravet om en væsentlig arbejdsindsats skal være  

 opfyldt af alle, der ønsker at anse sig for etableret.
Det er ikke  

 tilstrækkeligt, at nogle af disse ejere deltager i virksomheden i væsentligt  

 omfang.
På den anden side er det ikke til hinder for frigivelse af  

 etableringskontomidler for en af ejerne, at andre af ejerne, der ikke ønsker  

 etableringskontomidler frigivet, ikke opfylder kravet om en personlig  

 arbejdsindsats.
 Den personlige arbejdsindsats skal ydes af kontohaveren eller dennes  

 ægtefælle.
Ved afgørelsen af, om en arbejdsindsats kan anses som væsentlig, skal en  

 arbejdsindsats på mindst 50 timer månedligt anvendes som en vejledende norm.  

 Kravet om en væsentlig arbejdsindsats gælder også ved anskaffelse af fast  

 ejendom.
Det afgørende er arbejdsindsatsen i den virksomhed, den faste  

 ejendom eller formuegodet i øvrigt benyttes i.
Kravet om en væsentlig arbejdsindsats kan være opfyldt, uanset at der er  

 tale om en sæsonbetonet virksomhed, og der derfor ikke er behov for nogen  

 arbejdsindsats uden for sæsonen.
For sæsonbetonede virksomheder betyder  

 kravet om en væsentlig arbejdsindsats, at kontohaveren eller dennes ægtefælle  

 skal opfylde kravet om en arbejdsindsats på mindst 50 timer månedligt i  

 sæsonen.
Kravet om en væsentlig arbejdsindsats betyder normalt, at  

 kontohaveren eller dennes ægtefælle skal yde en arbejdsindsats på 12 x 50  

 timer, ialt 600 timer om året.
Er der imidlertid tale om en sæsonbetonet  

 virksomhed, der kun er i drift f.eks. 3 måneder om året, vil kontohaveren  

 eller dennes ægtefælle opfylde kravet om en væsentlig arbejdsindsats, såfremt  

 han yder en arbejdsindsats på mindst 50 timer månedligt i de 3 måneder,  

 sæsonen varer, ialt 150 timer.
Anskaffer kontohaveren eller dennes ægtefælle  

 f.eks. inventar til en restaurant, der kun har åbent om sommeren, kan  

 anskaffelsen berettige til frigivelse af etableringskontomidler, hvis  

 kontohaveren eller dennes ægtefælle må antages at yde en væsentlig  

 arbejdsindsats, det vil sige arbejde 50 timer månedligt i den del af året,  

 hvor restauranten har åbent.
 Ministeren for skatter og afgifter kan tillade, at indskud på  

 etableringskonto frigives, selv om antallet af ejere i den selvstændige  

 virksomhed overstiger 10, når særlige forhold taler derfor.
 Dispensationsadgangen tænkes særlig anvendt i tilfælde, hvor en ansat  

 ønsker at indtræde i en virksomhed som kompagnon, eller hvor antallet af  

 ejere af en virksomhed vokser i forbindelse med et generationsskifte.  

 Dispensationsadgangen tænkes også anvendt inden for visse brancher, hvor  

 virksomheder typisk består af et stort antal interessenter, der alle udfører  

 en aktiv og personlig indsats.
 Ansøgning om dispensation indgives til skattedepartementet, Slotsholmsgade  

 12, 1216 København K.
 Der kan ikke dispenseres fra kravet om en væsentlig arbejdsindsats.
Den nye regel i § 5, stk. 2, finder ikke anvendelse, når den  

 skattepligtige inden den 17. maj 1983 har foretaget anskaffelser, som efter §  

 5, stk. 2-4, opfyldte betingelserne for etablering.
Det vil sige, at den  

 skattepligtige har været berettiget til at anse sig som etableret inden den  

 17. maj 1983, jfr. nærmere punkt 6.
 3. Lovens § 6, hvorefter 1/3 af indskuddene, dog højst  

 5.000 kr., kan frigives uden virkning for den skattepligtige indkomst, er  

 ophævet.
For indskud på etableringskonto, der er frigivet efter § 6, finder § 11,  

 stk. 3, i lovbekendtgørelse nr. 466 af 13. august 1982 om indskud på  

 etableringskonto anvendelse.
Er der inden ophævelsen af bestemmelsen frigivet  

 et beløb efter § 6, skal det frigivne beløb derfor medregnes ved opgørelsen  

 af den skattepligtige indkomst for ophørs- eller afhændelsesåret, hvis en  

 virksomhed ophører eller afhændes inden udløbet af det andet indkomstår efter  

 etableringsåret.
 Ophævelsen af § 6 gælder dog ikke, når den skattepligtige inden den 17.  

 maj 1983 har anskaffet formuegoder som nævnt i § 5, stk. 2-4, i  

 lovbekendtgørelse nr. 466 af 13. august 1982 om indskud på etableringskonto.  

 Det vil sige, at den skattepligtige har været berettiget til at anse sig som  

 etableret inden den 17. maj 1983, jfr. nærmere punkt 6.
4. I lovens § 7, stk. 1, litra a, er indsat en  

 bestemmelse om, at frigivelse af etableringskontomidler ikke kan ske til  

 anskaffelse af automobiler, som er indregistreret til privat  

 personbefordring, til udlejning uden fører eller som last- og  

 varemotorkøretøjer, der er berigtiget med halv omsætningsafgift.
Disse biler  

 har tidligere været omfattet af afskrivningslovens § 6A, der nu er ophævet.
 Skolevogne var også omfattet af den tidligere bestemmelse i  

 afskrivningslovens § 6A, men de er ikke omfattet af den nye begrænsning i  

 etableringskontoloven.
 Last- og varemotorkøretøjer, der er berigtiget med halv omsætningsafgift,  

 er biler på de såkaldte "papegøjeplader", som ikke har kunnet  

 nyindregistreres siden 1971.
 Hyrevogne er ikke omfattet af begrænsningen.
 Ændringen har virkning for anskaffelser, der har fundet sted den 17. maj  

 1983 eller senere.
 5. Afgørelsen af, hvornår et aktiv anses for  

 anskaffet, træffes efter de samme regler, som gælder for afskrivninger i  

 øvrigt.
For driftsmidler betyder det, at de nye regler finder anvendelse, når  

 levering har fundet sted den 17. maj 1983 eller senere.
Levering finder sted,  

 når risikoen for driftsmidlets hændelige undergang overgår til erhververen.
For fast ejendom finder de nye regler anvendelse, når ejendommen er taget  

 i brug til et afskrivningsberettiget formål den 17. maj 1983 eller senere.  

 Dette gælder, selv om der før den 17. maj 1983 har foreligget en endelig og  

 bindende aftale om overdragelse af ejendommen.
Hvis en kontohaver inden den  

 17. maj 1983 har erhvervet en fast ejendom, hvori han inden denne dato har  

 startet en erhvervsvirksomhed, er erhvervelsen ikke omfattet af de nye  

 regler.
Hvis erhvervsvirksomheden derimod først er startet den 17. maj 1983  

 eller senere, er erhvervelsen omfattet af de nye regler, uanset at  

 kontohaveren har erhvervet ejendommen før denne dato.
6. Efter den hidtil gældende praksis har  

 skattepligtige, der har indgået aftale om køb af formuegoder for 30.000 kr.,  

 været berettigede til at anse sig for etablerede på aftaletidspunktet.
Det  

 har haft den virkning, at de på dette tidspunkt har kunnet få frigivet 1/3 af  

 indskuddene, dog højst 5.000 kr., efter etableringskontolovens § 6. Når  

 afskrivningslovens krav om levering eller ibrugtagning til  

 afskrivningsberettiget formål derefter er blevet opfyldt, har de kunnet få  

 frigivet de resterende beløb til forlods afskrivning efter  

 etableringskontolovens § 7.
Skattepligtige, der inden den 17. maj 1983 har indgået aftale om køb af  

 formuegoder for 30.000 kr., er berettigede til at anse sig som etablerede på  

 aftaletidspunktet, således at de ikke er omfattet af de nye regler.
De vil  

 herefter både kunne få frigivet 1/3 af deres indskud, dog højst 5.000 kr., i  

 henhold til § 6 og de resterende beløb til forlods afskrivning på  

 afskrivningsberettigede aktiver i henhold til § 7. Dette gælder dog ikke  

 frigivelse til forlods afskrivning på de biler, der er omfattet af den  

 ændrede formulering af § 7. Det vil sige biler, som er indregistreret til  

 privat personbefordring, til udlejning uden fører eller som last- og  

 varemotorkøretøjer, der er berigtiget med halv omsætningsafgift.
For disse  

 biler er det afgørende, om bilen er anskaffet før den 17. maj 1983, jfr.  

 punkt 4.
7. Som følge af de i punkt 1 og 2 omtalte lovændringer  

 er det tanken at udvide anvendelsen af lovens § 9, stk. 2, i en  

 overgangsperiode.
Efter § 9, stk. 2, kan kontohaveren ansøge om at få sine  

 etableringskontomidler frigivet, uden at der foreligger etablering.  

 Frigivelsen er betinget af en efterbeskatning, jfr. lovens § 9, stk. 2, 2.  

 pkt.
 Hvis en skattepligtig inden den 17. maj 1983 har foretaget indskud på  

 etableringskonto med henblik på etablering efter de hidtil gældende regler,  

 kan en ansøgning om frigivelse efter § 9, stk. 2, normalt forventes  

 imødekommet.
Ansøgning om frigivelse skal stiles til det pågældende  

 amtsskatteinspektorat, for Københavns og Frederiksberg kommuners vedkommende  

 dog de pågældende skattedirektorater.
De frigivne indskudsbeløb medregnes ved  

 opgørelsen af den skattepligtige indkomst efter den almindelige regel i  

 lovens § 9, stk. 2, 2. pkt.
 Frigivelse efter disse retningslinier er betinget af, at ansøgningen  

 indgives inden udgangen af 1984.
 8. Lovens § 7, stk. 2, er ændret således, at der nu  

 kan frigives etableringskontomidler til forlods afskrivning på småaktiver  

 eller aktiver med en levealder på ikke over 3 år, hvis den skattepligtige  

 vælger at afskrive anskaffelsessummen efter reglerne i afskrivningslovens §  

 2.
 Der kan fortsat ikke frigives etableringskontomidler til forlods  

 afskrivning på de pågældende aktiver, hvis den skattepligtige vælger fuldt ud  

 at fradrage anskaffelsessummen i den skattepligtige indkomst for  

 anskaffelsesåret efter reglerne i afskrivningslovens § 3, stk. 1 eller 2.
 Ændringen har virkning for anskaffelser, der foretages i indkomståret 1983  

 og senere.
 Samtidig er beløbsgrænsen for småaktiver hævet fra 1.800 kr. til 3.500 kr.  

 Grænsen skal med virkning fra og med indkomståret 1984 pristalsreguleres  

 efter reglerne i afskrivningslovens § 3, stk. 2. Pristalsreguleringen sker på  

 samme måde som pristalsreguleringen af beløbsgrænsen i etableringskontolovens  

 § 5, stk. 3. Der henvises derfor til punkt 1.
