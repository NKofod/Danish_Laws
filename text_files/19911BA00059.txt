Nr BSF 59 Forslag til folketingsbeslutning om ændring af bekendtgørelse om  

 ejendomsmægleres og ejendomshandleres virksomhed (sikring af  

 statsautoriserede ejendomsmægleres uafhængighed af realkreditvirksomhed) Fremsat af Kirsten Jacobsen (FP) Kim Behnke (FP) Aage Brusgaard (FP) Pia  

 Kjærsgaard (FP) den 31. januar 1992 Folketinget pålægger industriministeren at ændre ejendomsmæglerbekendtgørelsen (bekendtgørelse nr. 673 af 3. oktober 1990 om ejendomsmægleres og ejendomshandleres virksomhed), således at det sikres, at virksomhed som statsautoriseret ejendomsmægler forudsætter fuld  

 økonomisk uafhængighed af realkreditinstitutter, pengeinstitutter og andre  

 finansielle institutioner, og at statsautoriserede ejendomsmæglere i forhold til købere og sælgere af  

 fast ejendom kan yde uvildig rådgivning med hensyn til valg af  

 realkreditinstitution, pengeinstitut og forsikringsselskab i forbindelse med  

 prioritering og tegning af ejendomsforsikringer.
Bemærkninger til forslaget 1. Det er til betydelig skade for både købere og sælgere af fast ejendom,  

 at der - med regeringens fulde velsignelse - er opstået oligopolistiske  

 tilstande både på realkreditmarkedet, hvor tre store kreditforeninger  

 dominerer, og - siden 1989 - tillige på ejendomsformidlingsmarkedet.
 Dette beslutningsforslag tilsigter at afbøde de væsentligste virkninger af  

 oligopolet på ejendomsformidlingsmarkedet.
 2. Ejendomsformidlere - ejendomsmæglere og ejendomshandlere - har i en  

 meget lang årrække været den vigtigste afsætningskanal for  

 realkreditinstitutternes ejerskiftelån for ejerboliger og fritidshuse.
Efter at regeringen i 1989 gav realkreditinstitutterne tilladelse til at  

 drive franchisegivervirksomhed på ejendomsformidlingsområdet, er der sket en  

 alvorlig underminering af den uafhængighed og selvstændighed, der må kræves i  

 et frit og konkurrencepræget samfund.
De krav, der i  

 ejendomsmæglerbekendtgørelsen af 1990 stilles til franchiseaftalerne, er så  

 utilstrækkeligt og dårligt gennemtænkt, at de tre realkreditinstitutter  

 uanfægtet har kunnet sikre sig meget omfattende kontrol med  

 afsætningskanalerne for ejerskiftelån.
De tre realkreditinstitutioner har i  

 deres stræben efter markedskontrol alle valgt at knytte ejendomsmæglere og  

 -handlere til sig via en række af aftalekomplekser, der har fjernet store  

 dele af den frie konkurrence.
Der er herved reelt opstået et oligopol, dvs.  

 en markedsform, hvor et lille antal udbydere er så store i forhold til det  

 samlede marked, at de har en dominerende indflydelse på konkurrenceforholdene  

 på markedet.
 I de seneste år er udviklingen desuden præget af, at også pengeinstitutter  

 og forsikringsselskaber er indtrådt som samarbejdspartnere på specielle  

 finansielle områder, og situationen kan derfor kort skitseres sådan:
Nykredit-komplekset havde i 1990 på ejerboligområdet en  

 markedsandel af ejerskifterealkreditlån på ca. 45 pct.
Nykredits  

 aftalekompleks omfatter blandt ejendomsformidlere bl.a.
JN Gruppen med 134  

 franchiseforretninger, Scheel & Orloff-gruppen med 23  

 franchiseforretninger, Ejendomsringen Danmark med 77 forretninger, og  

 Nykredit har - igennem et samarbejde med Unibank A/S - desuden forbindelse  

 til DanBolig-kæden med 43 samarbejdsdeltagere.
Nykredit-komplekset, der også  

 omfatter forsikringskoncernen Tryg, tegnede sig i 1990 for ca. 25 pct. af  

 ejendomsformidlingsvirksomhederne med en markedsandel på ca. 33 pct. af  

 ejerboligområdet.
Kreditforeningen Danmark-komplekset havde i 1990 på  

 ejerboligområdet en markedsandel på ejerskifterealkreditlån på ca. 35 pct.
I  

 dette samarbejde er indgået aftaler med Realgruppen med 140 deltagere og  

 Home-gruppen med 107 franchiseforretninger.
Aftalekomplekset, der også  

 omfattede samarbejde med Bikuben, Sparekassen Sydjylland, Sparekassen  

 Nordjylland og Amtssparekassen Fyn, tegnede sig i 1990 for ca. 20 pct. af  

 ejendomsformidlingsvirksomhederne med en markedsandel på ca. 24 pct. af  

 ejerboligområdet.
EDC-gruppen/BRF-Kredit-komplekset, der tillige omfatter samarbejde  

 med Balticakoncernen, tegnede sig ligeledes for en ret stor markedsandel.  

 BRF-Kredit havde i 1990 en markedsandel på ca. 20 pct. af  

 ejerskifterealkreditlånene på ejerboligområdet.
EDC-gruppen, der i 1990  

 omfattede 178 EDC-forretninger, tegnede sig for ca. 15 pct. af  

 ejendomsformidlingsvirksomhederne og ca. 21 pct. af omsætningen på  

 ejerboligområdet.
 Tilsammen er således størstedelen af ejendomshandelen nu tilknyttet de tre  

 realkreditinstitutter, idet de ejendomsformidlere, der indgår i  

 aftalekomplekserne, i 1990 handlede ca. 80 pct. af ejerboligerne og  

 fritidshusene og samlet repræsenterede ca. 60 pct. af samtlige  

 ejendomsformidlingsvirksomheder.
 Een af virkningerne heraf har været, at Konkurrencerådet har bestemt, at  

 de tidligere hemmeligholdte franchiseaftaler skal anmeldes til rådet og nu er  

 gjort offentligt tilgængelige.
 En anden virkning var, at industriministeren i november 1991 besluttede at  

 nedsætte et udvalg, der skal kulegrave ejendomsmæglerbranchens forhold, et  

 initiativ, der naturligvis skulle have været taget, inden regeringen så  

 hovedløst besluttede sig for at godkende indførelse af oligopol på  

 ejendomsformidlingsområdet, og ikke efter.
 3. De nyeste tendenser på ejendomsformidlingsområdet tegner et billede af  

 en branche, der er ved at begå kollektivt selvmord til meget betydelig skade  

 for forbrugerne og udelukkende til gavn for finansielle institutioner, der  

 herved kan opnå en dominerende indflydelse på og måske en egentlig styring af  

 markedet.
Kendetegnende er således, at henholdsvis Nykredit og Kreditforeningen  

 Danmark med i alt fald alle lovlige midler søger at lokke og presse  

 ejendomsmæglerne ind i et samarbejde med Unibank og Bikuben.
Dette vil, som  

 bl.a. påpeget i Dansk Ejendomsmæglerforenings blad, Ejendomsmægleren,  

 november 1991, føre til de finansielle institutioners kontrol med  

 ejendomsmæglernes edb-systemer m.v.
Senest er således en række  

 ejendomsmæglere indgået i et engagement med Bikuben om en fælles  

 ejendomsdatabase.
Konsekvensen af denne udvikling vil blive, at købere og sælgere af fast  

 ejendom i fremtiden ikke kan opnå uvildig rådgivning fra ejendomsmæglerside,  

 men vil blive prisgivet de forretningsmæssige målsætninger og de strategier,  

 der lægges af finansielle institutioner, uanset om disse er i konflikt med  

 købers og sælgers interesser.
Dette er særlig klart, når ejendomsmægleren har  

 en økonomisk interesse i at virke i et bestemt pengeinstituts  

 forretningsmæssige øjemed, uanset at den part, mægleren repræsenterer har  

 behov for, at mægleren loyalt tilgodeser modsatrettede interesser.
Sådanne  

 situationer vil dagligt opstå og vil tage tryghed og troværdighed ud af  

 ejendomsformidlingen.
4. Nærværende beslutningsforslag pålægger regeringen at foretage sådanne  

 ændringer i ejendomsmæglerbekendtgørelsen, at ejendomsmæglernes økonomiske  

 uafhængighed sikres, ligesom det sikres at ejendomsmæglerne i forhold til  

 publikum kan yde uvildig rådgivning med hensyn til valg af  

 realkreditinstitution, pengeinstitut og forsikringsselskab.
Den nærmere  

 udformning af de ændrede bestemmelser i bekendtgørelsen bør forhandles under  

 Folketingets udvalgsbehandling.
