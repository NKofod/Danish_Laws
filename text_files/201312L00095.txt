Fremsat den 5. december 2013 af skatteministeren (Holger K.
Nielsen) Forslag til Lov om ændring af kildeskatteloven og selskabsskatteloven (Tilpasning af procenttillæg og reduceret markedsrente til ny referencerente m.v.) § 1 I kildeskatteloven, jf. lovbekendtgørelse nr. 1403 af 7. december 2010, som ændret bl.a. ved § 3 i lov nr. 1560 af 21. december 2010 og senest ved § 7 i lov nr. 894 af 4. juli 2013, foretages følgende ændringer:
 1. I § 59, stk. 1, 2. pkt., ændres »tillæg af 2 procentenheder« til: »fradrag af 1,2 procentpoint«.
 2. I § 61, stk. 2, 2. pkt., ændres »4 procentenheder« til: »0,8 procentpoint«.
 3. I § 62, stk. 2, 2. pkt., ændres »2 procentenheder« til: »5,2 procentpoint«.
§ 2 I selskabsskatteloven, jf. lovbekendtgørelse nr. 1082 af 14. november 2012, som ændret bl.a. ved § 2 i lov nr. 513 af 7. juni 2006 og senest ved § 1 i lov nr. 792 af 28. juni 2013, foretages følgende ændringer:
 1. I § 29 B, stk. 1, ændres »stk. 2-11« til: »stk. 2-10«.
 2. I § 29 B, stk. 4, 3. pkt., og § 29 B, stk. 8, 2. pkt., ændres »stk. 8« til: »stk. 7«.
 3. I § 29 B, stk. 6, 2. og 3. pkt., ændres »stk. 9« til: »stk. 8«.
4. I § 29 B, stk. 7, 2. pkt., ændres »60 pct.« til: »25 pct.« § 3 Stk. 1. Loven træder i kraft dagen efter bekendtgørelsen i Lovtidende.
 Stk. 2. § 1 har virkning for afregning af indkomstskatter fra indkomståret 2013.
 Stk. 3. § 2, nr. 4, har virkning for afregning af indkomstskatter fra indkomståret 2014.
Bemærkninger til lovforslaget Almindelige bemærkninger 1. Lovforslagets formål og baggrund Dette lovforslag har til formål at neutralisere effekten af den nye referencerente ved at tilpasse procenttillæggene for afregning af indkomstskatter, så renteniveauet bliver afpasset med renteniveauet for den tidligere referencerente.
Efter opkrævningslovens § 7 fastlægges en referencerente, som er årligt variabel, så den i et vist omfang følger markedsrentens bevægelser.
Referencerenten danner grundlag for fastsættelsen af renten i forskellige skatte- og afgiftslove.
I de enkelte skatte- og afgiftslove fastlægges renten med udgangspunkt i renten i opkrævningslovens § 7, stk. 2, med forskellige justeringer.
Med virkning fra 1. januar 2014 blev der ved lov nr. 1354 af 21. december 2012 gennemført en ændring af opkrævningsloven, der betød, at renten blev omlagt fra et vægtet gennemsnit af en række obligationsserier til en gennemsnitlig kassekreditrente for ikke-finansielle selskaber, som opgøres af Nationalbanken.
Omlægningen betød, at referencerenten i opkrævningsloven § 7 blev gennemsnitlig 3 procentpoint højere end den tidligere obligationsbaserede referencerente.
Som følge af ændringen af referencerenten blev nogle af de forskellige rentesatser i skatte- og afgiftslovene justeret.
Ved en fejl blev procenttillæggene i kildeskatteloven og selskabsskatteloven ikke justeret som følge af omlægningen af referencerenten.
 Formålet med dette lovforslag er at tilpasse procenttillæggene i kildeskatteloven og selskabsskatteloven for afregning af indkomstskatter, så renteniveauerne i disse to love også bliver tilpasset i forhold til den nye referencerente.
2. Gældende ret Efter gældende regler fastsættes procenttillæggene for afregning af indkomstskat i kildeskatteloven og selskabsskatteloven med udgangspunkt i referencerenten i opkrævningsloven.
Efter bestemmelsen i opkrævningsloven fastsættes renten for kalenderåret og offentliggøres senest den 15. december forud for det år, hvor den skal have virkning.
Referencerenten for et år beregnes på grundlag af et simpelt gennemsnit af den af Danmarks Nationalbank opgjorte kassekreditrente for ikke-finansielle selskaber i månederne juli, august og september i det foregående kalenderår.
Den af Nationalbanken opgjorte månedlige kassekreditrente for ikke-finansielle selskaber opgøres som et vægtet gennemsnit over den effektive rentesats for den udestående lånemasse opgjort med to decimaler.
Dette renteniveau ligger i gennemsnit omkring 3 procentpoint over den tidligere referencerente i opkrævningslovens § 7, stk. 2, 3. pkt.
Det betyder, at de procenttillæg i kildeskatteloven og selskabsskatteloven, som beregnes med udgangspunkt i denne referencerente, bliver højere end tilsigtet.
Det har betydning for den rente og de procenttillæg, som betales i følgende situationer:
  Når personer skal betale rente af frivillige indbetalinger af yderligere forskudsskat fra 1. januar i året efter indkomståret, jf. kildeskattelovens § 59.
  Når personer betaler restskattetillæg, jf. kildeskattelovens § 61, stk. 2.
  Når staten yder procentgodtgørelse af overskydende skat til personer, jf. kildeskattelovens § 62, stk. 2.
  Når selskaber betaler frivillig acontoskat i løbet af indkomståret, jf. selskabsskattelovens § 29 B, stk. 6.
  Når selskaber betaler restskattetillæg, jf. selskabsskattelovens § 29 B, stk. 4.
  Når staten yder selskaber procentgodtgørelse af overskydende skat, jf. selskabsskattelovens § 29 B, stk. 5.
2.1. Personer Efter kildeskattelovens § 59 kan en skattepligtig indbetale forskudsskat ud over, hvad der er indeholdt i A-indkomst og arbejdsmarkedsbidragspligtig indkomst eller opkrævet ved skattebillet, frem til og med den 1. juli i året efter indkomståret.
 Ved betaling af yderligere forskudsskat efter udløbet af indkomståret skal der betales en dag-til-dag-rente af forskudsskatten svarende til renten i opkrævningslovens § 7, stk. 2, 3. pkt., med tillæg af 2 procentpoint.
Efter kildeskattelovens § 61 skal en skattepligtig, som har en restskat, betale et procenttillæg til staten af restskatten.
Procenttillægget beregnes en gang årligt og fastsættes som rentesatsen i opkrævningslovens § 7, stk. 2, 3. pkt., med tillæg af 4 procentpoint.
Efter kildeskattelovens § 62 ydes der en skattepligtig, som har en overskydende skat, et procenttillæg af beløbet i godtgørelse.
Procenttillægget beregnes én gang årligt og fastsættes som rentesatsen i opkrævningslovens § 7, stk. 2, 3. pkt., med fradrag af 2 procentpoint.
Procenttillægget kan dog ikke fastsættes til mindre end 0,5 procent af den overskydende skat.
I det omfang det betalte tillæg modsvares af beløb, der er indbetalt efter § 59, ydes ingen godtgørelse.
I stedet tilbagebetales dag-til-dag-renten af den for meget indbetalte yderligere forskudsskat.
Der ydes ingen godtgørelse for beløb, som modsvares af nedslaget efter lov om skattenedslag for seniorer, og beløb efter lov om skattefri kompensation for forhøjede energi- og miljøafgifter.
 2.2. Selskaber, foreninger m.v.
Efter selskabsskattelovens § 29 A skal selskaber betale indkomstskat i løbet af indkomståret.
Beløb, som indbetales i løbet af året, benævnes acontoskat.
Ud over den fastsatte ordinære acontoskat kan selskaber, foreninger m.v. indbetale frivillig acontoskat i løbet af indkomståret.
For beløb, som indbetales senest 20. marts i indkomståret, ydes et procenttillæg.
For beløb, som indbetales senest 20. november i indkomståret, fratrækkes et procenttillæg.
Procenttillæggene for frivillig acontoskat fastsættes med udgangspunkt i den reducerede markedsrente, som er fastsat til 60 pct. af renten i opkrævningslovens § 7, stk. 2, 3. pkt., med fradrag af en andel svarende til selskabsskatteprocenten.
Selskabsskattelovens § 29 B indeholder bestemmelser om beregning af et selskabs eller forenings m.v. indkomstskat, restskat eller overskydende skat for indkomståret.
Har selskabet en restskat, skal selskabet ved betaling af restskatten betale et restskattetillæg af restskatten.
Har selskabet en overskydende skat, skal der ved tilbagebetaling af den overskydende skat ydes selskabet eller foreningen m.v. en godtgørelse af den overskydende skat.
Godtgørelsesprocenten fastsættes en gang årligt og beregnes som den reducerede markedsrente efter skat ganget med 480/360, afrundet til en decimal.
Den reducerede markedsrente efter skat beregnes som 60 pct. af renten i opkrævningslovens § 7, stk. 2, 3. pkt., med fradrag af en andel svarende til selskabsskatteprocenten.
Restskatteprocenten fastsættes én gang årligt og beregnes som indkomstårets godtgørelsesprocent tillagt 3,5 procentpoint.
Beregningen af restskatteprocenten bygger således også på rentesatsen i opkrævningslovens § 7, stk. 2, 3. pkt.
3. Lovforslaget 3.1. Personer Det foreslås at ændre tillægget til referencerenten ved beregningen af dag-til-dag-renten fra et tillæg på 2 procentenheder til et fradrag på 1,2 procentpoint.
Herved bliver det gennemsnitlige renteniveau for dag-til-dag-renten nedsat til det gennemsnitlige renteniveau for den tidligere dag-til-dag-rente.
Se tabel 1.
Det bemærkes, at udtrykket »procentenheder« i de bestemmelser, som der henvises til i dette afsnit, svarer til udtrykket »procentpoint«, som anvendes i den økonomiske terminologi i dag.
Udtrykket »procentpoint« vil blive anvendt i det følgende.
Det foreslås desuden at ændre tillægget til referencerenten ved beregning af restskattetillægget fra et tillæg på 4 procentpoint til et tillæg på 0,8 procentpoint.
Herved bliver det gennemsnitlige renteniveau for restskattetillægget nedsat til det gennemsnitlige renteniveau for det tidligere restskattetillæg.
Se tabel 2.
Det foreslås endvidere at ændre tillægget til referencerenten ved beregning af procentgodtgørelsen for overskydende skat fra et fradrag på 2 procentpoint til et fradrag på 5,2 procentpoint.
Herved bliver det gennemsnitlige renteniveau for procentgodtgørelsen for overskydende skat for personer nedsat til det gennemsnitlige renteniveau for den tidligere procentgodtgørelse for overskydende skat for personer.
Se tabel 3.
 SKAT vil ved bekendtgørelsen af loven i Lovtidende bringe en meddelelse på sin hjemmeside om de nye satser for indkomståret 2013, som træder i stedet for meddelelsen om de satser, som SKAT offentliggjorde på sin hjemmeside den 28. november 2013 (SKM2013. 837. SKAT).
 3.2. Selskaber, foreninger m.v.
Endelig foreslås det at ændre opgørelsen af den reducerede markedsrente.
Den reducerede markedsrente anvendes ved opgørelsen af tillæg til selskabers betaling af frivillig acontoskat i løbet af indkomståret, selskabers restskattetillæg og den procentgodtgørelse, som staten yder selskaber ved overskydende skat.
Det foreslås, at den reducerede markedsrente ændres fra at udgøre 60 pct. af referencerenten i opkrævningslovens § 7 med fradrag af en andel svarende til selskabsskattesatsen til at udgøre 25 pct. af referencerenten med fradrag af selskabsskattesatsen.
Herved neutraliseres effekten af overgangen til ny referencerente i opkrævningsloven, og de gennemsnitlige renteniveauer nedsættes til de tidligere gennemsnitlige renteniveauer.
Se tabel 4-6.
4. Økonomiske konsekvenser for det offentlige Den foreslåede tilpasning af tillæggene i kildeskatteloven og selskabsskatteloven vedrørende afregning af indkomstskatter medfører i lighed med de justeringer, som blev gennemført med lov nr. 1354 af 21. december 2012, at tillæggene gennemsnitligt stemmer overens med de historiske tillæg.
Forslaget skønnes derfor ikke fremadrettet at have nævneværdige provenumæssige konsekvenser for det offentlige.
5. Administrative konsekvenser for det offentlige Forslaget har ingen administrative konsekvenser for det offentlige.
6. Økonomiske konsekvenser for erhvervslivet Den foreslåede tilpasning af tillæggene i selskabsskatteloven vedrørende afregning af selskabsskat tilsigter i lighed med de justeringer, som blev gennemført ved lov nr. 1354 af 21. december 2012, at være omkostningsmæssigt neutrale ved gennemsnitligt at stemme overens med de historiske tillæg.
Forslaget vil derfor ikke have nævneværdige økonomiske konsekvenser for erhvervslivet.
7. Administrative konsekvenser for erhvervslivet Forslaget har ingen administrative konsekvenser for erhvervslivet.
8. Administrative konsekvenser for borgerne Forslaget har ingen administrative konsekvenser for borgerne.
9. Miljømæssige konsekvenser Forslaget har ingen miljømæssige konsekvenser.
10. Forholdet til EU-retten Forslaget indeholder ikke EU-retlige aspekter.
 11. Hørte myndigheder og organisationer m.v.
 Et udkast til lovforslaget er ikke forinden fremsættelsen sendt i ekstern høring, da Skatteministeriet først den 28. november 2013 blev opmærksom på problemstillingen, og lovforslaget ønskes gennemført inden den 20. december 2013.
 Forslaget er samtidig med fremsættelsen sendt i ekstern høring i Advokatrådet, Arbejderbevægelsens Erhvervsråd, CEPOS, Cevea, Dansk Byggeri, Dansk Erhverv, DI, Dansk Told- og Skatteforbund, Danske Advokater, Den Danske Skatteborgerforening, Erhvervsstyrelsen (TER), Foreningen Danske Revisorer, FSR - danske revisorer, Håndværksrådet, Borger- og Retssikkerhedschefen, SRF Skattefaglig Forening og Videncentret for Landbrug.
Bemærkninger til lovforslagets enkelte bestemmelser Til § 1 Til nr. 1 Efter kildeskattelovens § 59 kan den skattepligtige frem til og med den 1. juli i året efter indkomståret indbetale forskudsskat ud over, hvad der er indeholdt i A-indkomst og arbejdsmarkedsbidragspligtig indkomst eller opkrævet ved skattebillet.
 Ved betaling af forskudsskat efter udløbet af indkomståret skal den skattepligtige betale rente af forskudsskatten svarende til renten i opkrævningslovens § 7, stk. 2, 3. pkt., med tillæg af 2 procentenheder (procentpoint).
Forslaget går ud på at ændre tillægget på 2 procentpoint til et fradrag på 1,2 procentpoint.
Herved opnås en neutralisering af overgangen til ny referencerente i opkrævningslovens § 7, stk. 2, 3. pkt.
Til nr. 2 Efter kildeskattelovens § 61, stk. 2, skal en skattepligtig ved betaling af restskat - ud over restskatten - betale et procenttillæg til staten af restskatten.
Procenttillægget beregnes en gang årligt og fastsættes som rentesatsen i opkrævningslovens § 7, stk. 2, 3. pkt., med tillæg af 4 procentenheder (procentpoint).
Forslaget går ud på at ændre tillægget på 4 procentpoint til et tillæg af 0,8 procentpoint.
Herved opnås en neutralisering af overgangen til ny referencerente i opkrævningslovens § 7, stk. 2, 3. pkt.
Til nr. 3 Efter kildeskattelovens § 62, stk. 2, får den skattepligtige ved tilbagebetaling af overskydende skat et procenttillæg af beløbet i godtgørelse.
Procenttillægget beregnes en gang årligt og fastsættes som rentesatsen i opkrævningslovens § 7, stk. 2, 3. pkt., med fradrag af 2 procentenheder (procentpoint). Procenttillægget kan dog ikke fastsættes til mindre end 0,5 procent af den overskydende skat.
Der ydes ikke den skattepligtige godtgørelse, i det omfang den overskydende skat er fremkommet ved en indbetaling fra den skattepligtige efter § 59. Der ydes endvidere ingen godtgørelse for beløb, som modsvares af nedslaget efter lov om skattenedslag for seniorer, og beløb efter lov om skattefri kompensation for forhøjede energi- og miljøafgifter.
Forslaget går ud på at ændre fradraget på 2 procentpoint afrundet til en decimal til et fradrag på 5,2 procentpoint.
Herved opnås en neutralisering af overgangen til ny referencerente i opkrævningslovens § 7, stk. 2, 3. pkt.
Til § 2 Til nr. 1-3 Med lov nr. 513 af 7. juni 2006 blev selskabsskattelovens dagældende § 29 B, stk. 7, ophævet, og stykkerne 8-11 blev til stk. 7-10. Ved en fejl er stykhenvisningerne i stk. 1, 4, 6 og 8 ikke blevet konsekvensrettet.
Med dette forslag rettes der op herpå.
Det foreslås, at henvisningen til stk. 2-11 i stk. 1 ændres til en henvisning til stk. 2-10. Det foreslås, at henvisningen til stk. 8 i stk. 4 og stk. 8 ændres til en henvisning til stk. 7. Det foreslås, at henvisningen til stk. 9 i stk. 6 ændres til en henvisning til stk. 8. Der er tale om konsekvensrettelser uden betydning for lovens anvendelse.
Til nr. 4 I selskabsskattelovens § 29 B er der fastsat regler om beregning af selskabets eller foreningens m.v. indkomstskat, restskat eller overskydende skat samt acontoskat.
Efter bestemmelsens stk. 4 skal et selskab eller forening betale restskattetillæg, hvis selskabet eller foreningen har restskat.
Restskattetillægget fastsættes efter stk. 7.
Er der foretaget frivillige acontobetalinger, beregnes der efter bestemmelsen i stk. 6 et tillæg.
For frivillige acontobetalinger, der er sket senest den 20. marts, ydes der selskabet eller foreningen m.v. et tillæg fastsat efter stk. 8. For frivillige acontobetalinger, der er sket efter den 20. marts, men senest den 20. november, samt for udbytteskat skal selskabet eller foreningen m.v. betale et statskassen tilfaldende tillæg fastsat efter stk. 8.
 Har selskabet eller foreningen overskydende skat, ydes der selskabet eller foreningen en godtgørelse efter stk. 7.
Efter stk. 7 fastsættes godtgørelsesprocenten én gang årligt og beregnes som den reducerede markedsrente efter skat ganget med 480/360, afrundet til en decimal.
Den reducerede markedsrente beregnes som 60 pct. af renten i opkrævningslovens § 7, stk. 2, 3. pkt., med fradrag af en andel svarende til den i selskabsskattelovens § 17, stk. 1, nævnte procent.
 Restskatteprocenten fastsættes en gang årligt og beregnes som indkomstårets godtgørelsesprocent tillagt 3,5 procentpoint.
Efter bestemmelsen i stk. 8 beregnes tillæggene efter stk. 6 som en procentsats af den frivillige acontoindbetaling.
Procentsatsen fastsættes en gang årligt og beregnes som den reducerede markedsrente efter skat opgjort efter stk. 7, ganget med 120/360, afrundet til en decimal.
Forslaget går ud på at nedsætte den reducerede markedsrente efter skat fra 60 pct. til 25 pct. af renten i opkrævningslovens § 7, stk. 2, 3. pkt., med fradrag af en andel svarende til den i selskabsskattelovens § 17, stk. 1, nævnte procent.
Herved opnås en neutralisering af overgangen til ny referencerente i opkrævningslovens § 7, stk. 2, 3. pkt.
Til § 3 Det foreslås i stk. 1, at loven træder i kraft dagen efter bekendtgørelsen i Lovtidende.
Det skyldes, at loven dermed hurtigt kan træde i kraft inden de bestemmelser, som ændres med dette lovforslag, træder i kraft 1. januar 2014.
 Det foreslås i stk. 2, at ændringerne af kildeskatteloven får virkning for afregning af indkomstskatter fra indkomståret 2013. Indkomstskatterne for indkomståret 2013 afregnes i kalenderåret 2014.
 Det foreslås i stk. 3, at ændringen af selskabsskattelovens § 29 B, stk. 7, får virkning for selskabernes, foreningernes m.v. betaling af indkomstskat fra indkomståret 2014. De foreslåede regler får således virkning for betaling af frivillig acontoskat for indkomståret 2014, som betales i løbet af kalenderåret 2014, og for restskattetillæg og godtgørelsesprocent for overskydende skat vedrørende indkomståret 2014.
