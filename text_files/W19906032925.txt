 Under denne sag har Erhvervs- og Selskabsstyrelsen ved skrivelse af 7.  

 oktober 1988 (j.nr. 88-36.882) anmodet Revisornævnet om at tage stilling til,  

 om statsautoriseret revisor Egon Hjort i sin virksomhed som  

 generalforsamlingsvalgt revisor for Bankaktieselskabet af 6. juli 1974 har  

 udvist den omhu og nøjagtighed som hvervet som statsautoriseret revisor  

 kræver, og om han har handlet i overensstemmelse med god revisorskik.
 Indklagede er født den 13. marts 1930 og blev beskikket som  

 statsautoriseret revisor den 28. februar 1963.
 Sagen vedrører 6. juli-bankens beretning og regnskab for 1986, hvis  

 revisionspåtegning fremtræder som medunderskrevet af indklagede som den ene  

 af bankens generalforsamlingsvalgte revisorer.
 Den 23. marts 1987 anmeldte banken betalingsstandsning, og i et den 10.  

 april 1987 dateret regnskab viser resultatopgørelsen for tiden fra den 1.  

 januar 1987 til betalingsstandsningsdagen et negativt beløb på 101.545.625  

 kr., medens balancen udviser en negativ egenkapital på 7.067.094 kr.
 I skrivelse af 16. juni 1987 anmodede Tilsynet med Banker og Sparekasser  

 statsadvokaten for særlig økonomisk kriminalitet om at indlede politimæssig  

 efterforskning mod banken ledelse og mod dens generalforsamlingsvalgte  

 revisorer.
 Den 12. august 1988 meddelte statsadvokaten Rigsadvokaten, at tiltale mod  

 revisorerne var opgivet i medfør af retsplejelovens § 723, stk. 1, men  

 samtidig indstillede statsadvokaten til Rigsadvokaten, at sagen søgtes  

 indbragt for Revisornævnet.
 Den 23. august 1988 fremsendte Rigsadvokaten sagen til Erhvervs- og  

 Selskabsstyrelsen ledsaget af en redegørelse af 12. august 1988 fra  

 statsadvokaten.
 I skrivelse af 7. oktober 1988 fra Erhvervs- og Selskabsstyrelsen hedder  

 det, at statsadvokaten finder indklagedes forhold kritisable på følgende  

 punkter:
 1) Indklagede har ikke udarbejdet arbejdspapirer eller oversigter til  

 dokumentation for de af ham angiveligt udførte revisionshandlinger i banken i  

 1986/87, jf. § 3 i bekendtgørelse nr. 102 af 22. marts 1985 om  

 statsautoriserede revisorers virksomhed.
2) Indklagede har ikke - foruden de interne revisionsprotokollater -  

 forlangt at modtage den interne revisions rapporter.
Det burde i det hele  

 taget have stået ham klart, at samtlige de revisionshandlinger, som den  

 interne revisor i henhold til intern revisionsplan skulle udføre, ikke var  

 beskrevet i de interne revisionsprotokollater, som han modtog.
 3) Indklagede har ikke på nogen måde medvirket til udformningen af bankens  

 årsregnskab for 1986. Det samme gjorde sig gældende, for så vidt angår det  

 eksterne revisionsprotokollat pr. 31. december 1986, der var udarbejdet af  

 revisionsfirmaet Åge Larsen, og som han først modtog få dage før bankens  

 generalforsamling den 13. marts 1987. Det forhold, at indklagede først blev  

 bekendt med årsregnskabet, da han - alene i sin egenskab af aktionær i banken  

 - modtog et eksemplar af det trykte og til aktionærerne udsendte regnskab,  

 som han ingen mulighed havde for at medvirke til udformningen af, må  

 betragtes som fuldstændig uacceptabelt.
 4) Indklagede har ikke taget initiativ til at drøfte revisionen, herunder  

 dens tilrettelæggelse og gennemførelse med revisionsfirmaet Åge Larsen -  

 udover den interne revisor Preben Larsen.
 I medfør af § 8, stk. 1, i forretningsordenen for Revisornævnet har  

 indklagede og hans advokat indgivet skriftlige indlæg begge af 15. juni 1989.
 Sagen er behandlet på Revisornævnets møde den 11. september 1990.
Indklagede har forklaret, at han blev opfordret til at være den ene af  

 bankens generalforsamlingsvalgte revisorer, da regnskabet for 1980 skulle  

 opstilles.
Hans forgænger havde underskrevet de tidligere års regnskaber uden  

 at foretage nogen som helst revision, men det ville indklagede ikke indlade  

 sig på, så han udfærdigede en arbejdsplan men fik nærmest indtryk af, at  

 bankens ledelse såvel som revisionsfirmaet Åge Larsen betragtede ham som et  

 nødvendigt onde, som ikke skulle have flere oplysninger end højst nødvendigt.  

 Derimod havde han god kontakt til bankens interne revisor, statsautoriseret  

 revisor Preben Larsen, sammen med hvem han i de forløbne år har foretaget  

 kasseeftersyn, stikprøvevis gennemgang af engagementer,  

 revisionsprotokollater og råbalancer til årsregnskab m.v.
 Ad klagepunkt 1 har indklagede forklaret, at han i sin revision er gået  

 frem uden arbejdspapirer, som han fandt ufornødne.
 Ad klagepunkt 2 har indklagede forklaret, at han ikke var bekendt med, at  

 der foruden de interne revisionsprotokollater, som han gennemgik med Preben  

 Larsen, blev udarbejdet revisionsrapporter, som han ikke fik at se.  

 Revisionsprotokollaterne har aldrig givet indklagede anledning til at stille  

 noget spørgsmål.
Ad klagepunkt 3 har indklagede forklaret, at han ingen indflydelse har  

 haft på årsregnskabet for 1986 og straks reagerede, da han som aktionær fik  

 det tilsendt en uge før generalforsamlingen.
Han beklagede sig derover til  

 bankens ledelse, gennemgik råbalancen med Preben Larsen og fik at vide,  

 hvilke revisionsmæssige handlinger, denne havde foretaget.
Andet kunne han  

 ikke gøre.
 Ad klagepunkt 4 har indklagede forklaret, at han var bekendt med, hvad  

 revisionsfirmaet Åge Larsens revisionsarbejde i banken omfattede, og med at  

 Preben Larsen uanset sin tilknytning til dette firma havde fået  

 Industriministeriets tilladelse til at indtræde som intern revisor i banken.  

 Indklagede finder herefter, at han har haft fuld føje til at anse revisionens  

 tilrettelæggelse og gennemførelse for fuldt forsvarlig.
Indklagedes advokat har anført, at indklagede har opfyldt de krav, der i  

 den givne situation med rimelighed kunne stilles til ham som den ene af to  

 generalforsamlingsvalgte revisorer.
I et responsum nr. 321 af 5. december  

 1962 har Foreningen af Statsautoriserede Revisorer udtalt, at det ville være  

 tidrøvende og herigennem unødvendigt bekosteligt, hvis revisorerne hver for  

 sig skulle foretage en revisionsmæssig gennemgang af hele regnskabsmaterialet  

 for et regnskabsår, og det er ligeledes fast antaget, at revisionsprocessen  

 bør ske i snævert samarbejde mellem den interne og den eksterne revision,  

 således at der etableres en arbejdsdeling imellem dem.
 Hertil kommer, at indklagede ikke havde nogen mulighed for at gennemtvinge  

 en anden fordeling af arbejdet mellem ham og revisionsfirmaet Åge Larsen  

 eller for at reagere på årsregnskabets udsendelse uden hans viden, medmindre  

 man vil forlange af ham, at han på generalforsamlingen skulle have oplyst  

 sagens sammenhæng og fralagt sig ansvaret, hvilket formentlig kun ville have  

 fremskyndet det sammenbrud, som Finanstilsynet kort tid senere foranledigede.
 Når henses hertil og til, at der er forløbet ca. 3 år, fra sagen opstod,  

 og at den har ruineret indklagede økonomisk, helbredsmæssigt og alment  

 menneskeligt, bør Revisornævnet frikende ham.
 Revisornævnets bemærkninger:
 Revisornævnet finder det ved indklagedes egen forklaring godtgjort, at  

 klagepunkt 1 er berettiget.
 Ad klagepunkt 2 finder nævnet ligeledes klagen berettiget, idet indklagede  

 ikke i fornødent omfang har holdt sig orienteret om, hvilke  

 revisionshandlinger den interne revision varetog.
 Endelig finder nævnet, at indklagede ikke rettidigt og i tilstrækkelig  

 grad har udfoldet bestræbelser for at sikre, at revisionen af bankens  

 årsregnskab fra 1986 blev foretaget behørigt, ligesom det må bebrejdes ham,  

 at han har forholdt sig passiv med hensyn til revisionens tilrettelæggelse og  

 gennemførelse, jf. klagepunkterne 3 og 4.
 De udviste forhold findes at have karakter af grove forsømmelser, og da  

 der er grund til at antage, at indklagede ikke fremtidig vil udøve sin  

 virksomhed på forsvarlig måde, stemmer flertallet af nævnets medlemmer for at  

 frakende indklagede beskikkelsen som statsautoriseret revisor i 5 år fra  

 kendelsens dato.
Et mindretal (Preben Juul Kjær), der tilslutter sig nævnets kritik af  

 indklagede, finder, at sanktion bør ikendes i medfør af revisorlovens § 19,  

 stk. 1, d.v.s. som en advarsel eller irettesættelse eller bøde.
Det er  

 mindretallets principielle standpunkt, at sager mod statsautoriserede  

 revisorer, i tilfælde hvor de udviste forhold giver anledning til at rejse  

 spørgsmål om frakendelse af en revisors beskikkelse, i almindelighed bør  

 afgøres af domstolene.
Den omstændighed, at anklagemyndigheden ikke har rejst  

 tiltale mod indklagede, har bestyrket mindretallets principielle holdning i  

 denne konkrete sag.
 Der afsiges kendelse efter stemmeflertallet.
 Thi bestemmes:
 Indklagede, statsautoriseret revisor Egon Hjort frakendes sin beskikkelse  

 for 5 år fra denne kendelses afsigelse.
 Det tilføjes, at afgørelsen er indbragt for domstolene i medfør af § 20,  

 stk. 1, i lov om statsautoriserede revisorer, jf. lovbekendtgørelse nr. 56 af  

 19. januar 1989.
