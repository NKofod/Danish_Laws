 Betingelsen om fast bopæl i boligstøttelovens § 5, nr. 1, fandtes  

 først opfyldt, da familien fik opholdstilladelse.
 Amtsankenævnet har den 14/10-85 fra boligstyrelsen modtaget Deres klage  

 over Albertslund kommunes afgørelse, hvorefter det er besluttet at udbetale  

 boligsikring med virkning fra 1/10-85.
 Amtsankenævnet har i anledning af klagen modtaget en udtalelse og kopi af  

 sagens akter fra kommunen.
 Det fremgår af sagen, at De ved henvendelsen til boligstyrelsen oplyste,  

 at De har boet i Danmark siden 1970, og at De pr. 1/7-85 lejede en 5-værelses  

 lejlighed med henblik på, at Deres ægtefælle og Deres børn skulle flytte til  

 Danmark.
De indsendte samtidig ansøgning om boligsikring og ansøgning om  

 opholdstilladelse for Deres ægtefælle og Deres børn.
Deres familie indrejste  

 i Danmark den 4/8-85, og den 4/9-85 fik Deres familie opholdstilladelse i  

 Danmark.
 Albertslund kommune har i udtalelse til amtsankenævnet oplyst, at det er  

 besluttet at udbetale boligsikring med virkning fra 1/10-85 under henvisning  

 til, at Deres familie først kunne anses for at have fast bopæl i Danmark fra  

 tidspunktet 4/9-85, hvor familien fik opholdstilladelse.
 Kommunen har endvidere anført, at Deres familie er tilmeldt Deres adresse  

 pr. 4/9-85, hvorefter betingelserne for udbetaling af boligsikring anses for  

 opfyldt pr. 1/10-85.
I henhold til lov om individuel boligstøtte § 5, nr. 1, er retten til  

 boligstøtte betinget af, at ansøgeren har fast bopæl her i landet.
I henhold  

 til lovens § 6, stk. 1, medregnes som medlemmer af husstanden ansøgerens  

 ægtefælle, hjemmeværende børn og andre, der har fast ophold i lejligheden  

 uden at være logerende.
I henhold til lovens § 35, stk. 1, skal ansøgning om boligstøtte indgives  

 til kommunalbestyrelsen.
Boligstøtte ydes med virkning fra begyndelsen af den  

 måned, der følger nærmest efter ansøgningens indgivelse.
 Kommunen har modtaget Deres ansøgning om boligsikring den 16/8-85,  

 hvorefter der normalt ville blive udbetalt boligsikring med virkning fra  

 1/9-85.
 Kommunen har imidlertid fundet, at betingelserne om fast bopæl her i  

 landet ikke kunne anses for opfyldt for Deres families vedkommende pr.  

 1/9-85, idet Deres familie først fik opholdstilladelse 4/9-85.
Amtsankenævnet har behandlet sagen i et møde afholdt den 29. november 1985  

 og truffet følgende A F G Ø R E L S E:
 Nævnet besluttede på grundlag af de i sagen foreliggende oplysninger at  

 tiltræde kommunens afgørelse, der findes at være i overensstemmelse med  

 gældende regler på området.
 Man skal gøre opmærksom på, at sagens parter har adgang til at se samtlige  

 akter, der har ligget til grund for amtsankenævnets afgørelse.
 Ankevejledning vedlagt.
