AL § 63, stk.1, nr. 3, om væsentlig selv skyld i opsigelse, rimelig frist for aflevering af lægeerklæring til arbejdsgiveren NN Ankenævnet har behandlet Deres klage på møde den 15. januar 2009.
Nævnet traf denne A F G Ø R E L S E De skal ikke anses for selvforskyldt ledig den 20. februar 2008, og De skal derfor ikke have en karantæne på 3 uger.
 Ankenævnet ænder således Arbejdsdirektoratets afgørelse af den 10. april 2008.
B E G R U N D E L S E Ankenævnet har lagt til grund, at  De var ansat som lager- og distributionsmedarbejder i Virksomhed X.
 De ringede til Deres arbejdsgiver den 11. februar 2008 og sygemeldte Dem,  Deres arbejdsgiver den 18. februar 2008 anmodede Dem om en lægeerklæring,  De den 20. februar 2008 blev opsagt med øjeblikkelig virkning, og  det af Deres ansættelseskontrakt fremgår, at Deres arbejdsgiver kan kræve en lægeerklæring ved sygdom af over 4 dages varighed.
 Et medlem er selvforskyldt ledig, hvis medlemmet bliver afskediget af en grund, der væsentligst kan tilregnes medlemmet.
Det beror på et samlet skøn, om en afskedigelse væsentligst kan tilregnes medlemmet.
I skønnet indgår blandt andet arbejdsgiverens begrundelse for afskedigelsen, og medlemmets forklaring om hændelsesforløbet.
 Ankenævnet har ved afgørelsen lagt vægt på, at De er opsagt, idet De blev bortvist fra Deres stilling med øjeblikkelig virkning.
De har til sagen oplyst, at  De den 11. februar 2008 sygemeldte Dem hos Deres arbejdsgiver,  Deres arbejdsgiver første gang anmodede Dem om en lægeerklæring den 18. februar 2008, og at Deres arbejdsgiver denne dato accepterede, at De først kunne aflevere en lægeerklæring den 22. februar 2008,  Deres arbejdsgiver ringede til Dem den 20. februar 2008 og oplyste, at han ville have en lægeerklæring fra Dem med det samme, og  De blev opsagt med øjeblikkelig virkning den 20. februar 2008.
Arbejdsgiver har til sagen oplyst, at  arbejdsgiveren første gang anmodede Dem om en lægeerklæring den 14. februar eller den 18. februar 2008, og at De hertil svarede, at De først kunne aflevere en lægeerklæring den 22. februar 2008.
 arbejdsgiver ved telefonsamtalen den 18. februar 2008 bad Dem om at aflevere en lægeerklæring den 19. februar 2008,  da De ikke afleverede en lægeerklæring den 19. februar 2008, meddelte arbejdsgiveren Dem, at han skulle have lægeerklæringen senest den 20. februar 2008, da De ellers ville blive opsagt, og  arbejdsgiveren opsagde Dem med øjeblikkelig virkning den 20. februar 2008, da De ikke havde afleveret lægeerklæringen på denne dato.
 Ankenævnet har noteret sig, at der er uenighed om hændelsesforløbet i sagen.
 Ankenævnet har lagt til grund for sagen, at arbejdsgiver første gang anmodede Dem om en lægeerklæring den 18. februar 2008.
 Ankenævnet har lagt vægt på Deres forklaring, samt på arbejdsgivers forklaring om, at arbejdsgiveren første gang anmodede Dem om en lægeerklæring den 14. februar eller den 18. februar 2008.
 Det er ankenævnets opfattelse, at et medlem inden rimelig tid efter arbejdsgiverens ønske om en lægeerklæring, skal sørge for, at arbejdsgiveren modtager lægeerklæringen.
 Ankenævnet finder, at det herefter ikke kan bebrejdes Dem, at De ikke kunne fremskaffe en lægeerklæring den 20. februar 2008, som er samme dag, som Deres arbejdsgiver på ny rettede henvendelse til Dem.
Ankenævnet finder på denne baggrund ikke, at afskedigelsen væsentligst kan tilregnes Dem.
De skal derfor ikke betragtes som selvforskyldt ledig, og De skal derfor ikke pålægges en karantæne på 3 uger.
R E G L E R Ankenævnet henviser til  § 63, stk.1, nr. 3 og stk. 6, i lov om arbejdsløshedsforsikring mv., jf. lovbekendtgørelse nr. 994 af 8. august 2007, og  § 9, stk.1, 1 pkt. , i Arbejdsdirektoratets bekendtgørelse nr. 178 af 19. februar 2007 om selvforskyldt ledighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne YY fuldmægtig De kan læse om afgørelsens retlige grundlag på de følgende sider.
 Kopi til:
 Arbejdsdirektoratet og Arbejdsløshedskassen.
Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007:
§ 63. Dagpenge må ikke udbetales, jf. stk. 4, til et medlem, hvis ledighed skyldes, 1) at medlemmet uden fyldestgørende grund afslår et rimeligt arbejde, der er formidlet af staten i jobcenteret, arbejdsløshedskassen eller andre efter kapitel 3 i lov om en aktiv beskæftigelsesindsats, 2) at medlemmet uden fyldestgørende grund ophører med sit arbejde, 3) at medlemmet afskediges af en grund, der væsentligst kan tilregnes medlemmet, 4) at medlemmet under en jobsamtale uden fyldestgørende grund afslår at medvirke til at indgå aftaler om tilbud efter lov om en aktiv beskæftigelsesindsats eller at følge op på indgåede aftaler om beskæftigelsesindsatsen, eller 5) at medlemmet uden fyldestgørende grund udebliver fra, afslår eller ophører i tilbud efter lov om en aktiv beskæftigelsesindsats.
Stk. 2. Bestemmelsen i stk. 1, nr. 2, finder ikke anvendelse ved ophør af selvstændig virksomhed, jf. § 57, stk. 3. I disse tilfælde udbetales dagpenge ikke for de første 3 uger efter ophøret.
Dog udbetales dagpenge efter den første uge i følgende tilfælde:
1) Ved ophør på grund af konkurs, 2) ved ophør på grund af betalingsstandsning, eller 3) ved ophør på grund af tvangsauktion.
 Stk. 3. Et medlem, der nægter at medvirke til udvikling og produktion af krigsmateriel, jf. lov om krigsmateriel m.v., anses for at have fyldestgørende grund til at undlade at overtage arbejde eller ophøre med arbejdet, jf. stk. 1.
Stk. 4. Ved selvforskyldt ledighed efter stk. 1 pålægges medlemmet en karantæne på 3 uger.
Hvis medlemmet inden for de seneste 12 måneder forud for den selvforskyldte ledighed har fået en karantæne efter § 63 a, stk. 2, for at udeblive fra en samtale, eller er blevet selvforskyldt ledig, jf. stk. 1, bortfalder retten til dagpenge, indtil 1) et fuldtidsforsikret medlem har haft mere end 300 timers arbejde inden for 10 uger, 2) et deltidsforsikret medlem har haft mindst 150 timers arbejde inden for 10 uger eller 3) et medlem i mindst 26 uger uafbrudt har drevet selvstændig virksomhed i væsentligt omfang.
 Stk. 5. For et medlem, der er mellem 25 og 30 år, og som ikke har gennemført en uddannelse, der berettiger til optagelse i en arbejdsløshedskasse, jf. § 41, bortfalder retten til dagpenge, jf. stk. 4, 2. pkt., hvis medlemmet efter at have afslået eller være ophørt i et tilbud efter § 85, stk. 3, i lov om en aktiv beskæftigelsesindsats, uden fyldestgørende grund afslår at finde, søge ind på eller påbegynde en uddannelse, jf. § 85, stk. 4, i lov om en aktiv beskæftigelsesindsats.
 Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1-5.
 Arbejdsdirektoratets bekendtgørelse nr. 178 af 19. februar 2007 om selvforskyldt ledighed:
 Afskedigelse mv.
§ 9. Et medlem er selvforskyldt ledig, hvis medlemmet bliver afskediget af en grund, der væsentligst skyldes medlemmet.
Dette gælder også, hvis 1) medlemmet bliver afskediget fra et tilbud af en grund, der væsentligst skyldes medlemmet, 2) et uddannelsessted afbryder medlemmets tilbud om uddannelse af en grund, der væsentligst skyldes medlemmet, eller 3) medlemmet bliver afskediget af en grund, der væsentligst skyldes medlemmet, mens medlemmet er på orlov efter lov om ret til orlov og dagpenge ved barsel eller efter lov om børnepasningsorlov eller får godtgørelse efter lov om godtgørelse ved deltagelse i erhvervsrettet voksen- og efteruddannelse eller får voksenuddannelsesstøtte efter lov om statens voksenuddannelsesstøtte.
