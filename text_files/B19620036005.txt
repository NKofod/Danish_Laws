 I henhold til § 3 i lov nr. 392 af 12. juli 1946 om selvangivelsen af  

 indkomst og formue, om foranstaltninger til kontrol med selvangivelsen og om  

 straffen for skattesvig m.v. (kontrolloven), jfr. lovbekendtgørelse nr. 278  

 af 25. august 1958, har finansministeren efter indstilling af ligningsrådet  

 fastsat, at der indføres regnskabspligt for personer, der uden at være  

 bogføringspligtige i henhold til bogføringsloven, lov nr. 178 af 5. juni  

 1959, enten driver pelsdyravl som hovederhverv eller, såfremt pelsdyravlen  

 drives som bierhverv, regelmæssigt beskæftiger mindst 1 fremmed medhjælper  

 ved pelsdyravlen.
 De pågældende skal herefter være pligtige fra og med deres førstkommende  

 regnskabsperiode, begyndende den 1. januar 1963 eller senere, at føre et  

 regnskab, der opfylder de nedenfor fastsatte mindstekrav, samt til herefter,  

 første gang for det skatteår, som følger efter udløbet af den nævnte  

 regnskabsperiode, inden udløbet af fristen for indgivelse af selvangivelsen  

 til ligningsmyndigheden at indsende et på grundlag af dette  

 regnskabsmateriale udarbejdet driftsregnskab med dertil hørende  

 statusopgørelse.
 Med hensyn til de mindstekrav, der må stilles til regnskabet, har  

 ligningsrådet fastsat følgende:
 Regnskabet skal - under fornødent hensyn til virksomhedens omfang og  

 beskaffenhed - føres på en sådan måde, at der gives en klar og overskuelig  

 redegørelse for virksomhedens forretninger og formueforhold, herunder  

 oplysning om driftsindtægter og udgifter, den i virksomheden anbragte kapital  

 (såvel egenkapital som fremmed kapital), udbetalinger til indehavere samt  

 disses udtagelse af varer eller lignende fra virksomheden.
 Uanset virksomhedens størelse skal det løbende regnskab i det mindste  

 omfatte et kasseregnskab for ind- og udbetalinger, ligesom der gennem  

 regnskabet skal gøres rede for den regnskabspligtiges økonomiske stilling ved  

 regnskabets begyndelse og ved udgangen af hver regnskabsperiode.
I kasseregnskabet skal så vidt muligt daglig optages samtlige ind- og  

 udbetalinger særskilt for hver enkelt post eller, hvis særskilt  

 specifikationer føres, med en samlet sum for hver af disse.
Kontant salg kan  

 dog føres som en enkelt post for en dags samlede salg.
Kasseregnskabet skal  

 føres på så overskuelig måde, at der er let adgang til at foretage en daglig  

 afstemning af kassebeholdningen med kasseregnskabet.
 Ved regnskabspligtens indtræden opgøres den regnskabspligtiges status.
 For hver regnskabsperiode skal der udarbejdes et regnskab (årsregnskab)  

 indeholdende en opgørelse over indtægter og udgifter i perioden samt en  

 opgørelse over aktiver og passiver (status) ved periodens udgang.
 Der skal i årsregnskabet redegøres for, hvorledes egenkapitalen har ændret  

 sig ifølge opgørelsen over indtægter og udgifter, udbetaling af overskud,  

 udtagelse af penge eller varer til indehavere eller som følge af ændringer i  

 aktiver og passiver, som ikke fremgår af opgørelsen over indtægter og  

 udgifter.
Ejes en virksomhed af en enkelt indehaver, skal den pågældendes samtlige  

 aktiver og passiver optages i status, herfra dog undtaget løsøre, der ikke  

 benyttes inden for virksomheden.
Aktiver og passiver, der ikke vedrører  

 virksomheden, kan dog optages i et særligt tillæg til status.
Indtægter og  

 udgifter vedrørende sådanne aktiver og passiver kan i så fald holdes uden for  

 regnskabet.
 Status ved regnskabspligtens indtræden samt årsregnskabet skal være  

 opgjort og optaget i et statusregnskab senest 6 måneder efter henholdsvis  

 regnskabspligtens indtræden og regnskabsperiodens udløb.
 I statusregnskabet skal siderne (pagina) eller modstående sider (folio)  

 være fortløbende nummereret.
Regnskabet skal føres med blæk, maskine eller på anden holdbar måde.
Hvor  

 indførsler ifølge gængse bogføringsregler skal ske i rækkefølge, må tomme  

 mellemrum ikke findes.
I det førte må raderinger ikke foretages.  

 Fejlposteringer skal enten rettes ved modposteringer eller ved udstregning,  

 men må ikke gøres ulæselige.
 Blade af indbundne bøger må ikke fjernes.
 Føres regnskabet helt eller delvis på løsblade, kort eller lignende, eller  

 anvendes sådanne løsblade m.v. til de omtalte særlige specifikationer til  

 kasseregnskabet, skal der ved en hensigtsmæssig tilrettelæggelse af  

 forretningsgangen tilstræbes sikring mod misbrug af løsblade.
 Såfremt en skattepligtig, der i henhold til foranstående er pligtig til at  

 indsende driftsregnskab med tilhørende statusopgørelse til  

 ligningsmyndigheden, undlader at indsende dette rettidigt eller har undladt  

 at føre regnskab som foran bestemt, betragtes hans selvangivelse af  

 indkomsten som ugyldig med alle deraf følgende virkninger for ansættelsen og  

 retten til at påklage denne, jfr. kontrollovens § 3, stk. 2.
 Eventuelle tvivlsspørgsmål om, hvem der omfattes af den foran omhandlede  

 regnskabspligt, forelægges skattedepartementet.
 Finansministeriet, den 23. november  

 1962.
 Poul Hansen.
