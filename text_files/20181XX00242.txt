Skriftlig fremsættelse (15. november 2018) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om Arbejdsgivernes Uddannelsesbidrag, lov om erhvervsuddannelser og lov om arbejdsmarkedsuddannelser m.v. (Modelparametre for erhvervsuddannelser til brug for beregning af praktikpladsafhængigt arbejdsgiverbidrag, justering af det aktivitetsafhængige VEU-bidrag, merbidragsfritagelse m.v.) (Lovforslag nr.
L 104) Ved lov nr. 706 af 8. juni 2017 blev anden del af trepartsaftale af 19. august 2016 mellem den daværende regering (Venstre) og arbejdsmarkedets parter, Trepartsaftale om tilstrækkelig og kvalificeret arbejdskraft i hele Danmark og praktikpladser, udmøntet på lovniveau.
Med lovændringen blev det praktikpladsafhængige AUB-bidrag indført.
Efter denne ordning belønnes de virksomheder, der bidrager til at uddanne erhvervsuddannet arbejdskraft, mens de virksomheder, der ikke i tilstrækkelig grad bidrager til at uddanne erhvervsuddannet arbejdskraft, omvendt pålægges et større ansvar for den samlede finansiering i Arbejdsgivernes Uddannelsesbidrag.
De årlige modelparametre for de enkelte erhvervsuddannelser er fastsat i bilag 1 til lov om Arbejdsgivernes Uddannelsesbidrag.
Med dette lovforslag lægges der op til at ændre bilag 1 med sigte på at fastlægge modelparametrene for 2019.
Ved lov nr. 1693 af 26. december 2017 blev det aktivitetsafhængige VEU-bidrag indført.
Efter denne model skal der ske en årlig tilpasning ved lov af arbejdsgivernes indbetalinger, så indbetalingerne svarer til de forventede udgifter til VEU-godtgørelse m.v.
Det foreslås på denne baggrund, at det aktivitetsafhængige VEU-bidrag for 2019 fastsættes til 451 kr. pr. fuldtidsbeskæftiget.
 Det foreslås endvidere, at lovens ordning om merbidragsfritagelse justeres, og at der indføres en overgangsordning for stillingsopslag for 2018. Det foreslås desuden, at der indføres en ny ordning om merbidragsfritagelse for visse leverandører på ældreplejeområdet.
 Lovforslaget indeholder tillige forslag om, at der sker en omlægning af ordningen med refusion af udgifter til elevers ophold på kostafdelinger, at Arbejdsgivernes Uddannelsesbidrag til brug for dækning af et midlertidigt likviditetsunderskud i forbindelse med udbetaling af VEU-godtgørelse m.v. i løbet af året kan anvende opsparede midler vedrørende uddannelsesbidrag efter lovens § 18, stk. 1, og at bestyrelsen for Arbejdsgivernes Uddannelsesbidrag bemyndiges til at fastsætte regler om tilbagebetaling af for meget udbetalte ydelser (undtagelse fra reglerne om e-fakturering).
 Endelig indeholder lovforslaget teknisk begrundede forslag om, at det angives udtrykkeligt, at diplomatiske repræsentationer m.v. er undtaget lov om Arbejdsgivernes Uddannelsesbidrag, at der sker ændringer i udpegningsretten til bestyrelsen for Arbejdsgivernes Uddannelsesbidrag samt ændringer af lov om erhvervsuddannelser og lov om arbejdsmarkedsuddannelser m.v. med henblik på ændring i indstillingsretten til Rådet for de Grundlæggende Erhvervsrettede Uddannelser og til Rådet for Voksen- og Efteruddannelse.
 Det foreslås, at loven træder i kraft den 1. januar 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
