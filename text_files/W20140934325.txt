SU  tilbagebetaling  rækkefølge - SU-lån Et tilbagebetalingskrav omfattede efter loven også SU-lån, selvom det i realiteten ændrede tilbagebetalingstiden for lånet.
Din klage vedrørende tilbagebetaling af SU I brev modtaget 20. juni 2013 har du klaget over Styrelsen for Videregående Uddannelsers (herefter: styrelsen) afgørelse af 24. maj 2012 om tilbagebetaling af SU for støtteåret 2012.
Ankenævnets afgørelse Nævnet tiltræder styrelsens afgørelse af 24. maj 2013 om tilbagebetaling af SU for støtteåret 2012.
Retsgrundlag SU-loven (dagældende lovbekendtgørelse nr. 661 af 29. juni 2009, nu lovbekendtgørelse nr. 39 af 15. januar 2014) indeholder bl.a. følgende bestemmelser (uddrag):
 § 22. Uddannelsesstøtten i et støtteår nedsættes ved den endelige tildeling for dette år, hvis den uddannelsessøgendes egenindkomst i støtteåret, jf. § 23, overstiger et beløb, der er summen af de månedlige fribeløb i støtteåret, jf. § 24 og § 25, stk. 10, (årsfribeløbet).
Stk. 2. Når den uddannelsessøgendes egenindkomst er højere end det beregnede årsfribeløb, nedsættes først stipendium, herunder stipendium som tillæg efter § 7, stk. 3 og 4, og supplerende stipendium efter § 7, stk. 6, dernæst studielån, herunder det supplerende studielån efter § 7, stk. 5, og slutlån.
Ministeren for forskning, innovation og videregående uddannelser kan fastsætte regler herom.
() § 28. Uddannelsesstøtten udbetales med foreløbige beløb i støtteåret.
Uddannelsesstøtten tildeles med endelige beløb efter støtteårets afslutning.
(. . .) § 30. Uddannelsesstøtten tildeles med endelige beløb på grundlag af oplysninger om den uddannelsessøgendes egenindkomst, forældrenes indkomstgrundlag, studieforhold, anden offentlig støtte, bopælsstatus m.v.
Stk. 2. Foreløbige beløb, der er udbetalt, men ikke kan tildeles endeligt, skal betales tilbage.
Foreløbige beløb, der skal betales tilbage, fordi egenindkomsten overstiger årsfribeløbet eller uddannelsesfribeløbet, skal dog betales tilbage med halvdelen af beløbet, i det omfang det udgør op til forskellen mellem det laveste og det mellemste fribeløb, og fuldt ud med beløb derover. (. . .) SU-bekendtgørelsen (dagældende bekendtgørelse nr. 455 af 08. juni 2009, nu bekendtgørelse nr. 1269 af 17. december 2012) indeholder bl.a. følgende bestemmelser (uddrag):
 § 42. Stipendium, herunder stipendium som tillæg efter lovens § 7, stk. 3 og 4, og supplerende stipendium efter lovens § 7, stk. 6, dernæst studielån, herunder supplerende studielån efter lovens § 7, stk. 5, og slutlån, nedsættes efter lovens § 22 og § 30 ved den endelige støttetildeling for et støtteår, når den uddannelsessøgendes egenindkomst overstiger årsfribeløbet, jf. lovens § 22, stk. 1, eller uddannelsesfribeløbet, jf. lovens § 22 a, stk. 1, nr. 1.
Stk. 2. Yderligere studielån efter lovens § 25, stk. 6, nedsættes dog altid først.
Når der ikke er mere af det yderligere studielån, sker nedsættelsen efter stk. 1.
 Stk. 3. Nedsættelsen sker altid, som om der er søgt størst muligt stipendium og studielån.
Begrundelse SU-lovens udgangspunkt er, at studerende skal tilbagebetale SU, hvis deres egenindkomst overstiger deres årsfribeløb, jf. § 30, stk. 2, jf. § 22 i SU-loven.
 Uddannelsesstøtte er en trangsbestemt ydelse, hvorfor der er fastsat regler for, hvor meget den studerende må tjene sideløbende med, at vedkommende modtager støtte.
 Ankenævnet skal bemærke, at SU-lån er en del af støtten, da det ydes på favorable vilkår under studietiden.
Ankenævnet skal endvidere bemærke, at efter reglerne i SU-lovens § 22, stk. 2, og SU-bekendtgørelsens § 42, skal der også efter den i reglerne nævnte rækkefølge ske tilbagebetaling af modtaget SU-lån, når der er truffet afgørelsen om tilbagebetaling.
Dette skal efter reglerne ske, selvom det vil have som konsekvens, at lånets løbetid forkortes, da et tilbagebetalingskrav er udtryk for, at man ikke var berettiget til at modtage det pågældende lån på grund af for stor egenindkomst.
 Ankenævnet har derfor ikke grundlag for at tilsidesætte afgørelsen om tilbagebetaling af for meget modtaget SU, herunder tilbagebetaling af for meget modtaget støtte i form af SU-lån.
Sagsfremstilling Styrelsen har ved brev af 24. maj 2013 meddelt, at du skal tilbagebetale noget af den SU, herunder SU-lån, som du modtog i 2012, da din egenindkomst oversteg dit fribeløb.
 Du har i brev modtaget i styrelsen den 20. juni 2013 klaget til Ankenævnet for Statens Uddannelsesstøtteordninger og bl.a. anført, at du ikke klager over størrelsen af tilbagebetalingskravet, men at du alene klager over, at SU-lånets løbetid bliver ændret fra op til 15 år til maksimalt 3 år, når slutlånet bliver medregnet i indkomstkontrolkravet, da der ikke er tale om indkomst.
Ved brev af 1. august 2013 har styrelsen fastholdt afgørelsen af 24. maj 2013. Styrelsen har blandt andet oplyst, at støtten skal nedsættes, hvis man tjener mere end årsfribeløbet, og at støtten nedsættes med et beløb, der svarer til forskellen mellem egenindkomsten og årsfribeløbet.
Det er i første omgang SUen, man skal betale tilbage.
Dækker SUen ikke tilbagebetalingskravet, skal man også betale noget af SU-lånet tilbage.
Ved brev af 25. august 2013 har du fastholdt din klage og anmodet om oversendelse til Ankenævnet.
Du har i det væsentligste gentaget dine anbringender fra brevet modtaget den 20. juni 2013.
 Styrelsen har i brev af 16. september 2013 videresendt sagen sammen med en udtalelse til ankenævnet og henvist til, at rækkefølgen for tilbagebetaling fremgår af SU-lovens § 22, stk. 2.
Ankenævnet har ved brev af 23. september 2013 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
