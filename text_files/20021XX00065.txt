Skriftlig fremsættelse (7. november  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 arbejdsløshedsforsikring m.v., lov om statens  

 voksenuddannelsesstøtte, lov om godtgørelse ved deltagelse i  

 erhvervsrettet voksen- og efteruddannelse og lov om arbejdsmarkedsuddannelser  

 (Nyberegning for dimittender m.fl., forenkling af dagpenge- og aktivperiode,  

 rådighedsregler mv.).
(Lovforslag nr.
L 60).
Lovforslaget er en del af den samlede lovpakke  

 vedrørende udmøntningen af den politiske aftale om  

 handlingsplanen "Flere i Arbejde" vedrørende den fremtidige  

 beskæftigelsespolitik indgået imellem Venstre, Konservative,  

 Socialdemokratiet, Dansk Folkeparti, Det Radikale Venstre og Kristeligt  

 Folkeparti.
Lovforslaget skal derfor ses i sammenhæng med de  

 øvrige lovforslag, som regeringen fremsætter samtidig med dette  

 forslag (Lov om ændring af lov om en aktiv arbejdsmarkedspolitik og lov  

 om ændring af lov om aktiv socialpolitik og integrationsloven).
Som led i den samlede indsats for at øge  

 arbejdsudbudet er der behov for at justere enkelte elementer i dagpenge- og  

 kontanthjælpssystemet bl.a. gennem en forenkling og harmonisering af  

 reglerne.
I dagpengesystemet er der behov for at ændre og forenkle  

 reglerne om opgørelsen af dagpengeperioden, dimittendreglerne og  

 reglerne om rådighed.
 Forslaget indeholder følgende hovedelementer:
1.	Sondringen mellem dagpenge- og aktivperioden ophæves og  

 erstattes af én ydelsesperiode på 4 år inden for en  

 fælles referenceperiode på 6 år.
Forbrug af ydelsesperioder  

 opgøres i uger.
 2.	Regler om nyberegning for dimittender m.fl.
 3.	Forenkling af rådighedsreglerne.
 4.	Nedsættelse af venteperioden for selvstændige  

 erhvervsdrivende.
 Herudover indeholder lovforslaget diverse  

 konsekvensændringer i lov om statens voksenuddannelsesstøtte,  

 lov om godtgørelse ved deltagelse i erhvervsrettet voksen- og  

 efteruddannelse og lov om arbejdsmarkedsuddannelser.
Forslaget skønnes at medføre en merudgift  

 for det offentlige på ca. 30-35 mio. kr. samt en mindreudgift på  

 ca. 15 mio. kr., således at den samlede merudgift netto udgør  

 ca. 15-20 mio. kr.
Forslaget har ingen økonomiske konsekvenser for  

 erhvervslivet.
Forslaget har ingen administrative konsekvenser for  

 erhvervslivet eller for borgerne.
Forslaget medfører øgede  

 administrative byrder for Arbejdsdirektoratet og i begrænset omfang i  

 arbejdsløshedskasserne.
Forslaget har ingen miljø- eller  

 ligestillingsmæssige konsekvenser.
Forslaget indeholder ikke EU-retlige  

 aspekter.
 Det foreslås, at loven træder i kraft den 1.  

 januar 2003.
 Idet jeg i øvrigt henviser til lovforslaget og de  

 ledsagende bemærkninger, skal jeg på regeringens vegne anbefale  

 forslaget til Tingets velvillige behandling.
