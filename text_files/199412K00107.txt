Nr LSF 107 Forslag til Lov om ændring af retsplejeloven, lov om EF-domskonventionen  

 m.v. og lov om anerkendelse og fuldbyrdelse af nordiske afgørelser om  

 privatretlige krav (Tiltrædelse af San Sebastian-konventionen og  

 Luganokonventionen) Fremsat af justitsministeren (Bjørn Westh) den 11. januar 1995 Vedtaget ved tredjebehandling den 21. marts 1995 Lov nr. 209 af 29/03/1995 § 1 I lov om rettens pleje, jf. lovbekendtgørelse nr. 905 af 10. november  

 1992, som ændret senest ved lov nr. 364, lov nr. 366 og lov nr. 369 af 18.  

 maj 1994, foretages følgende ændring:
 § 247 affattes således:
» § 247. I sager, der er omfattet af en konvention, som er  

 gennemført i dansk ret ved lov om EF-domskonventionen m.v., herunder ved  

 bekendtgørelse i medfør af den nævnte lovs § 15, anvendes konventionens  

 værnetingsregler.
Dette gælder dog ikke sager, der anlægges ved det i § 246 a  

 nævnte værneting, og som er omfattet af konventionen af 10. maj 1952 om  

 arrest i søgående skibe.
Stk. 2. Hvor der ikke efter dansk lovgivning i øvrigt er værneting  

 for en sag, der efter en konvention som nævnt i stk. 1, 1. pkt., skal eller  

 kan anlægges her i landet, anlægges sagen ved sagsøgerens hjemting eller,  

 såfremt sagsøgeren ikke har hjemting her i landet, ved Københavns Byret eller  

 Østre Landsret.« § 2 I lov nr. 325 af 4. juni 1986 om EF-domskonventionen m.v. foretages  

 følgende ændring:
 § 15 affattes således:
» § 15. Justitsministeren kan fastsætte, at loven med de  

 nødvendige ændringer finder tilsvarende anvendelse på 1) konventioner om ændring af EF-domskonventionen og de i § 1 nævnte  

 protokoller, herunder i forbindelse med nye kontraherende parters tiltrædelse  

 af EF-domskonventionen, 2) konventionen af 16. september 1988 om retternes kompetence og om  

 fuldbyrdelse af retsafgørelser i borgerlige sager, herunder handelssager, og  

 de til denne konvention knyttede protokoller m.v. og 3) konventioner om ændring af den under nr. 2 nævnte konvention m.v.,  

 herunder i forbindelse med nye kontraherende parters tiltrædelse af  

 konventionen.« § 3 I lov om anerkendelse og fuldbyrdelse af nordiske afgørelser om  

 privatretlige krav og om ændring af retsplejeloven, jf. lovbekendtgørelse nr.  

 635 af 15. september 1986, foretages følgende ændring:
 § 7, stk. 2, affattes således:
» Stk. 2. Loven gælder ikke sager, der er omfattet af en  

 konvention, som er gennemført i dansk ret ved lov om EF-domskonventionen  

 m.v., herunder ved bekendtgørelse i medfør af den nævnte lovs § 15, og heller  

 ikke i det omfang andet følger af regler om anerkendelse og fuldbyrdelse af  

 udenlandske afgørelser og forlig på særlige retsområder.« § 4 Justitsministeren fastsætter tidspunktet for lovens ikrafttræden.
§ 5 Loven gælder ikke for Færøerne og Grønland.
Oprindeligt fremsat forslag § 1 I lov om rettens pleje, jf. lovbekendtgørelse nr. 905 af 10. november  

 1992, som ændret senest ved lov nr. 364, lov nr. 366 og lov nr. 369 af 18.  

 maj 1994, foretages følgende ændring:
 1. § 247 affattes således:
» § 247. I sager, der er omfattet af en konvention, som er  

 gennemført i dansk ret ved lov om EF-domskonventionen m.v., herunder ved  

 bekendtgørelse i medfør af den nævnte lovs § 15, anvendes konventionens  

 værnetingsregler.
Dette gælder dog ikke sager, der anlægges ved det i § 246 a  

 nævnte værneting, og som er omfattet af konventionen af 10. maj 1952 om  

 arrest i søgående skibe.
Stk. 2. Hvor der ikke efter dansk lovgivning i øvrigt er værneting  

 for en sag, der efter en konvention som nævnt i stk. 1, 1. pkt., skal eller  

 kan anlægges her i landet, anlægges sagen ved sagsøgerens hjemting eller,  

 såfremt sagsøgeren ikke har hjemting her i landet, ved København Byret eller  

 Østre Landsret.« § 2 I lov nr. 325 af 4. juni 1986 om EF-domskonventionen m.v. foretages  

 følgende ændring:
 1. § 15 affattes således:
» § 15. Justitsministeren kan fastsætte, at loven med de  

 nødvendige ændringer finder tilsvarende anvendelse på 1) konventioner om ændring af EF-domskonventionen og de i § 1 nævnte  

 protokoller, herunder i forbindelse med nye kontraherende parters tiltrædelse  

 af EF-domskonventionen, 2) konventionen af 16. september 1988 om retternes kompetence og om  

 fuldbyrdelse af retsafgørelser i borgerlige sager, herunder handelssager, og  

 de til denne konvention knyttede protokoller m.v. og 3) konventioner om ændring af den under nr. 2 nævnte konvention m.v.,  

 herunder i forbindelse med nye kontraherende parters tiltrædelse af  

 konventionen.« § 3 I lov om anerkendelse og fuldbyrdelse af nordiske afgørelser om  

 privatretlige krav og om ændring af retsplejeloven, jf. lovbekendtgørelse nr.  

 635 af 15. september 1986, foretages følgende ændring:
 1. § 7, stk. 2, affattes således:
» Stk. 2. Loven gælder ikke sager, der er omfattet af en  

 konvention, som er gennemført i dansk ret ved lov om EF- domskonventionen  

 m.v., herunder ved bekendtgørelse i medfør af den nævnte lovs § 15, og heller  

 ikke i det omfang andet følger af regler om anerkendelse og fuldbyrdelse af  

 udenlandske afgørelser og forlig på særlige retsområder.« § 4 Justitsministeren fastsætter tidspunktet for lovens ikrafttræden.
§ 5 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning I 1986 blev EF-domskonventionen gennemført i dansk ret.
Denne konvention,  

 der også betegnes som Bruxelles-konventionen, indeholder regler om  

 domstolenes kompetence i internationale sager og om anerkendelse og  

 fuldbyrdelse af udenlandske domstolsafgørelser.
 Ved en diplomatkonference mellem EF's og EFTA's medlemslande vedtog man  

 den 16. september 1988 den såkaldte Lugano-konvention, der stort set svarer  

 til Bruxelles-konventionen, men som også omfatter EFTA-landene.
 Efter Portugals og Spaniens indtræden i EF blev Bruxelles- konventionen  

 ved den såkaldte San Sebastian-konvention af 26. maj 1989 udvidet til også at  

 omfatte disse lande.
 Lovforslaget har til formål at gennemføre Lugano-konventionen og San  

 Sebastian-konventionen i dansk ret.
 Med vedtagelsen af lovforslaget giver Folketinget sit samtykke til, at  

 Danmark ratificerer de to konventioner.
2. Lugano-konventionen 2.1. I 1985 dannedes en EF/EFTA-arbejdsgruppe bestående af EF's  

 medlemslande og EFTA-landene Finland, Island, Norge, Schweiz og Sverige.
 Arbejdsgruppen havde til opgave at studere forudsætningerne for at oprette  

 en separat multilateral konvention, som skulle være parallel til  

 Bruxelles-konventionen, således at de ensartede regler, som gælder i  

 EF-landene, kunne udstrækkes til også at gælde EFTA-landene.
Ved en diplomatkonference mellem EF's og EFTA's medlemslande i Lugano blev  

 der den 16. september 1988 vedtaget en parallelkonvention til  

 Bruxelles-konventionen på grundlag af arbejdsgruppens udkast med den  

 officielle titel »Konvention om retternes kompetence og om fuldbyrdelse  

 af retsafgørelser i borgerlige sager, herunder handelssager, udfærdiget i  

 Lugano den 16. september 1988«.
Til konventionen knytter der sig tre  

 protokoller, tre erklæringer og en slutakt.
 Konventionen m.v. er offentliggjort i De Europæiske Fælleskabers  

 Tidende 1988 - L 319.
 Lugano-konventionen er i det store og hele identisk med  

 Bruxelles-konventionen med ændringerne fra tiltrædelseskonventionerne af 9.  

 oktober 1978 (Danmarks, Storbritanniens og Irlands tiltrædelse) og 25.  

 oktober 1982 (Grækenlands tiltrædelse).
Der er dog en række forskelle mellem Lugano-konventionen og  

 Bruxelles-konventionen.
Blandt forskellene kan der særligt peges på reglerne  

 om værneting i sager vedrørende arbejdskontrakter og sager vedrørende fast  

 ejendom.
 Lugano-konventionen er ratificeret af Frankrig, Italien, Luxembourg,  

 Nederlandene, De forenede Kongeriger, Irland, Spanien, Portugal, Schweiz,  

 Sverige, Norge og Finland.
 2.2. Der vil i forbindelse med Danmarks ratification af  

 Lugano-konventionen være behov for at foretage en tilpasning af en række  

 bestemmelser i retsplejeloven, lov om EF- domskonventionen og lov om  

 anerkendelse og fuldbyrdelse af nordiske afgørelser om privatretlige krav og  

 om ændring af retsplejeloven (nordisk domslov).
 Justitsministeriet foreslår, at disse tilpasninger af lovgivningen  

 gennemføres.
 3. San Sebastian-konventionen m.v.
 Mellem EU-landene gælder den såkaldte Bruxelles-konvention af 27.  

 september 1968 om retternes kompetence og om fuldbyrdelse af retsafgørelser i  

 borgerlige sager, herunder handelssager, som ændret ved  

 tiltrædelseskonventionerne fra 1978 og 1982.
 Bruxelles-konventionens regler om civilretligt værneting i visse  

 internationale retsforhold og om staternes pligt til at anerkende og  

 fuldbyrde retsafgørelser blev gennemført i dansk ret ved lov nr. 324 af 4.  

 juni 1986 om ændring af retsplejeloven og lov nr. 325 af 4. juni 1986 om  

 EF-domskonventionen m.v.
Spaniens og Portugals indtræden i EF har foranlediget endnu en  

 tiltrædelseskonvention til Bruxelles-konventionen, nemlig den såkaldte San  

 Sebastian-konvention af 26. maj 1989. Konventionens officielle titel er  

 »Konvention om Kongeriget Spaniens og Den Portugisiske Republiks  

 tiltrædelse af konventionen om retternes kompetence og om fuldbyrdelse af  

 retsafgørelser i borgerlige sager, herunder handelssager, samt af protokollen  

 vedrørende Domstolens fortolkning af denne konvention med de tilpasninger af  

 disse, som er foretaget ved konventionen om Kongeriget Danmarks, Irlands og  

 Det Forenede Kongerige Storbritanniens og Nordirlands tiltrædelse samt ved  

 konventionen om Den Hellenske Republiks tiltrædelse«.
Til konventionen  

 knytter der sig en erklæring, hvori de kontraherende parter tilkendegiver  

 deres vilje til at træffe de fornødne foranstaltninger til, at de nationale  

 procedurer til ratificering af konventionen fuldføres snarest muligt og om  

 muligt senest den 31. december 1992.
 Konventionen m.v. er offentliggjort i De Europæiske Fælleskabers  

 Tidende 1989 - L 285.
 Ved San Sebastian-konventionen gennemføres de tekniske ændringer i  

 EF-domskonventionen, som nødvendiggøres af Spaniens og Portugals tiltræden.
 Der gennemføres endvidere bl.a. på visse områder en tilpasning af  

 Bruxelles-konventionen til Lugano-konventionen, herunder vedrørende sager om  

 arbejdskontrakter og sager, der vedrører fast ejendom.
 San Sebastian-konventionen er ratificeret af Tyskland, Frankrig, Italien,  

 Luxembourg, Nederlandene, De forenede Kongeriger, Irland, Grækenland, Spanien  

 og Portugal.
4. Lovforslagets økonomiske og administrative konsekvenser Forslaget skønnes ikke at have økonomiske eller administrative  

 konsekvenser for det offentlige af betydning.
Bemærkninger til lovforslagets enkelte bestemmelser I bilaget til lovforslaget er de foreslåede bestemmelser sammenholdt med  

 de gældende regler.
Til § 1 I sin nuværende affattelse bestemmer retsplejelovens § 247, stk. 1, at  

 værnetingsreglerne i Bruxelles-konventionen finder anvendelse inden for  

 konventionens anvendelsesområde og fortrænger retsplejelovens almindelige  

 værnetingsbestemmelser.
Dette gælder dog ikke sager, der anlægges ved det  

 særlige værneting for arrest i skibe, jf. lovens § 246 a, og som er omfattet  

 af arrestkonventionen.
 Det fremgår endvidere af retsplejelovens § 247, stk. 2, at hvor der ikke  

 efter dansk ret er værneting for en sag, der efter Bruxelles-konventionen  

 skal eller kan anlægges her i landet, anlægges sagen ved sagsøgerens hjemting  

 eller, såfremt sagsøgeren ikke har hjemting her i landet, ved Københavns  

 Byret eller Østre Landsret.
 Det foreslås, at retsplejelovens almindelige værnetingsregler skal vige i  

 sager, der er omfattet af konventioner, der fastsætter værneting i  

 internationale sager, når konventionerne er gennemført i dansk ret ved lov om  

 EF-domskonventionen m.v., herunder ved bekendtgørelse i medfør af den nævnte  

 lovs § 15. Efter forslaget vil værnetingsreglerne i Bruxelles-konventionen,  

 som de er ændret ved San Sebastian-konventionen, og værnetingsreglerne i  

 Lugano- konventionen kunne inkorporeres i dansk ret, jf. herved også  

 bemærkningerne til § 2.
Forbeholdet vedrørende arrestkonventionen foreslås opretholdt også  

 vedrørende Lugano-konventionen.
At Lugano-konventionen i disse tilfælde ikke  

 finder anvendelse, følger af konventionens § 57 sammenholdt med  

 arrestkonventionens artikel 7.
 Den foreslåede nye formulering af retsplejelovens § 247, stk. 2,  

 indebærer, at der ikke ved sager, som ifølge Lugano-konventionen skal eller  

 kan anlægges her i landet, kan opstå situationer, hvor retsplejeloven ikke  

 udpeger en bestemt ret som kompetent til at behandle sagen.
Som det fremgår nedenfor, indebærer den foreslåede § 2 en ændring af  

 bemyndigelsesbestemmelsen i § 15 i lov om EF- domskonventionen m.v. Ændringen  

 bevirker, at aftaler om udvidelse af Bruxelles-konventionen og eventuelle  

 aftaler om udvidelser af Lugano-konventionen kan ratificeres af Danmark, uden  

 at dette kræver ændring af lov om EF-domskonventionen m.v.
Henvisningen til §  

 15 i lov om EF-domskonventionen m.v. i den foreslåede § 247 i retsplejeloven  

 indebærer på tilsvarende måde, at efterfølgende formelle tilpasninger af  

 denne bestemmelse gøres overflødige.
Til § 2 § 15 i lov om EF-domskonventionen m.v. rummer en bemyndigelsesbestemmelse,  

 hvorefter justitsministeren på grundlag af overenskomst med fremmed stat, der  

 kan indeholde fravigelser fra EF-domskonventionen og de dertil knyttede  

 protokoller, kan fastsætte, at loven med de nødvendige ændringer skal finde  

 anvendelse i forholdet mellem Danmark og denne stat.
 Justitsministeriet finder, at denne hjemmel bør ændres således, at det  

 klart fremgår, at justitsministeren ved bekendtgørelse kan gennemføre de  

 regler, der måtte være nødvendige for i dansk ret at gennemføre eventuelle  

 kommende konventioner om ændring af Bruxelles-konventionen, herunder i  

 forbindelse med nye EU-landes tiltræden af konventionen.
 Det foreslås derfor, at bestemmelsen omformuleres i overensstemmelse  

 hermed og således, at også ændringer i konventionen, som f.eks. er begrundede  

 i de hidtidige erfaringer med konventionen, i at der opstår nye typer af  

 sager, som nødvendiggør en særlig regulering, eller i særlige forhold i nye  

 konventionsstater, kan gennemføres i dansk ret i medfør af bemyndigelsen.  

 Bemyndigelsen vil således både omfatte tiltrædelses- og ændringskonventioner.
 Det foreslås endvidere, at justitsministeren udtrykkeligt bemyndiges til  

 at fastsætte, at loven om EF-domskonventionen m.v. med de fornødne ændringer  

 kan finde anvendelse på sager, der er omfattet af Lugano-konventionen,  

 herunder som denne konvention udformes ved eventuelle senere tiltrædelses- og  

 ændringskonventioner.
 Denne bemyndigelse vil blive benyttet til at udstede en bekendtgørelse,  

 hvorved lov om EF-domskonventionen m.v. med de fornødne ændringer gøres  

 tilsvarende anvendelig på Lugano-konventionen.
Til § 3 Af den nugældende bestemmelse i nordisk domslov § 7, stk. 2, fremgår, at  

 anerkendelse og fuldbyrdelse efter nordisk domslov kan være hindret ved  

 bestemmelser i andre love eller konventioner, der indeholder specielle regler  

 om anerkendelse og fuldbyrdelse.
 Denne nugældende bestemmelse dækker næppe forholdet mellem på den ene side  

 det nordiske samarbejde om anerkendelse og fuldbyrdelse af afgørelser og på  

 den anden side Lugano-konventionen.
 Efter Lugano-konventionens artikel 55 træder konventionen, for så vidt  

 angår de stater, der er parter i den, i stedet for konventionen mellem  

 Danmark, Finland, Island, Norge og Sverige om anerkendelse og fuldbyrdelse af  

 domme, undertegnet i København den 16. marts 1932, og i stedet for  

 konventionen mellem de samme lande om anerkendelse og fuldbyrdelse af  

 afgørelser om privatretlige krav, undertegnet i København den 11. oktober  

 1977.
 Det fremgår dog af artikel 56, at de nordiske konventioner bevarer deres  

 gyldighed på de sagsområder, hvor Lugano- konventionen ikke finder  

 anvendelse.
Det må påregnes, at de skandinaviske landes og Finlands tiltræden af  

 Lugano-konventionen vil blive fulgt op af forhandlinger om en tilpasning af  

 det nordiske samarbejde vedrørende anerkendelse og fuldbyrdelse af  

 afgørelser.
Justitsministeriet har derfor ikke på nuværende tidspunkt fundet  

 det hensigtsmæssigt at foreslå en mere gennemgribende revision af nordisk  

 domslov på baggrund af ratifikationen af Lugano-konventionen.
 På denne baggrund foreslås det, at nordisk domslov ikke skal finde  

 anvendelse på sager, der er omfattet af en konvention, som er gennemført i  

 dansk ret ved lov om EF-domskonventionen m.v., herunder ved bekendtgørelse i  

 medfør af den nævnte lovs § 15.
 Denne bestemmelse vil gøre det klart, at sager, der er omfattet af  

 Lugano-konventionen, falder uden for lovens anvendelsesområde.
 Som den foreslåede bestemmelse er formuleret, vil den også omfatte sager,  

 der omfattes af Bruxelles-konventionens fremtidige udvidelse med Sverige og  

 Finland.
Til § 4 Af hensyn til ratifikationsproceduren og udstedelsen af administrative  

 regler foreslås det, at tidspunktet for lovens ikrafttræden fastsættes af  

 justitsministeren.
 Det bemærkes, at inkorporeringen af San Sebastian-konventionen og  

 Lugano-konventionen i dansk ret omfatter disse konventioners  

 overgangsbestemmelser, der findes henholdsvis i artikel 29 og i artikel 54 og  

 54 a.
Til § 5 Bestemmelsen fastslår, at lovens ikke gælder på Færøerne og Grønland.
For  

 så vidt angår §§ 1 og 2 følger dette allerede af, at hverken retsplejeloven  

 eller lov om EF-domskonventionen gælder for Færøerne og Grønland eller  

 administrativt kan sættes i kraft der.
Bruxelles-konventionen gælder i følge artikel 60 for de kontraherende  

 staters europæiske områder, herunder Grønland.
I medfør af samme artikel  

 gælder konventionen ikke for Færøerne, medmindre anden erklæring fremsættes  

 af Danmark.
En sådan erklæring er ikke afgivet.
 På baggrund af Grønlands udtræden af EF erklærede Danmark i forbindelse  

 med deponeringen af sit ratifikationsinstrument, at dette ikke omfatter  

 Grønland.
San Sebastian-konventionen indeholder i artikel 21 en bestemmelse om, at  

 artikel 60 i Bruxelles-konventionen udgår.
Udeladelsen af artikel 60 svarer  

 til den løsning, der blev valgt i forbindelse med Lugano-konventionen, der  

 heller ikke indeholder nogen bestemmelse om det territoriale  

 anvendelsesområde.
 Fra dansk side skete undertegnelsen af San Sebastian-konventionen med  

 forbehold for ret til i forbindelse med ratifikationen at tage et  

 territorialt forbehold vedrørende Færøerne og Grønland, men med mulighed for  

 senere at udvide konventionen til at omfatte Færøerne og Grønland.
 Som nævnt findes der ikke i Lugano-konventionen en bestemmelse svarende  

 til Bruxelles-konventionens artikel 60, der regulerer det territoriale  

 anvendelsesområde.
 Med henblik på ratificeringen af Lugano-konventionen har Danmark meddelt,  

 at man ønsker at forbeholde sig mulighed for senere ved en erklæring, som til  

 enhver tid kan tilsendes depositarstaten, at oplyse, hvorvidt konventionen  

 skal finde anvendelse på Færøerne og Grønland.
 Ratifikationen af såvel San Sebastian-konventionen som Lugano-konventionen  

 vil ske med territorialt forbehold for Grønland og Færøerne.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om rettens pleje, jf. lovbekendtgørelse nr. 905 af 10. november  

 1992, som ændret senest ved lov nr. 364, lov nr. 366 og lov nr. 369 af 18.  

 maj 1994, foretages følgende ændring:
 1. § 247 affattes således:
»§ 247. I sager, der er omfattet af en konvention, som er  

 gennemført i dansk ret ved lov om EF-domskonventionen m.v., herunder ved  

 bekendtgørelse i medfør af den nævnte lovs § 15, anvendes konventionens  

 værnetingsregler.
Dette gælder dog ikke sager, der anlægges ved det i § 246 a  

 nævnte værneting, og som er omfattet af konventionen af 10. maj 1952 om  

 arrest i søgående skibe.
Stk. 2. Hvor der ikke efter dansk lovgivning i øvrigt er værneting  

 for en sag, der efter en konvention som nævnt i stk. 1, 1. pkt., skal eller  

 kan anlægges her i landet, anlægges sagen ved sagsøgerens hjemting eller,  

 såfremt sagsøgeren ikke har hjemting her i landet, ved København Byret eller  

 Østre Landsret.« § 247. I sager, der er omfattet af konventionen af 27. september  

 1968 om retternes kompetence og om fuldbyrdelse af retsafgørelser i  

 borgerlige sager, herunder handelssager, med senere ændringer, anvendes  

 konventionens værnetingsregler, jf. lov om EF-domskonventionen m.v.
Dette  

 gælder dog ikke sager, der anlægges ved det i § 246 a nævnte værneting, og  

 som er omfattet af konventionen af 10. maj 1952 om arrest i søgående skibe.
 Stk. 2 . Hvor der ikke efter dansk lovgivning i øvrigt er  

 værneting for en sag, der efter den i stk. 1 nævnte konvention skal eller kan  

 anlægges her i landet, anlægges sagen ved sagsøgerens hjemting eller, såfremt  

 sagsøgeren ikke har hjemting her i landet, ved Københavns byret eller østre  

 landsret.
§ 2 I lov nr. 325 af 4. juni 1986 om EF-domskonventionen m.v. foretages  

 følgende ændring:
 1. § 15 affattes således:
» § 15. Justitsministeren kan fastsætte, at loven med de  

 nødvendige ændringer finder tilsvarende anvendelse på 1) konventioner om ændring af EF-domskonventionen og de i § 1 nævnte  

 protokoller, herunder i forbindelse med nye kontraherende parters tiltrædelse  

 af EF-domskonventionen, 2) konventionen af 16. september 1988 om retternes kompetence og om  

 fuldbyrdelse af retsafgørelser i borgerlige sager, herunder handelssager, og  

 de til denne konvention knyttede protokoller m.v. og 3) konventioner om ændring af den under nr. 2 nævnte konvention m.v.,  

 herunder i forbindelse med nye kontraherende parters tiltrædelse af  

 konventionen.« § 15. Justitsministeren kan på grundlag af overenskomst med en  

 fremmed stat, der kan indeholde fravigelser fra EF-domskonventionen og de i §  

 1 nævnte protokoller, fastsætte, at loven med de nødvendige ændringer skal  

 anvendes i forholdet mellem Danmark og denne stat.
§ 3 I lov om anerkendelse og fuldbyrdelse af nordiske afgørelser om  

 privatretlige krav og om ændring af retsplejeloven, jf. lovbekendtgørelse nr.  

 635 af 15. september 1986, foretages følgende ændring:
 1. § 7, stk. 2, affattes således:
» Stk. 2. Loven gælder ikke sager, der er omfattet af en  

 konvention, som er gennemført i dansk ret ved lov om EF- domskonventionen  

 m.v., herunder ved bekendtgørelse i medfør af den nævnte lovs § 15, og heller  

 ikke i det omfang andet følger af regler om anerkendelse og fuldbyrdelse af  

 udenlandske afgørelser og forlig på særlige retsområder.« § 17. - - - Stk. 2. Loven gælder heller ikke i det omfang, andet følger af  

 regler om anerkendelse og fuldbyrdelse af udenlandske afgørelser og forlig på  

 særlige retsområder.
