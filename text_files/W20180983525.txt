Ligebehandlingsnævnets afgørelse om handicap - ansættelse - ej medhold J.nr. 18-37019 En mand klagede over påstået forskelsbehandling på grund af handicap i forbindelse med, at han fik afslag på en stilling.
Der var ikke oplysninger, der gav anledning til at formode, at manden i forbindelse med afslaget på ansættelse havde været udsat for forskelsbehandling på grund af handicap.
Ligebehandlingsnævnet afviste derfor at behandle klagen med henvisning til, at det var åbenbart, at manden ikke kunne få medhold i sin klage.
 Afgørelsen blev truffet af nævnets formand.
 Klagen angår påstået forskelsbehandling på grund af handicap i forbindelse med, at klager fik afslag på ansættelse.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling Indklagede søgte i februar 2018 en IT-supportelev.
 Klager søgte stillingen, og han deltog i en samtale den 9. marts 2018.
Klager fik afslag på ansættelse.
Det fremgår blandt andet af mail fra indklagede til klager om afslaget:
 Som opfølgning på din samtale og efterfølgende telefonsamtale med [navn] bekræftes det herved, at du desværre ikke tilbydes stillingen som IT-support-elev.
Vi takker for din interesse og den tid du har investeret i processen.
Vi håber, at du har lyst til at søge job i [indklagede] en anden gang.  Klager har ifølge fremlagt psykiatrisk speciallægeerklæring en skizotypisk sindslidelse.
 Klagen blev indbragt for Ligebehandlingsnævnet den 26. maj 2018.
 Sagen er i nævnet behandlet sammen tre andre sager fra klager, jf. sagerne 18-44479, 18-38980 og 18-46122.
Parternes bemærkninger Klager gør gældende, at indklagede ikke tog hensyn til hans handicap.
 Selvom klager opfyldte kravene til stillingen, og han orienterede indklagede om sit handicap, fik han afslag.
 Indklagede afviser, at der skulle være tale om forskelsbehandling på grund af handicap i forbindelse med klagers ansøgning.
Klager var en af mange ansøgere til stillingen som IT-supportelev.
Da klager påberåbte sig fortrinsret på grund af handicap, blev han indkaldt til samtale.
 Efter endt samtalerunde fandt indklagede på baggrund af en vurdering af kandidaternes samlede kvalifikationer den bedst egnede kandidat til stillingen som IT-supportelev.
Klager blev vurderet på samme grundlag som de øvrige ansøgere, der var indbudt til samtale.
Det var ud fra en vurdering af hans samlede kvalifikationer, at han ikke fik tilbudt stillingen.
Indklagede har tidligere ansat en IT-supportelev med handicap i form af ADHD og OCD.
Endvidere beskæftiger indklagede også fastansatte med handicap, f.eks. spastisk lammelse.
Handicap er ingen hindring for ansættelse hos indklagede.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle ansøgere til ledige stillinger ved ansættelse.
 Ved forskelsbehandling forstås enhver direkte eller indirekte forskelsbehandling på grund af handicap.
 Der foreligger direkte forskelsbehandling, når en person på grund af handicap behandles ringere end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer med handicap ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opnå det er hensigtsmæssige og nødvendige.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i klagen.
 Det er den person, der anser sig for krænket, som skal påvise faktiske omstændigheder, som giver anledning til at formode, at der er udøvet forskelsbehandling.
 Der er ikke i klagen eller i sagen i øvrigt oplysninger, der giver anledning til at formode, at klager i forbindelse med afslaget på ansættelse har været udsat for forskelsbehandling på grund af handicap.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
