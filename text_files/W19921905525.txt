 Ankestyrelsen har siden 1987 udsendt en række SM-Meddelelser om  

 udlændinges adgang til hjælp efter bistandslovens kontanthjælpsregler,  

 herunder i forbindelse med familiesammenføring.Nedenfor gives en  

 sammenfatning af Ankestyrelsens praksis på området.
 Kommentar af ankechef Ellen Eff, Ankestyrelsen.
Ankestyrelsen har i de senere år behandlet flere principielle sager om  

 udlændinges adgang til hjælp efter bistandslovens regler om kontanthjælp, og  

 afgørelserne er løbende blevet offentliggjort i Sociale Meddelelser(* 1).  

 Afgørelserne har med enkelte undtagelser drejet sig om ansøgninger om  

 kontanthjælp til statsborgere fra lande uden for Norden og EF.
Og i stort set  

 alle tilfælde har der været tale om personer, som er kommet hertil efter  

 udlændingelovens regler om familiesammenføring, med en ægtefælle eller med et  

 barn.
Afgørelserne viser: - at bistandsloven gælder ens for alle, der opholder  

 sig her i landet, men at anvendelsen af lovens bestemmelser kompliceres af de  

 kulturmæssige forskelle i f.eks. familiemønstret i ansøgernes hjemlande og et  

 problematisk samspil mellem bistandslovens og udlændingelovens bestemmelser.  

 - at det beror på en helt konkret vurdering, om der er sket sådanne ændringer  

 i en ansøgers forsørgelsesmæssige forhold at de kan berettige til  

 kontanthjælp og at denne vurdering sker efter samme principper, som anvendes  

 i forhold til danskere. - at der i princippet stilles samme krav om  

 udnyttelse af arbejsmuligheder, når ansøgeren om kontanthjælp er udlænding,  

 som der stilles, når ansøgeren er dansk. - at der ikke gælder særlige  

 udmålingsregler. - at afgørelsen af, om en person er berettiget til  

 kontanthjælp, skal tages med udgangspunkt i det socialretlige regelsæt.
Det  

 har ligget uden for Ankestyrelsens kompetence at tage stilling til f.eks.  

 spørgsmål vedrørende garantierklæringerne, herunder hvordan det sikres, at  

 disse i videre omfang efterleves.
BISTANDSLOVEN GÆLDER ENS FOR ALLE, DER OPHOLDER SIG HER I LANDET Det er i flere af SM'erne fastslået, at bistandslovens § 1 gælder for  

 enhver, som opholder sig her i landet uanset statsborgerskab.
Det vil sige, at udlændinge, der har ret til at være i Danmark efter  

 reglerne i udlændingeloven, og som har behov for hjælp, kan få sådan hjælp,  

 når betingelserne i bistandslovens enkelte bestemmelser herom er opfyldt.
Det  

 afgørende er, at ansøgeren opholder sig lovligt her i landet, ikke  

 nødvendigvis at den pågældende (endnu) har opnået opholdstilladelse.
HVORNÅR FORELIGGER DER EN SOCIAL BEGIVENHED? Familiesammenføringen er i sig selv ikke en såkaldt social begivenhed.  

 Dette er et kortere udtryk for den betingelse for at yde kontanthjælp, som er  

 nævnt i bistandslovens § 37 om, at der skal være sket sådanne ændringer i en  

 persons forhold, at den pågældende er afskåret fra at skaffe det nødvendige  

 til sit eget eller familiens underhold.
Familiesammenføringssituationen  

 afskærer imidlertid heller ikke i sig selv fra at yde kontanthjælp.
Dette betyder, at en familie, hvor manden er i arbejde inden for  

 lavtlønsområdet, ikke uden videre kan få kontanthjælp som supplement til  

 lønnen, når hustruen og evt. børn kommer til landet.
Familien skal overfor  

 kommunen godtgøre, at den har været ude for en social begivenhed, idet det  

 ikke er tilstrækkeligt, at familiens samlede forsørgelsesudgifter stiger ved  

 flytningen til Danmark.
Efter Ankestyrelsens praksis er der sket en social begivenhed, hvis det  

 findes godtgjort, at ægtefællen har måttet opgive et erhvervsarbejde i  

 hjemlandet.
Har ægtefællen været hjemmearbejdende, udløses der ikke ret til  

 kontanthjælp.
Ankestyrelsen har endvidere i et tilfælde statueret, at der forelå en  

 social begivenhed, da en ansøger havde mistet sit hidtidige  

 forsørgelsesgrundlag i forbindelse med ophør af tilknytningen til en religiøs  

 bevægelse, som han havde udført missionsarbejde for her i landet.
Ansøgeren  

 fik ikke udbetalt løn, men modtog kost og logi samt lommepenge.
Ansøgeren  

 havde i hjemlandet været beskæftiget i faderens virksomhed og var blevet  

 finansieret af denne.
 I et andet tilfælde fandt Ankestyrelsen det korrekt, at der blev ydet  

 kontanthjælp under hensyn til, at den tilrejsende ægtefælle havde været  

 kortvarigt beskæftiget efter ankomsten til Danmark.
 Ankestyrelsen har endvidere antaget, men endnu ikke behandlet, en sag til  

 afklaring af, om en social begivenhed i form af opgivelse af arbejde i  

 udlandet 1 år, før der søges hjælp, kan medføre, at der skal udbetales  

 kontanthjælp umiddelbart i forbindelse med indgåelse af ægteskab.
 En særlig social begivenhed foreligger, hvor en udstedt garantierklæring  

 ikke kan gøres gældende, jf. herom nedenfor.
HVORNÅR HAR EN UDLÆNDING UDNYTTET SINE ARBEJDSMULIGHEDER? Der er ofte givet afslag på kontanthjælp med den begrundelse, at  

 betingelsen i bistandslovens § 40, om at såvel ansøgeren som ægtefællen skal  

 have udnyttet deres arbejdsmuligheder, ikke er opfyldt, idet der henvises til  

 manglende danskkundskaber.
 Ankestyrelsen har i flere afgørelser statueret, at der til opfyldelse af  

 rådighedsforpligtelsen ikke kan stilles krav om, at ansøgeren kan tale dansk.  

 Rådighedsforpligtelsen må anses for opfyldt, hvis ansøgeren er tilmeldt  

 arbejdsformidlingen, uanset vurderingen af de reelle muligheder for at komme  

 i arbejde.
Rådighedsforpligtelsen kan imidlertid også opfyldes på anden måde.
I en  

 sag, hvor en ansøger på grund af særlige regler i udlændingeloven ikke havde  

 mulighed for at opnå arbejdstilladelse straks ved ankomsten til landet, kunne  

 rådighedsforpligtelsen opfyldes ved tilmelding til danskkursus eller lign.
GÆLDER DER SÆRLIGE REGLER FOR UDMÅLINGEN AF KONTANTHJÆLPEN? Opfylder den herboende ægtefælle de almindelige betingelser for  

 kontanthjælp og opfylder en tilrejsende ægtefælle rådighedsforpligtelsen i  

 bistandslovens § 40, skal kontanthjælpen udmåles med udgangspunkt i en  

 beregning for ægtepar, altså 2 x grundydelse.
DER ER UDSTEDT EN GARANTIERKLÆRING I FORBINDELSE MED OPHOLDSTILLADELSEN Kommer en udlænding til Danmark i kraft af reglerne om familiesammenføring  

 for forældre over 60 år med et herboende barn, kan der være udstedt en  

 såkaldt garantierklæring, hvori den herboende påtager sig at forsørge  

 forældrene.
Det, der har voldt problemer i sager om kontanthjælp til en person, for  

 hvem der en udstedt en garantierklæring, er samspillet mellem udlændingeloven  

 og bistandsloven.
Opholdstilladelsen gives efter regler i udlændigeloven,  

 mens spørgsmålet om udlændingens adgang til at forblive i landet afgøres  

 efter bistandslovens bestemmelser.
Efter bistandslovens § 4 skal der tages stilling til hjemsendelse, når en  

 udlænding får behov for vedvarende hjælp til forsørgelse.
Der kan dog ikke  

 ske hjemsendelse, når den pågældende har opholdt sig i landet i mere end de  

 sidste 2 år.
 Afgørelsen af, om der skal gives dispensation for opfyldelsen af en  

 garantierklæring træffes af Socialministeriet.
Ankestyrelsen har truffet afgørelse om kontanthjælp i et par sager, hvor  

 garantierklæringerne ikke kunne opfyldes.
Ankestyrelsen fandt, at den  

 omstændighed, at garantierklæringerne ikke kunne gøres gældende, indebar en  

 ændring i de pågældende udlændinges forsørgelsesgrundlag, der opfyldte  

 betingelserne i bistandslovens § 37. Ankestyrelsen fandt endvidere, at de  

 pågældende måtte anses for at have udnyttet deres arbejdsmuligheder henset  

 til, at det ved indrejsen var forudsat, at de pågældende ikke skulle ud på  

 det danske arbejdsmarked.
 Ankestyrelsen lagde ved afgørelserne afgørende vægt på, at  

 forsørgelsesforpligtelsen efter garantierklæringerne ikke blev opfyldt.
 Dette ligger på linie med en tidligere afgørelse, hvor Ankestyrelsen  

 fandt, at ansøgeren havde ret til kontanthjælp efter, at den pågældende på  

 grund af uoverensstemmelse ikke længere blev forsørget af sin datter, der  

 havde påtaget sig forsørgelsesforpligtelsen.
 Ankestyrelsen har modtaget flere anmodninger om principiel behandling i  

 sager om kontanthjælp til udlændinge, uden at sagerne efter Ankestyrelsens  

 opfattelse har rejst spørgsmål, som ikke allerede er afklarede med de  

 udsendte SM'er.
 Det kan dog oplyses, at Ankestyrelsen netop har besluttet at antage  

 yderligere to sager til belysning af spørgsmålet, om hvornår der foreligger  

 tab af forsørgelsesgrundlag.
 Der vil naturligvis fortsat opstå sager, som vanskeliggøres af  

 bevismæssige forhold, men hovedreglen er, som nævnt, at afgørelserne skal  

 træffes efter samme retningslinier, hvad enten en ansøgning om kontanthjælp  

 kommer fra en dansk statsborger eller fra en herboende udlænding.
(* 1) Der henvises til følgende SM'er: O-22-87,O-23-87,O-27-87, O-38-89,O-4-90,O-41-90,O-46-91.
