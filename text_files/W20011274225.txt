 Der blev klaget over, at fysioterapeuten ikke undersøgte og  

 behandlede patienten korrekt.
Klage over, at fysioterapeut ikke behandlede i  

 overensstemmelse med henvisning Det fremgik af egen læges ordination, at der skulle gives massage og  

 termiske behandlinger.
Ifølge den henvisende læge udfyldte han  

 rubrikken "fastlagt af lægen" med ordinationerne massage * 10 og  

 termiske behandlinger * 10, og han havde ikke nogen kontakt med  

 fysioterapeuten under behandlingsforløbet.
 Nævnet oplyste hertil, at såfremt en fysioterapeut vurderer,  

 at en anden behandling end den af lægen ordinerede vil være  

 hensigtsmæssig, skal denne efter aftale med den henvisende læge  

 anføre de aftalte ændringer i henvisningsblanketten med  

 angivelse af ændringsdato samt underskrift.
 Det fremgik af henvisningssedlen, at der under overskriften "aftalt" var  

 afkrydset i rubrik: kerneøvelsesterapi, massage og ledmobilisering.  

 Det fremgik imidlertid ikke, at ændringen var aftalt med den henvisende  

 læge, idet der ikke var anført nogen dato for, hvornår  

 ændringerne var aftalt, ligesom der ej heller var nogen underskrift.  

 Fysioterapeuten havde endvidere til sagen udtalt, at han på intet  

 tidspunkt havde talt med den henvisende læge.
 Idet nævnet lagde til grund, at fysioterapeuten ændrede i  

 henvisningen uden at aftale det med den henvisende læge og  

 således gav en anden behandling end den lægeordinerede, fandt  

 nævnet, at det ikke var i overensstemmelse med normen for almindelig  

 anerkendt faglig standard, at fysioterapeuten foretog manuel terapeutisk  

 behandling af patienten den 7. og 9. november 2000. Nævnet oplyste  

 endvidere, at styringsbesvær i benet kan være tegn på en  

 discusprolaps, og at manipulationsbehandling er kontraindiceret ved  

 tilstedeværelsen af en discusprolaps.
 Nævnet fandt på den baggrund, at fysioterapeuten burde have  

 foretaget en neurologisk undersøgelse af patienten med henblik  

 på undersøgelse for føleforstyrrelser, nedsat kraft og  

 påvirkede reflekser som eventuelle tegn på en discusprolaps,  

 før han besluttede at foretage manipulationsbehandlinger.
