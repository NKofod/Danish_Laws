Betænkning afgivet af Udvalget for Landdistrikter og Øer den 31. maj 2017 Betænkning over Forslag til folketingsbeslutning om at opretholde bevilling til Center for Landdistriktsforskning [af Troels Ravn (S) m.fl.]:
1. Udvalgsarbejdet Beslutningsforslaget blev fremsat den 29. maj 2017 og blev herefter henvist direkte til behandling i Udvalget for Landdistrikter og Øer.
Møder Udvalget har behandlet beslutningsforslaget i 2 møder, herunder på et åbent udvalgsmøde den 31. maj 2017.
Spørgsmål Udvalget har stillet 1 spørgsmål til erhvervsministeren til skriftlig besvarelse, som forventes besvaret inden 1. (eneste) behandling i folketingssalen den 2. juni 2017.
2. Indstillinger og politiske bemærkninger Et flertal i udvalget (DF, V, LA og KF) indstiller beslutningsforslaget til forkastelse.
Dansk Folkepartis, Venstres, Liberal Alliances og Det Konservative Folkepartis medlemmer af udvalget bemærker, at der siden folketingsvalget i 2015 er sket væsentlige forbedringer for landdistrikterne både med trafikal ligestilling af øerne, bedre lånemuligheder, udflytning af statslige arbejdspladser, lempelser af planloven og meget mere.
Forbedringerne er sket på baggrund af en god dialog med organisationer og borgere i landdistrikterne og på øerne.
Regeringspartierne og Dansk Folkeparti har fokus på, hvad vi kan gøre for at skabe vækst og udvikling i landdistrikterne.
Med en konkurrenceudsættelse kan man sikre, at de aktører, som vælges, vil være gode formidlere af deres forskningsresultater og i god dialog med politikerne, så vi sammen kan skabe de bedste rammer for landdistrikterne og øerne.
Ydermere ligger det regeringspartierne og Dansk Folkeparti meget på sinde at behandle borgerne i landdistrikterne ordentligt og anstændigt.
Derfor fortjener de ikke, at Folketinget haster et beslutningsforslag igennem på under to døgn.
Partierne bemærker, at Socialdemokraterne har kendt til planerne om bedre landdistriktsforskning via konkurrenceudsættelse i et par måneder og derfor har haft rigelig tid til at fremsætte beslutningsforslaget i tide, så vi kunne have fået en ordentlig dialog om det til gavn for borgerne i landdistrikterne.
Partierne bemærker endvidere, at Center for Landdistriktsforskning sagtens kunne have gjort mere for at synliggøre sine forskningsresultater og gå i dialog med politikerne.
 Et mindretal i udvalget (S, EL, SF, ALT og RV) indstiller beslutningsforslaget til vedtagelse uændret.
 Enhedslistens medlemmer af udvalget støtter varmt forslaget og er overbevist om, at konkurrenceudsættelsen vil betyde tab af viden og erfaring og flytning af arbejdspladser til en af de større byer  i strid med regeringens egen politik om at udflytte arbejdspladser.
Alternativets medlem af udvalget bemærker, at Center for Landdistriktsforsknings (CFL) betydning for Danmarks landdistrikter og øer er væsentlig.
Centeret har i perioden 2011-2016 lavet et stort antal rapporter med substantielle bidrag til at forstå og udvikle landdistrikterne og øerne.
Denne værdifulde viden giver borgere såvel som politikere mulighed for handle og træffe klogere beslutninger på et mere oplyst grundlag  uanset om det handler om uddannelser på landet, biogas, mangfoldighed, erhvervsudvikling, SMART-transport eller mange andre interessante udviklingsområder for vores landdistrikter og øer.
Center for Landdistriktsforskning har også opbygget et værdifuldt netværk både nationalt og internationalt blandt ildsjæle, forskere, virksomheder, kommuner m.v.
Alternativet mener, at centerets bidrag til viden om landdistrikterne og øerne kan være med til at sikre et sammenhængende Danmark, hvor der i hele landet er udvikling på alle tre bundlinjer  den økonomiske, den sociale og den miljømæssige.
 Alternativet kan derfor tilslutte sig beslutningsforslagets hensigt om at bevare den faste bevilling til Center for Landdistriktsforskning.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Mette Hjermind Dencker (DF) Pia Adelsteen (DF) Tilde Bork (DF) Lise Bech (DF) Henrik Brodersen (DF) Susanne Eilersen (DF) Thomas Danielsen (V) Peter Juel Jensen (V) fmd.
Erling Bonnesen (V) Hans Christian Schmidt (V) Anni Matthiesen (V) Britt Bager (V) Villum Christensen (LA) Leif Mikkelsen (LA) Rasmus Jarlov (KF) Christian Rabjerg Madsen (S) Troels Ravn (S) Kaare Dybvad (S) Lea Wermelin (S) Leif Lahn Jensen (S) Lennart Damsbo-Andersen (S) Magnus Heunicke (S) Malte Larsen (S) Henning Hyllested (EL) Søren Egge Rasmussen (EL) Roger Matthisen (ALT) Andreas Steenberg (RV) Karsten Hønge (SF) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
