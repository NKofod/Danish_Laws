Skriftlig fremsættelse (29. oktober  

 1999) Erhvervsministeren (Pia Gjellerup) :
 Herved tillader jeg mig for Folketinget at  

 fremsætte:
 Forslag til lov om ændring af lov om butikstid  

 m.v. (Ændring af bestemmelser for butikker beliggende på eller  

 ved havnearealer og butikker i jernbane- og rutebilstationer).
(Lovforslag nr.
L 77).
 Med dette lovforslag foretages nogle præciseringer  

 af den gældende lov.
 Der er ikke tale om en generel revision af loven, da  

 Folketinget har vedtaget, at den skal revideres til næste år.
 Lovforslaget præciserer først og fremmest  

 bestemmelserne om butikker beliggende i jernbane- og rutebilstationer.  

 Herudover åbnes der mulighed for at præcisere bestemmelsen om  

 butikker beliggende på og ved havnearealer.
Butikker i jernbane- og rutebilstationer er undtaget fra  

 den generelle lukketid, og kan derfor holde åbent om søndagen.  

 Bestemmelsen var oprindeligt tiltænkt mindre butikker til betjening af  

 de rejsende.
I lyset af den seneste retspraksis er der opstået tvivl om  

 afgrænsningen af bestemmelsens anvendelsesområde.
Dette har skabt  

 en uholdbar situation præget af retsusikkerhed.
 Det er derfor nødvendigt med en præcisering  

 for at opretholde den balance, som Folketinget lagde vægt på ved  

 lovens tilblivelse.
 Det præciseres således, hvad der forstås  

 ved "beliggende i jernbanestationer og rutebilstationer".
 For butikker i jernbane- og rutebilstationer  

 indføres endvidere en omsætningsgrænse, som for tiden er  

 på 13,8 mio. kr., således at kun butikker, der falder under denne  

 grænse, kan holde søndagsåbent.
Det er hensigten med lovforslaget, at butikker beliggende  

 i jernbane- og rutebilstationer, som før den 1. oktober 1999 holdt  

 åbent om søndagen, kan fortsætte hermed.
Disse butikker  

 kan have baseret deres omsætning på, at de netop har kunnet holde  

 åbent om søndagen.
Lovforslaget indeholder derfor en  

 dispensationsbestemmelse, som bl.a. har til formål at sikre, at der  

 ikke sker ekspropriative indgreb.
Alle butikker, som ligger på eller ved havnearealet,  

 må holde åbent i den almindelige lukketid.
Siden lovens  

 tilblivelse har dele af butikshandlen ved flere lejligheder prøvet  

 bestemmelsens grænser af, og der eksisterer således et grundlag  

 for at kunne præcisere retsstilstanden.
Dette har hidtil fundet udtryk  

 i en vejledning.
For at sikre en klar og sikker retstilstand indeholder  

 lovforslaget en bemyndigelse til Erhvervs- og Selskabsstyrelsen, hvorefter  

 der kan udstedes en bekendtgørelse om præciseringen af, hvad der  

 forstås ved butikker beliggende på eller ved havnearealer.
 Idet jeg i øvrigt henviser til lovforslaget og  

 bemærkningerne til dette, skal jeg anbefale forslaget til Folketingets  

 hurtige og velvillige behandling.
