 Revision af handlingsplaner.
 Fortolkning af, hvornår der er tale om en revision af en handlingsplan med  

 deraf følgende procedure i forhold til arbejdsløshedskasserne og hvornår der  

 er tale om tekniske ændringer eller småjusteringer, som Arbejdsformidlingen  

 kan foretage uden revisionsproceduren.
 Arbejdsmarkedsstyrelsen har den. 9. februar 1994 skrevet følgende til  

 Direktoratet for Arbejdsløshedsforsikringen:
» Ved brev af 16. december 1993 har DfA anmodet styrelsen om  

 bemærkninger til spørgsmålet om, hvornår en handlingsplan skal anses for  

 revideret.
Spørgsmålet drejer sig nærmere om i hvilket omfang  

 Arbejdsformidlingen kan ændre/ajourføre en handlingsplan, uden at dette  

 betragtes som en revision med deraf følgende revisionsprocedure (vejledning i  

 a-kassen, kopi af handlingsplanen til a-kassen og indsigelsesfrist for den  

 ledige på 4 - uger).
DfA forstår reglerne om udarbejdelse og revision af handlingsplaner  

 således, at enhver ændring af tilbud i en handlingsplan bør betragtes som en  

 revision.
Arbejdsformidlingen kan alene foretage mindre ajourføringer af  

 handlingsplanen i form af ændringer i startdatoen for et tilbud, uden  

 at revisionsproceduren herved sættes igang.
 Arbejdsmarkedsstyrelsen skal hertil bemærke, at styrelsen er helt enig i  

 direktoratets udgangspunkt om, at en enhver ændring af tilbud i en  

 handlingsplan bør betragtes som en revision.
 Styrelsen skal dog på den anden side gøre opmærksom på, at der af hensyn  

 til Arbejdsformidlingens daglige administration kan være behov for, at  

 Arbejdsformidlingen har en adgang til at foretage småjusteringer og tekniske  

 justeringer i en handlingsplan uden at revisionsproceduren sættes i gang.
Styrelsen finder at meget vanskeligt at lægge en nøjagtig grænse for, i  

 hvilke tilfælde, Arbejdsformidlingen kan foretage sådanne  

 småjusteringer/ajourføringer.
Styrelsen finder dog, at der udover ændring af  

 en startdato på et tilbud, bør være mulighed for fx en ændring af  

 uddannelsesinstitution ( fx fra en teknisk skole til en anden ).
Styrelsen lægger i forbindelse med mulighederne for at foretage  

 småjusteringer i handlingsplanen vægt på, at handlingsplanen er en ( gensidig  

 ) aftale, som Arbejdsformidlingen og den ledige indgår.
Arbejdsformidlingen  

 skal således altid inddrage den ledige i forbindelse med en eventuel  

 justering af handlingsplanen.
Sammenfattende skal styrelsen udtale, at udgangspunktet ved udarbejdelse  

 og revision af en handlingsplan er, at enhver ændring af tilbud i en  

 handlingsplan skal betragtes som en revision af planen med deraf følgende  

 revisionsprocedure.
Dog må det være muligt for Arbejdsformidlingen at afgøre,  

 at der foretages småjusteringer i handlingsplanen, d.v.s. tekniske ændringer,  

 der alene har administrativ karakter.
I disse tilfælde skal den ledige altid  

 inddrages.
 Afslutningsvis skal det bemærkes, at det i tilfælde, hvor der fx sker en  

 ændring af startdatoen på et konkret tilbud, der skal påbegyndes indenfor 4  

 uger, i øvrigt ikke bliver nødvendigt at sætte revisionsproceduren igang, jf.  

 principperne i §§ 37, stk. 3 og 39.
