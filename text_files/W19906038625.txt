 Ankenævnet fandt, at der ikke var grundlag for udstedelse af patent på  

 en fremgangsmåde ved tagdækning, da ansøgningen omfattede foranstaltninger,  

 der måtte antages at være nærliggende for en fagmand i forhold til kendt  

 teknik.
År 1990, den 28. juni afsagde Patentankenævnet (Grønning-Nielsen, Hans  

 Chr.
Thomsen, Grønbæk, Niordson, Terndrup Pedersen) følgende K E N D E L S E i sagen j.nr.
P 14/88: Klage fra A/S Phønix Contractors, Vejen, v/Patentbureau Chas.
Hude over Patentdirektoratets afgørelse af 24. maj 1988 af patentansøgning nr.  

 3350/79 fra Isola Fabrikker A/S, Norge, v/Kontor for Industriel Eneret.
 Den 1. juli 1985 fremlagdes under nr. 148.424 en den 10. august 1979  

 indgivet ansøgning om patent på en »fremgangsmåde ved tagdækning«.
 Kravene lød således:
 »1. Fremgangsmåde ved tagdækning, hvor der i forvejen er lagt et  

 underlag for tagdækningen, og hvor der eventuelt på dette underlag anbringes  

 et damptæt lag og desuden et isolationslag før et tæt belægningsmateriale i  

 baner anbringes, kendetegnet ved , at isolationsmaterialet først  

 anbringes uden at forankres, hvorefter underlaget med eventuelle ovenpå  

 placerede lag tildækkes med den tætte belægning i baner, som lægges kant mod  

 kant, hvorefter tætningslag og isoleringsmateriale samtidig mekanisk  

 forankres til underlaget inden svejsestrimler, der dækker tilstødende  

 sidekanter af to nabobaner i tætningslaget, fastsvejses.
2. Fremgangsmåde ifølge krav 1, kendetegnet ved , at den mekaniske  

 forankring af isoleringsmaterialet og tætningslaget udføres ved påføring af  

 et befæstigelsesorgan som samtidig fastholder sidekanterne mellem de to  

 nabobaner af tætningslaget, hvorefter svejsestrimlen påføres således at  

 befæstigelsesorganet tildækkes.« Klageren i denne sag nedlagde ved skrivelse af 30. september 1985  

 indsigelse imod udstedelse af patent.
 Ved skrivelse af 13. november 1986 fremkom klageren med en nærmere  

 begrundelse for indsigelsen.
 Klager anførte bl.a.:
 » 2 . Fra det til nærværende skrivelse vedlagt UK-patentskrift  

 GB nr. 1.428.217 udstedt den 17. marts 1976 (bilag e) kendes en fremgangsmåde  

 ved tagdækning, hvor der i forvejen er lagt et underlag for tagdækningen, der  

 kan være plan (side 2, linie 97-98), og hvor der desuden anbringes et  

 isolationslag 17 (side 2, linie 111), og hvor isolationsmaterialet mekanisk  

 forankres til underlaget inden svejsestrimler eller -baner, der dækker  

 tilstødende sidekanter af to nabobaner i isolationslaget, fastsvejses.
 Specielt fremgår det af dette skrift, at den mekaniske forankring af  

 isoleringsmaterialet udføres ved påføring af et befæstigelsesorgan, som  

 samtidigt fastholder materialets sidekanter, hvorefter svejsestrimlen  

 påføres, således at befæstigelsesorganet tildækkes.
 3 . Det fremgår således med al ønskelig tydelighed, at de  

 nugældende krav i dansk patentansøgning nr. 3350/79 ikke er tilstrækkelig  

 begrænset i forhold til ovennævnte under 1 og 2 anførte teknik.
4 . Fra den til nærværende skrivelse vedlagte kopi af forside og  

 side 11 af brochuren »har de fladt tag, kan De spare varme med Phønix  

 Bitu-Montage«, udsendt af AS Phønix i efteråret 1975 (bilag f), er det  

 kendt, at den i brochuren demonstrerede tagbelægning også kan benyttes til  

 tage med en hældning på mellem 10 grader og 20 grader og sandsynligvis også  

 til tage med en større hældning.
Af side 11 med de herfra påførte  

 maskinskrevne henvisninger fremgår en fremgangsmåde ved tagdækning, hvor der  

 i forvejen er lagt et underlag for tagdækningen, og hvor der på dette  

 underlag er anbragt et damptæt lag og desuden et isolationslag og et tæt  

 belægningsmateriale i baner, og hvor isolationsmaterialet først er anbragt  

 uden at forankres, og at underlaget med eventuelt oven på placerede lag er  

 tildækket med den tætte belægning i baner, der er lagt kant mod kant,  

 hvorefter tætningslag og isoleringsmaterialet samtidigt mekanisk forankres  

 til underlaget inden svejsestrimler, der tildækker tilstødende sidekanter af  

 to nabobaner i tætningslaget, fastsvejses.
Endvidere fremgår det af denne brochures side 11, at den mekaniske  

 forankring af isoleringsmaterialet og af tætningslaget udføres ved påføring  

 af et befæstigelsesorgan, som samtidigt fastholder sidekanterne mellem to  

 nabobaner af tætningslaget, hvorefter svejsestrimmelen påføres således, at  

 befæstigelsesorganet tildækkes.' I skrivelse af 19. maj 1987 anførte ansøger om UK patent nr. 1.428.217:
»Med hensyn til det anførte UK-patentskrift nr. 1.428.217 må det  

 nævnes, at dette modhold kun vedrører forankring af isoleringsplader, som  

 eventuelt allerede er forsynet med en maskinteknisk påklæbning af et ekstra  

 lag.
Dette er ikke nødvendigt i henhold til den foreliggende fremgangsmåde.
 Det fremgår klart af det nævnte britiske patentskrift side 2, linie  

 92-127, at de udlagte isoleringsplader fastgøres ved 14 (fig. 1) med  

 specielle fastgørelsesorganer, som på oversiden er forsynet med et  

 varmeforsegleligt materiale, således at banen (17) kan varmeforsegles til  

 fastgørelsesorganerne (15).
Det anførte UK-patent vedrører således en helt anden fremgangsmåde, som  

 ikke foregriber genstanden for den foreliggende ansøgning.« Endvidere anførte ansøger ved skrivelse af 18. august 1987:
»Når det gælder Phoenix-brochuren har ansøger oplyst, at Phoenix  

 Bitu-Montage forudsætter en isoleringsplade, der forud er helklæbet med to  

 lag pap.
I henhold til den foreliggende opfindelse slipper man for dette,  

 eftersom man lægger tagisoleringens komponenter løst ud på taget for så at  

 »sy alle komponenterne sammen«.
Ansøgers opfattelse af Phoenix-Montage er, at man under produktionen  

 pålægger de aktuelle montageelementer et vand- og vejrbestandigt lag,  

 hvorefter montageelementerne lægges ud på taget og fastgøres som vist i  

 brochuren.
Herefter dækkes samlingerne med to strimler tagpap.
Ansøgeren  

 mener derfor, at dette modhold angiver en helt anden fremgangsmåde end den,  

 som fremgår af ansøgningens krav.' Ved skrivelse af 24. maj 1988 besluttede Patentdirektoratet at udstede  

 patent med den begrundelse, at der i de af klageren fremsendte skrifter ikke  

 ses at være angivet sådanne fremgangsmåder, at disse er til hinder for  

 udstedelse af patentet.
 Denne afgørelse har klageren ved skrivelse af 20. juli 1988 indbragt for  

 Patentankenævnet.
Ved skrivelse af 22. september 1988 har klageren nedlagt påstand om, at  

 direktoratets afgørelse omstødes, principalt således at ansøgningen afslås, subsidiært at ansøgningen sendes tilbage til direktoratet med henblik på  

 en begrænsning af hovedkravet.
 Klageren har herved anført:
 »... Fra schweizisk patentskrift nr. 110.434 (Bilag 1) kendes en  

 tagdækning omfattende tætte baner 6, som kant mod kant 7 er anbragt på et  

 underlag 1 for tagdækningen og derefter mekanisk (ved hjælp af f.eks. søm 10)  

 forankres til underlaget 1, inden materialestrimler 9, der dækker tilstødende  

 sidekanter 7 af to nabobaner 6 i tætningslaget, fastgøres forseglende til  

 banerne 6 ved klæbning.
 Det er imidlertid indlysende, at denne forsegling af banekanterne og de  

 herved liggende fastgørelsesområder også kan foretages ved svejsning, såfremt  

 tætningsbanerne og materialestrimlerne er fremstillet af et svejsbart  

 materiale (se tysk offentliggørelsesskrift nr. 23 58 102 (Bilag 2) og  

 schweizisk patentskrift nr. 395.485 (Bilag 3)). Herved fremkommer en  

 udførelsesform, der nøjagtigt svarer til den, der er anført på side 4,  

 næstsidste afsnit i fremlæggelsesskriftet: »I de tilfælde, hvor det ikke  

 er ønskeligt at lægge et separat isolationslag, kan den tætnende belægning  

 inden påsvejsning af de nævnte strimler forankres til underlaget i  

 svejsekanterne ved hjælp af papsøm, kramper eller lignende  

 fastgørelsesorganer«.
 Fremlæggelsesskriftet er således udelukkende begrænset over for nævnte  

 schweiziske patentskrift ved, at der på underlaget løst anbringes  

 isolationsmateriale inden anbringelsen af de tætte baner.
I denne forbindelse henvises til nævnte tyske offentliggørelsesskrift nr.  

 23 58 102, hvorfra der kendes en tagdækning, ved hvilken fastgørelsesorganer  

 (skrue 10 og hulplade 9) til forankring af løst udlagte tætte baner 5,6  

 samtidigt fastholder under banerne 5,6 løst udlagte lag (dampspærre 3 og  

 isolationslag 4) til et underlag 2 for tagdækningen.
Herved opnås ligesom ved  

 fremgangsmåden ved tagdækningen ifølge fremlæggesesskriftet en undgåelse af  

 de fordyrende operationer som f.eks. forankring af isolationsmaterialet til  

 underlaget ved hjælp af varm asfalt eller ved hjælp af mekanisk forankring,  

 før det tætnende lag udlægges, samt at tætnigslaget kan lægges umiddelbart på  

 isolationsmaterialet uden nogen forudgående forankring med varm asfalt.
Tilsvarende er det fra tysk offentliggørelsesskrift nr. 23 36 229 (Bilag  

 4) kendt samtidigt at forankre løst udlagte isolationsbaner 2 og herover  

 anbragte tætte baner 5 til et underlag 1 ved hjælp af pladeformede  

 fastgørelsesdele 6 og skruer 7 og dernæst tætne områderne ved  

 fastgørelsesdelene 6 og skruerne 7 ved hjælp af tætningsbanestrimler 8, som  

 fastsvejses til de tætte baner 5 i de nævnte områder....' Ansøgeren har ved skrivelse af 28. november 1988 nedlagt påstand om, at  

 anken tilbagevises, og at den fremlagte ansøgning bevilges.
 I skrivelsen har ansøger anført følgende:
...'I den supplerende begrundelse anføres i det væsentlige de skrifter,  

 som har været fremdraget i de svenske og tyske betænkninger.
Jeg skal i det  

 følgende tage stilling til de enkelte skrifters indhold:
 Schweizisk patent nr. 110.431 (bilag 1).
Dette er et meget gammelt patent, som omhandler materialer, konstruktioner  

 og håndværksmæssige udførelsesformer, som stort set er uaktuelle i dag.
Det  

 schweiziske system er afhængigt af et helt fast underlag, som man kan sømme  

 i.
Det fremgår af figurerne, at der under samlingerne mellem banerne 6 er  

 anbragt en sammenføjningsstrimmel 4, og at sømningen går gennem både banerne  

 og sammenføjningsstrimmelen.
Efter sømningen fastklæbes en dækstrimmel med et  

 tjærelag.
Den foreliggende ansøgning omhandler en moderne konstruktion med  

 dampspærre, isolering, moderne asfaltbelægninger og med moderne  

 fastgørelsesmaterialer og -metoder.
Alle lag er lagt løst ud og fastgjort i  

 en enkelt operation.
Der er ikke behov for, at samlingerne i de underliggende  

 lag placeres på en bestemt måde i forhold til samlingerne i tagbelægningen.  

 Anvendes en moderne asfaltbaseret tagbelægning med polyesterarmering, er det  

 nødvendigt at benytte sig af de foretrukne fastgørelsesbeslag, som griber  

 fast i begge de to tilstødende baner, idet disse tagbelægninger til stadighed  

 kan udvise krympespændinger.
 Tysk fremlæggelsesskrift nr. 2.358.102 (bilag 2).
Dette skrift beskriver et typisk renoveringssystem, som specielt anvendes  

 meget ved tagdækning med folie.
Systemet er helt forskelligt fra  

 fremgangsmåden ifølge opfindelsen, hvor begge de kant mod kant sammenstødende  

 baner eventuelt samtidigt bliver forankret til underlaget, og hvor  

 forankringsbeslaget bliver indlejret i asfalten ved påsvejsningen af  

 svejsestrimmelen.
Der opnås derved også en god korrosionsbeskyttelse af  

 beslaget.
Forankringen ifølge fremgangsmåden er iøvrigt langt mere sikker end  

 forankringen ifølge den kendte teknik, idet begge de to baner enten hver for  

 sig eller med et kombineret beslag er forankret, medens der ved det tyske  

 renoveringssystem kun anvendes en fastgørelse af den ene bane, medens den  

 tilstødende bane fastgøres indirekte, idet den kun holdes fast ved hjælp af  

 svejsningen.
Ved den ensidige forankring kan der opstå en uheldig skæv  

 påvirkning af forankringsbeslagene.
 Schweizisk patent nr. 395.485 (bilag 3).
Dette patentskrift omhandler fastgørelse af plastbaserede folier og ikke  

 asfaltbaserede produkter.
Forankringen har ingen lighed med den foreliggende  

 patentansøgning, og der er ikke tale om baner, som sammenføjes kant mod kant.
 Tysk Offenlegungsschrift nr. 2.336.229 (bilag 4).
Fremgangsmåden ifølge opfindelen afviger væsentligt fra fremgangsmåden  

 ifølge den tyske offentliggørelse.
I henhold til opfindelsen anbringes  

 forankringsbeslaget i mellemrummet melem banerne og fastholder banerne -  

 eventuelt dem begge på engang, og svejsestrimmelen påsættes derefter således,  

 at den dækker både forankringsbeslagene og fugen mellem banerne.
I henhold  

 til den kendte fremgangsmåde klæbes de sammenstødende baner med et overlap  

 ved en første klæbe- eller svejseoperation.
Derefter forankres banerne i  

 overlappet ved hjælp af mekaniske forankringer, og endelig må forankringerne  

 dækkes til i en ny svejse- eller klæbeoperation med lapper eller med en  

 strimmel.
Fremgangsmåden ifølge opfindelsen er enklere og især mindre afhængig af  

 vejrforholdene under oplægningen, fordi den kun omfatter en svejseoperation,  

 der tilmed kan udføres under fugtige vejrforhold.' Ankenævnet har behandlet sagen i sit møde den 17. april 1990.
 For klageren mødte ingeniør Kim Jensen.
For ansøgeren mødte ingeniør S.
Schønning.
Klageren henviste til de skriftlige indlæg og anførte navnlig, at det  

 ansøgte må betragtes som nærliggende for en fagmand.
Klageren påberåbte sig  

 herved bl.a. de tyske og østrigske modhold.
Ansøgeren fremhævede navnlig, at det ansøgte adskiller sig fra det tyske  

 modhold ved at dette har en forankringsstrimmel på midten, og fra klagerens  

 eget produkt derved, at dette på forhånd har et fuldklæbet isoleringslag på  

 asfaltpappet.
Det ansøgte har den yderligere fordel, at det kan pålægges  

 under ugunstige vejrforhold.
 Klagerens modhold har karakter af »mosaikmodhold«.
 Ankenævnet skal udtale:
 Selv om det ansøgte ikke er direkte foregrebet i den modholdte kendte  

 teknik, findes de af ansøgningen omfattede foranstaltninger at være så  

 nærliggende i forhold til denne, at de ikke kan give grundlag for udstedelse  

 af patent.
Herefter bestemmes:
 Patentansøgning nr. 3350/79 afslås.
