Skriftlig fremsættelse (19. februar  

 2003) Skatteministeren Herved tillader jeg mig for Folketinget at  

 fremsætte:
Forslag til lov om ændring af  

 skattestyrelsesloven (Bindende ligningssvar fra kommunerne) (Lovforslag nr.
L 160).
 Formålet med lovforslaget er at styrke skatteydernes  

 retssikkerhed ved at øge forudsigeligheden af de skattemæssige  

 konsekvenser af skatteydernes dispositioner.
Efter forslaget kan personer og dødsboer få  

 et bindende svar fra den kommunale skattemyndighed på de  

 skattemæssige konsekvenser af en disposition.
Det foreslås, at  

 anmodningen skal sendes til kommunen sammen med et gebyr på 300 kr.
Det foreslås, at svaret fra den kommunale  

 skattemyndighed skal være bindende for skattemyndighederne i forhold  

 til spørgeren ved behandlingen af forholdet i 5 indkomstår.
Den  

 kommunale skattemyndighed foreslås dog at få mulighed for konkret  

 at begrænse den bindende virkning til en kortere periode end 5  

 indkomstår.
 Er der sket ændringer i de forudsætninger, der  

 har været afgørende for indholdet af ligningssvaret, eller  

 ændringer i de regler, der har ligget til grund for svaret, vil det  

 bindende ligningssvar dog ikke være gældende.
 Det foreslås, at skatteyderne skal kunne  

 påklage indholdet af et bindende ligningssvar på samme måde  

 som skatteyderen kan klage over en ændring af skatteansættelsen.
 Endelig foreslås det, at kommunen i særlige  

 situationer skal kunne afvise at besvare en anmodning om et bindende  

 ligningssvar blandt andet, hvor der er tale om et principielt  

 spørgsmål eller hvor der er særlig risiko for uensartet  

 praksis.
 Det vil fra den 1. juli 2003 være muligt at få  

 et bindende ligningssvar om de skattemæssige konsekvenser for  

 indkomståret 2003 eller senere indkomstår.
 Forslaget om bindende ligningssvar fra kommunerne  

 skønnes ikke at have provenumæssige konsekvenser, da der ikke  

 sker ændringer af de materielle regler i skattelovgivningen.
 Forslaget skønnes at medføre administrative  

 udgifter på ca. 510.000 kr. til edb-tilretning og information.  

 Personalemæssigt vil der være marginale ressoucetræk i  

 kommuner og de regionale told- og skattemyndigheder.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
