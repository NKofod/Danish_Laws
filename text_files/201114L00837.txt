Betænkning afgivet af Udvalget for Fødevarer, Landbrug og Fiskeri den 30. maj 2012 Betænkning over Forslag til lov om ændring af lov om randzoner (Energiafgrøder og offentlig adgang) [af fødevareministeren (Mette Gjerskov)] 1. Ændringsforslag Der er stillet 4 ændringsforslag til lovforslaget.
Venstres medlemmer af udvalget har stillet ændringsforslag nr. 3 og Det Konservative Folkepartis medlem af udvalget har stillet ændringsforslag nr. 1, 2 og 4.
2. Udvalgsarbejdet Lovforslaget blev fremsat den 29. marts 2012 og var til 1. behandling den 13. april 2012. Lovforslaget blev efter 1. behandling henvist til behandling i Udvalget for Fødevarer, Landbrug og Fiskeri.
Møder Udvalget har behandlet lovforslaget i 7 møder.
Høring Et udkast til lovforslaget har inden fremsættelsen været sendt i høring, og fødevareministeren sendte den 16. februar 2012 dette udkast til udvalget, jf.
FLF alm. del  bilag 178. Den 29. marts 2012 sendte fødevareministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Advokatrådet, Jørn Holger Christensen, Rønne, Friluftsrådet, Claus Koskelin, Stenløse, Landboforeningen LHN, LandboSyd, Landbrug & Fødevarer, Asger Møller Madsen, Brovst, m.fl., Selvstændige Landmænd, Kaj Robert Svendsen, Skibby, og Thisted Kommune.
 Fødevareministeren har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslaget:
Friluftsrådet, Claus Koskelin, Stenløse, Landbrug & Fødevarer, Asger Møller Madsen, Brovst, m.fl. og Selvstændige Landmænd.
Samråd Udvalget har stillet 1 spørgsmål til fødevareministeren til mundtlig besvarelse og 1 til fødevareministeren og justitsministeren til fælles besvarelse.
Fødevareministeren har besvaret samrådsspørgsmål A i et samråd med udvalget den 3. maj 2012. Fødevareministeren har efterfølgende tilsendt udvalget det talepapir, der lå til grund for besvarelsen af spørgsmålet.
Justitsministeren og fødevareministeren har i et fælles samråd med udvalget den 30. maj 2012 besvaret samrådsspørgsmål B.
Udvalget har efterfølgende bedt om ministrenes talepapirer, som forventes oversendt inden 2. behandling.
Spørgsmål Udvalget har stillet 101 spørgsmål til fødevareministeren og 4 spørgsmål til justitsministeren til skriftlig besvarelse, som disse har besvaret med undtagelse af spørgsmål 76 og 95-105, som forventes besvaret inden 2. behandling.
3. Indstillinger og politiske bemærkninger Et flertal i udvalget (S, RV, SF og EL) indstiller lovforslaget til vedtagelse uændret.
Et mindretal i udvalget (V, DF, LA og KF) indstiller lovforslaget til forkastelse ved 3. behandling.
Mindretallet stemmer for de stillede ændringsforslag.
 Venstres, Dansk Folkepartis og Konservative Folkepartis medlemmer af udvalget er imod det randzoneforslag, regeringen har fremlagt, og som indeholder forslag om fri offentlig adgang til randzonerne og forbud mod dyrkning af energiafgrøder i randzonerne i sammenhæng med energiafgrøder på tilstødende marker.
 Der peges på usikkerhed om effekten af randzonernes biodiversitet og naturindhold samt konsekvenserne i forbindelse med offentlighedens adgang som følge af regeringens fremsatte lovforslag.
 Når der skal tænkes natur, vil V, DF og KF pege på, at der er andre og bedre måder at udlægge natur og stier på, hvor der gives mere lokal indflydelse, og hvor borgerne kan få glæde af de udlagte stier og naturarealer.
 Det virker ligeledes usammenhængende, når regeringen foreslår forbud mod dyrkning af energiafgrøder i randzonerne i sammenhæng med energiafgrøder på tilstødende marker, når der er bred politisk enighed om, at landbruget i fremtiden skal være en større energileverandør.
Forudsætningen for ikrafttræden af den oprindelige randzonelov var, at der fra myndighedernes side skulle foreligge et fuldstændigt kortmateriale, der præcist viser, hvor der skal være randzoner, med oplysninger om placering, længde og bredde.
Regeringen har meldt ud, at man ikke forventer at kunne levere et fuldstændigt og præcist kortmateriale.
Alene af den grund mener V, DF og KF, at loven ikke bør sættes i kraft, og Venstres medlemmer af udvalget foreslår derfor, at lovens ikrafttræden udsættes indtil videre, medens der arbejdes videre med sagen.
 Samtidig ønsker mindretallet, at der foretages en opdatering og revurdering af det faglige grundlag, herunder inddragelse af alternative muligheder som f.eks. minivådområder, stenrev, drænfiltre m.m., hvor faglige kilder peger på eksempler med gode erfaringer, der bør inddrages i revurderingen.
Det Konservative Folkepartis medlem af udvalget fremsætter ligeledes ændringsforslag, der medfører, at lodsejere, der fravælger kompensation, kan undgå offentlighedens adgang til randzonerne og dermed fastholde den nuværende retstilstand, jf. naturbeskyttelsesloven.
Dette sker i forlængelse af fødevareministerens eget udsagn om, at »hvis man modtager penge fra det offentlige, må man acceptere offentlighedens adgang«.
 I forlængelse af dette må den logiske følge være, at hvis man fravælger den økonomiske kompensation, har offentligheden ikke adgang.
Det Konservative Folkepartis medlem af udvalget fremsætter ligeledes et ændringsforslag, der betyder, at lovforslaget ikke medfører yderligere indskrænkning i den private ejendomsret ud over de 10 m randzoner.
Under udvalgsbehandlingen er det blevet fastslået af fødevareministeren, at 5-procents-loftet, der skal sikre, at ingen lodsejere udsættes for uforholdsmæssig store indgreb i den private ejendomsret, alene gælder randzonerne.
Det vil sige, dette værn for den enkelte lodsejer ikke gælder for arealerne uden for randzonerne.
På trods heraf ses, at lovforslaget giver øget adgang til arealer som følge af offentlighedens adgang til randzonerne.
Således har enkelte lodsejere henvendt sig til udvalget med eksempler på en 40 pct.s indskrænkning i den private ejendomsret, og dette stiller grundlæggende spørgsmål ved respekten for grundlovens § 73. Ændringsforslaget skal sikre, at ingen lodsejer rammes ud over 5 pct.
Liberal Alliances medlem af udvalget er og har altid været imod indførelse af randzonelovgivningen, fordi den ikke hviler på et tilstrækkelig fagligt grundlag, og fordi den rammer unødig mange i form af en generel indsats mod specifikke problemer.
Problemer med vandmiljø er præget af stor lokal variation, og derfor er det LAs overbevisning, at den rette løsning et sted ikke nødvendigvis er den rigtige løsning andre steder.
LA ser derfor de stramninger, der lægges op til i lovforslaget, som dybt problematiske og en yderligere forværring af de urimelige forhold, der opstod allerede som følge af VKOs oprindelige randzonelov.
Folketinget burde tage erhvervet seriøst og tilvejebringe et ordentligt fagligt grundlag, der kan tjene som udgangspunkt for en fornuftig regulering, der kan sikre, at Danmark overholder EUs krav.
Det er også derfor, LA har foreslået en generel evaluering af vandmiljøindsatsen i Danmark.
LA mener, at det er stærkt problematisk, at lovforslaget skal gennemføres med så kort varsel, når der ikke er et kendt kortgrundlag, der endnu ikke foreligger nogen klare definitioner af, hvilke vandløb og søer der er omfattet, og der mangler retningslinjer for, hvordan randzonebredden skal beregnes.
Derfor ønsker LA, at ministeren som minimum garanterer, at disse forhold bliver bragt fuldstændig i orden, inden loven træder i kraft.
 LA mener desuden, at lovforslaget yderligere skærper det forhold, at der efter LAs mening er tale om ekspropriation efter grundlovens § 73, og at der derfor bør gives fuld kompensation i overensstemmelse med grundlovens § 73.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (KF), tiltrådt af et mindretal (V, DF og LA):
 1) I den under nr. 4 foreslåede affattelse af § 6 a, stk. 1, indsættes efter »lov om naturbeskyttelse«: » jf. dog stk. 2«.
[Konsekvensændring] 2) I den under nr. 4 foreslåede affattelse af § 6 a indsættes efter stk. 1 som nyt stykke:
»Stk. 2. Hvis der ikke er søgt om kompensation for udlæg af randzoner efter regler herom, er der alene adgang til randzonerne efter de regler, der efter naturbeskyttelseslovens § 24, stk. 4, gælder for de bræmmer langs vandløb og søer, som efter lov om vandløb skal holdes udyrkede.« Stk. 2 bliver herefter stk. 3.
[Begrænsning af adgang ved manglende ansøgning om dispensation ] Af et mindretal (V), tiltrådt af et mindretal (DF, LA og KF):
 3) Efter nr. 5 indsættes som nyt nummer:
 »01. I § 11, stk. 1, indsættes som 2. pkt.:
»Ministeren kan dog tidligst sætte loven i kraft, når der fra myndighederne foreligger et fuldstændigt kortmateriale, der viser randzonernes placering samt længde og bredde, og når der er foretaget en opdatering og revurdering af det faglige grundlag.«« [Ændring af ikrafttrædelsestidspunkt ] Af et mindretal (KF), tiltrådt af et mindretal (V, DF og LA):
 4) Nr. 7 affattes således:
 »§ 12. I lov om naturbeskyttelse, jf. lovbekendtgørelse nr. 933 af 24. september 2009, som ændret ved lov nr. 1519 af 27. december 2009, lov nr. 484 af 11. maj 2010 og lov nr. 1608 af 22. december 2010, foretages følgende ændring:
 1. I § 24, stk. 4, indsættes som 3. pkt.:
»Bestemmelsen i stk. 1, 1. pkt., gælder desuden ikke for arealer, hvortil der kun er adgang via arealer, der henligger som randzoner efter lov om randzoner.«« [Begrænsning af adgang til andre arealer via randzoner] Bemærkninger Til nr. 1 og 2 Med ændringsforslagene sikres det, at lodsejere, der fravælger kompensation for udlæg af randzoner efter de kommende regler herom, alene vil være omfattet af de adgangsregler, der gælder efter den vedtagne randzonelov, dvs. den adgang, der gælder for de eksisterende 2 m bræmmer efter vandløbsloven.
Der vil således kun være adgang til disse arealer, hvis de grænser op til arealer, der er åbne for offentlighedens adgang.
Til nr. 3 Det foreslås, at ikrafttræden af loven om randzoner udskydes, indtil der fra myndighederne foreligger et fuldstændigt kortmateriale, der viser, hvor der skal være randzoner, deres placering samt længde og bredde, og indtil der er foretaget en opdatering og revurdering af det faglige grundlag, herunder med inddragelse af alternative muligheder, f.eks. minivådområder, stenrev, drænfiltre m.m., som af faglige kilder peges på som eksempler med gode erfaringer, der bør inddrages i revurderingen.
Det forudsættes fra forslagsstillernes side, at Folketingets fødevareudvalg inddrages, inden ministeren beslutter at sætte loven i kraft.
Til nr. 4 Med ændringsforslaget sikres det, at lovforslaget ikke medfører, at der gives yderligere adgang til privat jord ud over randzonerne.
Benny Engelbrecht (S) Bjarne Laustsen (S) Karin Gaardsted (S) Orla Hav (S) Pernille Rosenkrantz-Theil (S) Rasmus Horn Langhoff (S) Simon Kollerup (S) Camilla Hersom (RV) Sofie Carsten Nielsen (RV) Lotte Rod (RV) Karina Lorentzen Dehnhardt (SF) Eigil Andersen (SF) Per Clausen (EL) nfmd.
Henning Hyllested (EL) Stine Brix (EL) Erling Bonnesen (V) Thomas Danielsen (V) Henrik Høegh (V) Jacob Jensen (V) Hans Christian Schmidt (V) Jan E.
Jørgensen (V) Esben Lunde Larsen (V) Anni Matthiesen (V) René Christensen (DF) fmd.
Jørn Dohrmann (DF) Bent Bøgsted (DF) Dennis Flydtkjær (DF) Mette Bock (LA) Lene Espersen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
