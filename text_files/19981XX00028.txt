Skriftlig fremsættelse (8. oktober  

 1998) Trafikministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om taxikørsel m.v.
(Lovforslag nr.
L 45).
I forbindelse med regeringens forslag til en  

 integrationslov, der bl.a. målrettet sigter mod udlændinges  

 ansættelse på arbejdsmarkedet, anmodede indenrigsministeren ved  

 årsskiftet samtlige ministre om at være opmærksom på  

 de krav om indfødsret, der måtte være inden for  

 ministeriets område.
I den forbindelse anmodede indenrigsministeren om,  

 at det blev overvejet, hvorvidt et krav om indfødsret fortsat kunne  

 anses som velbegrundet, således at der ikke i unødigt omfang  

 blev lagt hindringer i vejen for udlændinges adgang til  

 arbejdsmarkedet.
 Med lovforslaget foreslås en ophævelse af  

 kravet om indfødsret for vognmænd og ansvarlig leder i  

 selskaber, der udfører sygetransport, således at der herefter  

 ikke vil være krav om indfødsret for personer, der er  

 beskæftiget efter dette lovforslag.
Samtidig tydeliggøres betingelserne for godkendelse  

 af førere og taxameterkontrollanter i henhold til loven.
Disse  

 betingelser fremgår i dag af bekendtgørelse nr. 249 af 24. april  

 1998 om taxikørsel m.v. og bekendtgørelse nr. 248 af 24. april  

 1998 om særlige krav til taxier m.v.
Der er således alene tale om  

 en præcisering af, hvilke betingelser der skal være opfyldt.
 Endvidere sker der, som følge af ovenstående,  

 en præcisering af betingelserne for tilbagekaldelse og nægtelse  

 af fornyelse af godkendelser, ligesom der sker en præcisering af den  

 tilladelsesudstedende myndigheds tilsynspligt i forbindelse med udstedelse af  

 tilladelser eller godkendelser.
 Forslaget indeholder tillige en bemyndigelse til  

 trafikministeren til at kunne afskære klageadgangen i de  

 tilfælde, hvor trafikministeren bemyndiger en under Trafikministeriet  

 oprettet styrelse eller tilsvarende institution til at udøve de  

 beføjelser, der i loven er tillagt trafikministeren.
 Endelig foretages der en række  

 konsekvensændringer som følge af ophævelsen af  

 indfødsretskravet for vognmænd.
 Idet jeg i øvrigt henviser til lovforslagets  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
