Skriftlig fremsættelse (29. februar 2012) Kulturministeren (Uffe Elbæk) Herved tillader jeg mig for Folketinget at fremsætte:
Forslag til lov om ændring af lov om indhentelse af børneattest i forbindelse med ansættelse af personale m.v. og folkeoplysningsloven (Udvidelse af børneattestordningen) (Lovforslag nr.
L 99) Formålet med lovforslaget er at styrke indsatsen over for seksuelle overgreb mod børn.
Lovforslaget er en opfølgning på anbefalingerne fra en tværministeriel arbejdsgruppe om børneattestreglerne, hvis redegørelse blev offentliggjort i december 2011.
Folketinget vedtog i 2005 lov om indhentelse af børneattest i forbindelse med ansættelse af personale m.v. (lov nr. 520 af 21. juni 2005). En børneattest er et dokument, der indeholder oplysninger om afgørelser, dvs. domme m.v., om visse seksualforbrydelser begået mod børn under 15 år.
Loven indebærer, at myndigheder, virksomheder, foreninger m.v. skal indhente en børneattest hos Rigspolitiet, inden de ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
Pligten til at indhente børneattest omfatter navnlig pædagoger i daginstitutioner, idrætstrænere for børn, spejderledere, plejefamilier m.v.
Hovedindholdet i lovforslaget er en udvidelse af personkredsen, der skal indhentes børneattest på.
Det foreslås, at også personer, hvis arbejdsfunktion ikke i sig selv indebærer direkte kontakt med børn, men hvor personen på trods heraf fast færdes blandt børn og derved har mulighed for at opnå direkte kontakt med børn, omfattes af reglerne.
Som eksempel på personer, der fremover vil kunne omfattes af pligten til at indhente børneattest, kan nævnes havepersonale i daginstitutioner og tilsynsførende i svømmeklubber.
Lovforslaget skal således sikre, at der indhentes børneattest i alle sammenhænge, hvor et ansættelsesforhold giver mulighed for at skabe et tillidsforhold mellem et barn og en voksen.
Børneattestloven sætter rammerne for, at vedkommende minister kan fastsætte, hvilke myndigheder, institutioner m.v., der skal indhente børneattest, og på hvilke ansatte.
Det er derfor en konsekvens af lovforslaget om at udvide personkredsen i børneattestordningen, at der skal laves nye bekendtgørelser om indhentelse af børneattest.
Det vil af bekendtgørelserne fremgå, hvilke konkrete institutioner og arbejdsfunktioner børneattestordningen udvides med inden for hvert ministeriums ressortområde.
Bekendtgørelserne vil blive udformet så ensartet som muligt.
 Lovforslaget indeholder endvidere en konsekvensændring i reglerne i folkeoplysningsloven om betingelser for modtagelse af tilskud, da reglerne henviser til børneattestloven.
 Lovforslaget vil medvirke til en styrket indsats over for seksuelle overgreb mod børn, samtidig med at der opretholdes en fornuftig balance mellem behovet for at beskytte børn og unge uden at pålægge foreninger, institutioner m.v. for store administrative byrder.
 Det foreslås, at loven træder i kraft den 1. juni 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
