Bilag 1 - biologi B Bilag 2  design B Bilag 3  samfundsfag B Bekendtgørelse om ændring af bekendtgørelse om uddannelsen til højere teknisk eksamen (Forenkling af visse prøveformer) § 1 I bekendtgørelse nr. 801 af 28. juni 2007 om uddannelsen til højere teknisk eksamen (htx-bekendtgørelsen) foretages følgende ændringer:
 1. Bilag 7, Biologi B, pkt. 4.2, affattes som bilag 1 til denne bekendtgørelse.
 2. Bilag10, Design B, pkt. 4.2, affattes som bilag 2 til denne bekendtgørelse.
 3. Bilag 22, Samfundsfag B, pkt. 4.2, affattes som bilag 3 til denne bekendtgørelse.
§ 2 Bekendtgørelsen træder i kraft den 1. april 2008.
Undervisningsministeriet, den 5. februar 2008 Jarl DamgaardAfdelingschef / Marianne Winther Jarl Bilag 1 - biologi B 4.2 Prøveform Der afholdes en mundtlig prøve på grundlag af en case- eller temaopgave, der er udarbejdet af eksaminator.
 Opgaven tager udgangspunkt i cases, problemstillinger, artikler eller lignende, som har sammenhæng med et eller flere af undervisningens temaer.
Opgaven indeholder en uddybende undertekst og henvisninger til de dele af undervisningens temaer, som ønskes inddraget.
Dokumentationer fra undervisningen kan inddrages.
Opgaverne skal kunne danne basis for analyse af biologiske undersøgelsesresultater, redegørelse for relevant faglig baggrundsviden, inddragelse af undervisningens eksperimentelle og teoretiske indhold og perspektivering til problemstillinger af samfundsmæssig, erhvervsmæssig, sundhedsmæssig, miljømæssig eller bioetisk art.
Eksaminationstiden er 30 minutter.
Opgaverne udleveres ved lodtrækning dagen før prøven, og forberedelsestiden er 24 til 30 timer, idet eksaminander, der skal eksamineres den følgende dags formiddag, får udleveret opgaverne kl. ca. 8 og eksaminander, der skal eksamineres den følgende dags eftermiddag, får udleveret opgaverne ca. kl. 12.
 Opgaverne uden bilag skal være kendt af eksaminanderne senest 5 hverdage før prøven.
 Opgaverne med tilhørende bilag fremsendes i god tid inden prøven til censor og godkendes af denne før prøvens afholdelse.
Bilag 2  design B 4.2 Prøveform Mundtlig prøve på grundlag af en præsentationsopgave stillet af eksaminator.
Opgaven tager udgangspunkt i eksaminandens portfolio, jf. pkt. 3.2. Opgaven stilles inden for et emne, der er udvalgt af eksaminanden og godkendt af eksaminator.
Emnet skal være valgt således, at eksaminanden kan inddrage eksempler på tværs af portfolioen og på tværs af disciplinerne produktdesign, kommunikationsdesign og design af fysiske omgivelser.
 Før prøven sender skolen præsentationsopgaven og eksaminandens indholdsfortegnelse over eksaminandens portfolio til censor.
Eksaminationstiden er 30 minutter.
Opgaverne udleveres senest 5 hverdage før prøven.
 I forberedelsestiden udvælger eksaminanden materialer fra portfolioen og forbereder med udgangspunkt heri en præsentation på grundlag af den stillede opgave.
Eksaminationen tager udgangspunkt i eksaminandens præsentation.
Eksaminationen former sig derefter som en uddybende samtale, der kan omfatte emner inden for hele fagets kernestof og supplerende stof.
Eksaminandens præsentation udgør op til halvdelen af eksaminationstiden.
Bilag 3  samfundsfag B 4.2 Prøveformer Institutionen vælger for det enkelte hold en af følgende to prøveformer:
Prøveform a): Der afholdes en mundtlig prøve på grundlag af et kendt tema med ukendt bilagsmateriale af et omfang på 10-15 normalsider.
Bilagsmateriale fremsendes til censor senest 5 hverdage før 1. prøvedag og godkendes af denne forud for prøvens afholdelse.
Bilagsmaterialet skal i videst muligt omfang indeholde forskelligartede materialetyper.
Et prøvemateriale må højest anvendes ved tre eksamensenheder den samme dag og ikke ved følgende prøvedage på samme hold.
Eksaminanderne kan vælge at forberede sig til prøven i grupper.
En eksamensenhed er en sådan gruppe eller en eksaminand, der forbereder sig individuelt.
Der gives mindst 24 timers forberedelsestid til udarbejdelse af synopsis.
På baggrund af det udleverede bilagsmateriale og materiale fundet i forberedelsestiden skal eksaminanden opstille, analysere og diskutere en eller flere samfundsfaglige problemstillinger.
Eksaminationen foregår enkeltvis med en eksaminationstid på 30 minutter pr. eksaminand.
Eksaminationen tager udgangspunkt i eksaminandens præsentation og fremlæggelse af synopsen suppleret med uddybende spørgsmål af eksaminator.
Prøveform b): Der afholdes en mundtlig prøve på grundlag af et kendt tema med ukendt bilagsmateriale af et omfang på 8-12 normalsider.
Bilagsmaterialerne fremsendes til censor senest 5 hverdage før 1. prøvedag og godkendes af denne forud for prøvens afholdelse.
Bilagsmaterialet skal i videst muligt omfang indeholde forskelligartede materialetyper.
Et prøvemateriale må højest anvendes ved tre eksamensenheder den samme dag og ikke ved følgende prøvedage på samme hold.
Eksaminanderne kan vælge at forberede sig til prøven i grupper.
En eksamensenhed er en sådan gruppe eller en eksaminand, der forbereder sig individuelt.
Bilagsmaterialet udleveres 3 timer før den første eksaminand i gruppen skal eksamineres.
I forberedelsestiden udarbejder eksaminanderne en synopsis, idet de på baggrund af det udleverede bilagsmateriale skal opstille, analysere og diskutere en eller flere samfundsfaglige problemstillinger.
Eksaminationen foregår enkeltvis med en eksaminationstid på 30 minutter pr. eksaminand.
Eksaminationen tager udgangspunkt i eksaminandens præsentation og fremlæggelse af synopsen suppleret med uddybende spørgsmål af eksaminator.
