 Dansk Ride Forbund rejste spørgsmål om den afgiftsmæssige stilling for  

 følgende aktiviteter, som drives af de rideklubber, der er tilsluttet  

 forbundet:
 1. Rideundervisning ved hjælp af trænere, ansat af den enkelte rideklub.
 2. "Røring af heste" i ridehal samt andre klubfaciliteter, som  

 den enkelte klub stiller til rådighed.
 3. Selskabeligt samvær i klubhuset.
 4. Boksleje, dvs leje af staldplads.
 5. Levering af hestefoder.
 6. Hestepension, der omfatter leje af staldplads, levering af foder samt  

 pasning mv., f.eks. udmugning.
 For de nævnte ydelser betaler rideklubbens medlemmer sædvanligt  

 klubkontingent samt følgende særlige kontingenter: træningskontingent,  

 ridehuskort (for benyttelse af ridehal samt andre faciliteter i forbindelse  

 med "røring af heste"), staldkontingent (boksleje), foderpenge samt  

 kontingent for udmugning.
 Klubberne modtager tilskud i henhold til fritidslovgivningen til  

 opretholdelse af ridehal, stalde og klublokaler (jf. afgørelse nr. 624).
 Nævnet traf afgørelse om, at de i punkterne 1-3 nævnte ydelser er undtaget  

 fra afgiftspligten, medens de i punkterne 4-6 nævnte ydelser og varer  

 omfattes af afgiftspligten, idet sidstnævnte ydelser og varer afsættes i  

 konkurrence med bl.a. private rideskoler, der skal svare afgift af sådan  

 virksomhed.
 Specielt anførtes, at "røring af heste" anses for omfattet af  

 undtagelsesbestemmelsen i merværdiafgiftslovens § 2, stk. 3, punkt e, 1. pkt.  

 (sportsaktiviteter m.m.).
 Ved denne afgrænsning af afgiftspligten for en rideklubs aktiviteter  

 omfattes sædvanlige klubkontingenter (se også afgørelse nr. 630),  

 træningskontingenter samt ridehuskort ikke af den afgiftspligtige værdi, i  

 modsætning til staldkontingenter, foderpenge og kontingenter for udmugning.
