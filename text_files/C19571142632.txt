 Ved den gældende færdselslovs ikrafttræden blev anklagemyndigheden og  

 politiet instrueret om som led i bekæmpelsen af det stigende antal  

 færdselsuheld bl.a. at søge praksis med hensyn til straffe m.m. for  

 færdselslovsovertrædelser skærpet.
 Til gennemførelse af dette formål - for at undgå, at sagernes  

 bevisligheder forflygtiges - samt til opnåelse af den fornødne effektivitet i  

 retshåndhævelsen på dette område, er det af afgørende betydning, at  

 færdselssagerne fremmes med største hurtighed.
Imidlertid har det ved en herfra foranlediget undersøgelse vist sig, at  

 behandlingen af disse sager i mangfoldige tilfælde har en ganske urimelig  

 varighed, og jeg må derfor finde det påkrævet at indskærpe, at det på ethvert  

 stadium af en færdselssag påhviler politiet at drage omsorg for, at sagens  

 behandling fremmes mest muligt.
Jeg skal derfor anmode d'herrer politimestre  

 om at foretage en prøvelse af den forretningsgang, der følges ved embedet ved  

 behandlingen af færdselssager, med henblik på at afkorte tiden mest muligt og  

 kontrollere, at sagerne ikke uden grund hviler i noget led af ekspeditionen.
 Opmærksomheden bedes særligt rettet mod følgende led:
 1. Tiden, der hengår fra optagelsen af første rapport  

 til udfærdigelse af anklageskrift.
a.
Det bedes påset, at der ikke sker forsinkelse ved oversendelse fra  

 landpoliti til købstadspoliti, fra kriminalpoliti til ordenspoliti eller  

 omvendt, og at subsidiære afhøringer søges begrænset, og hvor de er  

 nødvendige, fremmes mest muligt.
b.
Ved første afhøring af politiet bør parterne opfordres til at fremkomme  

 med dokumenteret erstatningskrav og snarest at indsende dette til politiet.
c.
Der bør træffes foranstaltninger til at sikre, at  

 forsikringsselskabernes besvarelse fremkommer indenfor en nærmere - eventuelt  

 i høringsskrivelsen fastsat - kortere frist.
Hvor der skal ske høring af  

 flere selskaber, bør sagen som regel først sendes til det selskab, der efter  

 det om skyldforholdet oplyste må ventes at ville kunne rejse krav mod det  

 andet selskab med anmodning om tilbagesendelse gennem modpartens selskab.
d.
Der bør udvises tilbageholdenhed med at lade sagernes fremsendelse til  

 retten afvente den nærmere opgørelse af erstatningskrav.
Uanset om  

 erstatningskravene er endeligt fastlagt, bør anklageskrift fremsendes til  

 retten, eventuelt i forbindelse med en anmodning om i indkaldelserne til  

 retten at opfordre de skadelidte til at medbringe dokumentation for kravene.
 2. Tiden der hengår fra anklageskriftets fremsendelse  

 til domsafsigelsen.
a.
Også efter at sagen er fremsendt til retten påhviler det politiet at  

 føre kontrol med dens tilbørlige fremme, hvorfor de til retten fremsendte  

 sager bør sættes i en passende kort erindring.
Hvis sagerne ikke foretages  

 inden en rimelig tid, og en henvendelse til dommeren om nedsættelse af  

 berammelsestiden har været resultatløs, bedes der givet indberetning til  

 statsadvokaten.
b.
Medfører erstatningsspørgsmålet, at sagen må udsættes, bør den for  

 politiet mødende - hvis særlige hensyn ikke taler imod - påstå sagen afgjort  

 særskilt for så vidt angår strafspørgsmålet, jfr. færdselslovens § 67, stk. 1  

 (se nu § 112, stk. 1). Hvis retten vægrer sig herved og en ikke uvæsentlig  

 forsinkelse af sagens afgørelse må påregnes, bør dommerens beslutning påkæres  

 af politiet. (Supplerende oplysninger om praksis i RM 10 .10).
c.
Det er en erfaring, at sagerne særdeles ofte forsinkes betydeligt som  

 følge af subsidiære afhøringer af tiltalte og vidner i fremmede retskredse  

 (bopælsværnetinget). Politiet bør derfor medvirke til, at retterne i så vidt  

 omfang som det er muligt og praktisk indkalder tiltalte og vidner til  

 personligt møde for den dømmende ret. .... (se nu JMC 50 25.3.1965 om  

 værnetinget for tiltale i politisager m.v. og retsplejelovens § 174).
3. Der bør ikke ske udlån af akter til myndigheder,  

 der ikke har med selve sagens førelse af gøre, sålænge behandlingen, såvel  

 hos politiet som i retten, ikke er endeligt afsluttet.
Såfremt anmodning om  

 udlån fremkommer fra sådan myndighed .... bør alene et sæt genparter udlånes.
