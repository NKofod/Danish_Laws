Nr BTL 162 Betænkning over Forslag til lov om ændring af lov om kemiske stoffer og  

 produkter   

 Nr L 162 1988-89, 1. samling Afgivet af Miljø- og Planlægningsudvalget Afgivet: 19890503 Udvalget har behandlet lovforslaget i nogle møder og har herunder stillet spørgsmål til miljøministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra Brancheforeningen SPT og Danmarks Naturfredningsforening.
Miljøministeren har over for udvalget oplyst, - at formålsbestemmelsens § 1, stk. 2, (jf. lovforslagets § 1, nr. 1) skal  

 forstås således, at der skal lægges vægt på mulighederne for at fremme  

 anvendelse af renere teknologi og for at begræse problemerne i forbindelse  

 med affaldsbortskaffelse i det omfang, disse hensyn er relevante på det  

 pågældende administrationsområde.
Er mulighederne for at fremme disse hensyn  

 til stede, skal der lægges vægt på dem, - at de samlede samfundsmæssige konsekvenser skal vurderes og afvejes i  

 forbindelse med anvendelsen af substitutionsreglen i § 30 c, stk. 3, og ikke  

 kun de økonomiske konsekvenser for den enkelte virksomhed eller forbruger.  

 Der er således tale om, at der både på det miljømæssige og på det økonomiske  

 område må anlægges en helhedsvurdering af konsekvenserne, og - at ministeren agter at iværksætte et udredningsarbejde med henblik på en  

 nærmere afklaring af, hvordan og efter hvilke kriterier det særlige  

 miljømærke kan administreres.
I forbindelse hermed vil miljøministeren også  

 vurdere, hvordan sammensætningen af det særlige nævn, som skal administrere  

 ordningen, bør være.
Disse spørgsmål vil blive forhandlet med berørte  

 myndigheder og organisationer.
Miljøministeren har i øvrigt oplyst, at hun,  

 inden de nærmere regler om miljømærkeordningen fastsættes, agter at drøfte  

 spørgsmålet med Folketingets Miljø- og Planlægningsudvalg, når det nævnte  

 udredningsarbejde og forhandlingerne med de berørte myndigheder og  

 organisationer er gennemført.
Endvidere har miljøministeren oplyst, at bestemmelsen i § 56 (jf.  

 lovforslagets § 1, nr. 35) om kredsen af klageberettigede efter loven vil  

 blive udnyttet på den måde, at der i forbindelse med de enkelte  

 bekendtgørelser vil blive forhandlet med de berørte myndigheder og erhvervs-,  

 forbruger- og miljøorganisationer om afgrænsningen af kredsen af  

 klageberettigede.
Miljøministeren vil i den forbindelse orientere udvalget om  

 kredsen af klageberettigede i forhold til de enkelte bekendtgørelser, inden  

 bestemmelserne fastsættes.
Miljøministeren forventer, at der efterhånden gennem forhandlingerne om  

 kredsen i forbindelse med enkelte bekendtgørelser vil danne sig nogle mere  

 overordnede retningslinier for, hvordan kredsen af klageberettigede mere  

 generelt bør afgrænses i forhold til reguleringerne på de forskellige  

 områder.
Når sådanne retningslinier kan formuleres, vil udvalget blive  

 orienteret herom, således at den videre anvendelse af  

 bemyndigelsesbestemmelsen kan ske efter disse retningslinier uden særskilt  

 drøftelse med udvalget.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de af  

 miljøministeren stillede ændringsforslag.
Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men har dog stillet  

 ændringsforslag nr. 2, 5, 6 og 12 og kan tiltræde de af miljøministeren under  

 nr. 3, 4 og 11 stillede ændringsforslag.
Fremskridtspartiet finder, at  

 lovforslaget er et skoleeksempel på, at miljøvenlighed og juridisk  

 lovgivningsarbejde nødvendigvis ikke følges ad.
Lovforslaget er et løst  

 rammelovforslag, hvor ministeren giver sig selv ca. 56 ministerbemyndigelser  

 til at fastsætte nærmere regler på et senere tidspunkt om lovens egentlige  

 udformning.
Fremskridtspartiet mener principielt, at der ligger et problem i  

 at udforme love indeholdende meget brede bemyndigelsesrammer for ministeren.  

 Uagtet at der er fyldige bemærkninger, så betyder en sådan bemyndigelseslov  

 reelt, at Folketinget gennem de mange bemyndigelser bliver holdt uden for det  

 egentlige lovgivningsarbejde.
Selv om man ser bort fra, at kemikalieloven  

 skal skabe de nødvendige rammer for at regulere mange tusinde forskellige  

 kemiske stoffer og blandinger, så er der andre steder i lovgivningen, hvor  

 man ligeledes har betjent sig af generelle bemyndigelsesparagraffer.
Bl.a.  

 har man ophævet den nuværende lovs §§ 52-57. Endvidere hviler afgrænsningen  

 af klagekredsen, dvs. de personer, organisationer og myndigheder, der i  

 øvrigt kan påklage afgørelsen, på en bemyndigelsesparagraf.
Herefter kan  

 ministeren senere fastsætte regler eller bestemme, hvilke personer eller  

 organisationer der i det hele taget skal have ret til at påklage en  

 afgørelse.
På trods af dårlige erfaringer indhøstet både fra Sverige og Tyskland har  

 ministeren fastholdt sin miljømærkeordning, uden at ministeren dog af den  

 grund har været i stand til selv i denne enkle sammenhæng at kunne definere,  

 hvad ministeren ønsker med sin bemyndigelsesparagraf, idet ministeren ved  

 skrivelse af 28. april 1989 til udvalget konkluderer, »at ministeren  

 agter at iværksætte et udredningsarbejde med henblik på en nærmere afklaring  

 af, hvordan og efter hvilke kriterier det særlige miljømærke kan  

 administreres.
I forbindelse hermed vil miljøministeren også vurdere, hvordan  

 sammensætningen af det særlige nævn, som skal administrere ordningen, bør  

 være.« Selv i så simpel en lovparagraf, som blot skal tilkendegive en  

 miljømærkeordning og sammensætningen af et miljønævn, er ministeren kun i  

 stand til at fremkomme med en ministerbeføjelsesparagraf.
Det viser mere end  

 noget andet, at det ikke blot er et spørgsmål om antal af kemikalier og  

 produkter, men det er et renlivet forsøg på at holde Folketinget uden for det  

 egentlige lovgivningsarbejde.
 Fremskridtspartiet finder det yderst uheldigt, at man i ministerens  

 lovforslag bibeholder § 30 c, hvor man på et diffust og uoplyst grundlag  

 ønsker at gribe ind over for produktionen af stoffer, som ud fra en  

 helhedsbetragtning på den ene side ikke i sig selv antages at give anledning  

 til miljøskade eller sundhedsfare, men på den anden side heller ikke kan  

 antages at være miljømæssigt ubetænkelig, jf. bemærkningerne til § 30 c på  

 side 23 i lovforslaget.
 Fremskridtspartiets store betænkeligheder skal bl.a. ses i lyset af de  

 tiltag, som miljøministeren hidtil har foretaget sig sammenholdt med nogle af  

 de hovsaløsninger, som er blevet besluttet på miljøområdet, f.eks. i  

 asbestsagen.
Som eksempel nævnes i lovforslagets bemærkninger plastmaterialet PVC.  

 Lovforslaget vil da også efter Fremskridtspartiets mening blive misbrugt til  

 at presse en aftale igennem med plastindustrien om at nedsætte PVC-forbruget  

 til det halve senest i 1992 fulgt op af en total afvikling over en kortere  

 årrække.
Dette understreges af ministerens udtalelser til Ugebladet  

 Ingeniøren nr. 12 af 24. marts 1989, hvor ministeren bl.a. udtaler:  

 »Alternativet er et principielt forbud mod PVC fra 1993, hvis ikke  

 branchen accepterer planen senest til oktober 1990.« Disse planer  

 vedrørende PVC skal sammenholdes med udtalelser fra ministeren i samme blad,  

 hvor ministeren bl.a. siger: »Her er endelig et eksempel, hvor de danske  

 miljømyndigheder har stukket næsen længere frem end de miljøbevidste naboer i  

 Sverige.« Det er næsten symptomatisk, at regeringen overreagerer på  

 miljødommedagsprofeternes tirader af fejlslagne profetier, som f.eks. da  

 Miljøstyrelsen gik i leding mod dioxinudslippet for fire år siden og  

 beregnede udslippet på landsplan til 1,5 kg, hvorefter det senere viser sig  

 kun at ligge på ca. 100 gram om året på landsplan.
 På trods af de nye oplysninger så fastholder miljøministeren sin overilede  

 hovsaløsning om, at industrien skal halvere forbruget af PVC i den danske  

 plastindustri inden 1993.
Over for dette står således, at 96 pct. af det, som PVC-fabrikanterne  

 laver, går til eksport.
Det minder lidt om et politisk korstog i lighed med  

 stænklapsagen.
Et forbud gør, at PVC-fabrikationen i løbet af de næste 3-4 år  

 må flytte fra Danmark, bl.a. fordi man ikke ekspanderer i Danmark med en  

 sådan usikkerhed hængende over hovedet.
Fremskridtspartiet betragter lov om ændring af lov om kemiske stoffer og  

 produkter som et enkelt led i den kæde af angreb, der i de senere år har  

 været på landbrug og industri fra miljømyndighedernes side.
Vi er i dag nået  

 så langt, at man ligefrem i pressemeddelelser fra Miljøministeriet nærmest  

 praler af, at man kan forvente, at f.eks. dambrugsejere må gå 10-15 pct. ned  

 i indtjening og produktion.
 Fremskridtspartiet ønsker ikke at være med i det miljøkorstog, som den  

 borgerlige regering har startet mod dansk erhvervsliv, og som har været til  

 skade for dansk erhvervslivs konkurrenceevne i udlandet.
Ændringsforslag Til § 1 Af miljøministeren, tiltrådt af et flertal (udvalget med  

 undtagelse af FP):
 1) Efter nr. 5 indsættes som nyt nummer:
 » 01. I § 10 indsættes som stk. 4:
»Stk. 4. Miljøministeren kan fastsætte nærmere regler om det i stk. 3  

 nævnte forbud mod vildledende markedsføring.
Ministeren kan endvidere  

 fastsætte regler om, at varer, der er omfattet af denne lov, skal være  

 omfattet af det i stk. 3 nævnte forbud.«» Af et mindretal (FP):
 2) Den under nr. 6 foreslåede § 10 a udgår.
 Af miljøministeren, tiltrådt af udvalget:
 3) I den under nr. 15 foreslåede nye affattelse af § 22, stk.  

 4, der bliver stk. 5, ændres »stk. 4« til: »stk. 1«.
 4) I den under nr. 17 foreslåede nye affattelse af § 25  

 affattes stk. 1, nr. 3, således:
 »3) virksomheder, som sælger meget giftige og giftige stoffer og  

 produkter til videre forhandling eller til de i nr. 1 og nr. 2 nævnte  

 virksomheder, institutioner og personer, og som har givet meddelelse herom  

 til miljøministeren, og«.
 Af et mindretal (FP):
 5) I den under nr. 18 foreslåede nye affattelse af § 30  

 indsættes som stk. 4:
»Stk. 4. Der kan kun ske fastsættelse af salgs- eller  

 anvendelsesbegrænsninger efter § 30, såfremt dette kan ske uden væsentlige  

 samlede meromkostninger for virksomhederne og forbrugerne.« 6) Den under nr. 19 foreslåede § 30 c udgår.
 Af miljøministeren, tiltrådt af et flertal (udvalget med  

 undtagelse af FP):
 7) Efter nr. 34 indsættes som nyt nummer:
» 02. I § 51 ændres »Kommunalbestyrelserne«  

 til: »Tilsynsmyndighederne«.' 8) Den under nr. 35 foreslåede § 55 affattes således:
 »§ 55. Det miljøankenævn, der er nedsat i henhold til lov om  

 miljøbeskyttelse, er klagemyndighed for afgørelser efter denne lovs kapitel 6  

 og 7, der træffes i første instans af den myndighed, ministeren bemyndiger  

 hertil.
Stk. 2. Klage til Miljøankenævnet kan indgives af 1) afgørelsens adressat og 2) enhver, der har en individuel, væsentlig interesse i sagens udfald.
 Stk. 3. Miljøankenævnet er i sin virksomhed uafhængigt af instruktion om  

 den enkelte sags behandling og afgørelse.
Stk. 4. Ved behandlingen af klagesager medvirker sagkyndige medlemmer, der  

 beskikkes af miljøministeren for 4 år ad gangen efter indstilling fra 1) Industrirådet samt fra Landbrugsraadet, De danske Landboforeninger,  

 Danske Husmandsforeninger og Dansk Erhvervsgartnerforening i forening.
 2) Miljøstyrelsen og Direktoratet for Arbejdstilsynet i forening.
 Stk. 5. Nævnet kan i øvrigt tilkalde sagkyndige til at afgive vejledende  

 udtalelser.
Stk. 6. Ministeren kan fastsætte nærmere regler om ankenævnets  

 sammensætning og virksomhed ved behandlingen af sager i henhold til denne  

 lov.« 9) I den under nr. 39 foreslåede nye affattelse af § 61  

 indsættes efter »§ 7 a,»: »§ 10, stk. 4,».
 10) I den under nr. 40 foreslåede nye affattelse af § 61 a  

 indsættes efter »§ 7 a,»: »§ 10, stk. 4,».
 Af miljøministeren, tiltrådt af udvalget:
 11) I den under nr. 41 foreslåede nye affattelse af § 64  

 ændres »§ 25, stk. 3« til: »§ 25, stk. 4«.
Til § 2 Af et mindretal (FP):
 12) I stk. 1 ændres »1989« til: »1990«.
Bemærkninger Til nr. 1 Det findes hensigtsmæssigt, at der åbnes mulighed for at fastsætte nærmere  

 regler og retningslinier til tydeliggørelse af det generelle forbud mod  

 vildledende markedsføring af kemiske stoffer og produkter i stk. 3.
 Behovet herfor skal også ses på baggrund af forslaget om indførelse af et  

 særligt miljømærke, jf. lovforslagets nr. 6 og bemærkningerne hertil.
 Det foreslås derfor også, at der åbnes mulighed for, at nærmere bestemte  

 varer eller varegrupper, som indeholder eller afgiver kemiske stoffer eller  

 produkter, kan inddrages under det generelle forbud i stk. 3.
 De varer med indhold eller afgivelse af kemiske stoffer eller produkter,  

 som kan blive omfattet af forbudet i stk. 3, er enten sådanne varer, som  

 tilhører en varegruppe, inden for hvilken det særlige miljømærke kan tildeles  

 efter regler fastsat i medfør af § 10 a, eller varer, som er omfattet af  

 salgs- eller anvendelsesbegrænsninger fastsat efter lovens regler i øvrigt,  

 særligt kapitel 6.
 For andre varer, der indeholder eller afgiver kemiske stoffer eller  

 produkter, men som ikke inddrages under det generelle forbud efter stk. 3 i  

 medfør af regler efter stk. 4, gælder i øvrigt de almindelige bestemmelser i  

 markedsføringslovens § 1 og § 2, stk. 1, om god markedsføringsskik og om  

 forbud mod vildledende markedsføring.
Til nr. 2 Ændringsforslaget betyder, at miljøministerens foreslåede lovhjemmel om  

 miljømærke og miljønævn udgår af loven, idet forslagsstillerne finder, at det  

 er mere hensigtsmæssigt med en frivillig miljømærkeordning uden indblanding  

 fra det offentliges side.
Den af miljøministeren foreslåede § 10 a samt  

 ministerens ændringsforslag til denne sammenholdt med bemærkningerne hertil  

 viser mere end noget andet, hvor uigennemtænkt den nye miljømærkeordning er.
Uanset de gode hensigter forsvinder formålet med en sådan  

 miljømærkeordning, nemlig at give forbrugerne en bedre mulighed for at vælge  

 miljøvenlige varer og produkter frem for andre, i ren bureaukrati.
Dette skal  

 sammenholdes med bemærkningerne til § 10 a i lovforslaget, hvoraf fremgår, at  

 en total vurdering af alle miljømæssige forhold vedrørende en given vare og  

 alle sammenlignelige varer imidlertid ville stille krav om så omfattende og  

 ressourcekrævende undersøgelser og vurderinger, at det næppe er  

 gennemførligt.
Til nr. 3 Ændringen i lovforslagets affattelse af § 22, stk. 5, er en ren  

 korrekturrettelse.
Til nr. 4 Ændringen i lovforslagets affattelse af § 25, stk. 1, nr. 3, er en teknisk  

 justering af afgrænsningen af, hvilke virksomheder der uden rekvisition kan  

 købe gifte til videresalg.
Ændringen af formuleringen af nr. 3 indebærer ikke nogen ændring af den  

 nugældende retstilstand, jf. formuleringen i den gældende § 25, stk. 1, nr.  

 3: »virksomheder, som . . . sælger . . . en gros«.
Engrossalg vil i  

 denne sammenhæng sige såvel salg til videresalg som salg til de industrielle  

 eller institutionelle brugere, som i øvrigt kan købe gifte uden rekvisition,  

 jf. § 25, stk. 1, nr. 1 og 2.
Til nr. 5 Ændringsforslaget skal sikre, at et eventuelt forbud mod salg, import og  

 anvendelse af bestemte kemiske stoffer, produkter eller varer kun kan  

 udstedes, såfremt det sker uden væsentlige samlede meromkostninger for  

 virksomhederne og forbrugerne.
Til nr. 6 Forslagsstillerne finder § 30 c, som er en bemyndigelsesparagraf, alt for  

 restriktiv, og at bestemmelsen direkte griber ind i den private  

 produktionsret.
Det betyder, at embedsmænd, som ikke har fornemmelse for  

 produktionssektorens vilkår, fra et skrivebord i Miljøministeriet kan gribe  

 ind over for industrien med salgs- eller anvendelsesbegrænsninger, hvis de  

 pågældende stoffer, produkter eller varer efter embedsmandens umiddelbare  

 skøn kan erstattes af stoffer, produkter, varer eller metoder med samme  

 anvendelsesområder. § 30 c betyder reelt, at hele produktionsanvendelses- og  

 salgsvirksomheden kan styres fra et skrivebord i Miljøministeriet.
Selve  

 bedømmelsen af, om betingelsen for denne styring, dvs. at det kan ske uden  

 væsentlige meromkostninger for virksomhederne og forbrugerne, er til stede,  

 vil ligeledes blive taget i Miljøministeriet.
Det finder forslagsstillerne  

 meget uheldigt og ønsker derfor, at § 30 c udgår.
Til nr. 7 Ændringsforslaget er en konsekvens af ændringen af § 46, stk. 2, jf.  

 lovforslagets § 1, nr. 33.
 Under hensyn til, at der med ændringen af § 46, stk. 2, åbnes mulighed  

 for, at ikke alene kommunalbestyrelser, men også amtsråd kan blive gjort til  

 tilsynsmyndighed efter kemikalieloven, bør oplysningsbestemmelsen i § 51  

 gives en tilsvarende bred udformning.
Til nr. 8 Bestemmelserne om miljøankenævnets sammensætning og virksomhed i den  

 nugældende lovs § 55, stk. 2-5, indsættes som stk. 3-6 i lovforslaget.
 Ændringen er af teknisk karakter.
 Spørgsmålet om miljøankenævnets sammensætning og virksomhed generelt vil  

 blive taget op til vurdering i forbindelse med den kommende  

 miljølovsrevision.
 Ændringsforslaget tilsigter således blot, at de gældende regler om  

 ankenævnets sammensætning og virksomhed på kemikalielovens område opretholdes  

 indtil videre.
Til nr. 9 og 10 Ændringerne i straffebestemmelserne i § 61 og § 61 a, jf. lovforslagets §  

 1, nr. 39 og 40, er konsekvensændringer som følge af ændringsforslag nr. 1,  

 jf. bemærkningerne hertil.
Til nr. 11 Ændringen i lovforslagets affattelse af § 64 er en ren korrekturrettelse.
Til nr. 12 Ændringsforslaget skal sikre, at Miljøministeriet m.v. vil kunne være i  

 stand til at udfærdige de bekendtgørelser m.v., som skal følge de ca. 56  

 ministerbeføjelser op, som loven indeholder.
