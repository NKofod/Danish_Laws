Skriftlig fremsættelse (8. oktober  

 1998) Justitsministeren (Frank Jensen):
 Herved tillader jeg mig for det høje Ting at  

 fremsætte:
 Forslag til lov om behandling af personoplysninger.
 (Lovforslag 44).
 1. Lovforslaget, der er en stort set uændret  

 genfremsættelse af lovforslag L 82 af 30. april 1998, har til  

 formål at gennemføre en mere tidssvarende generel lovgivning om  

 behandling af personoplysninger til afløsning af den gældende  

 registerlovgivning (lov om offentlige myndigheders registre og lov om private  

 registre m.v.). Lovforslaget bygger i det væsentlige på  

 betænkning nr. 1345/1997 om behandling af personoplysninger, der er  

 afgivet af Udvalget om Registerlovgivningen.
Med lovforslaget tilsigtes det fortsat at sikre et  

 højt beskyttelsesniveau i forhold til den enkelte borger.
Samtidig er  

 det hensigten at skabe en fleksibel ordning, som kan danne rammen om en  

 hensigtsmæssig udnyttelse af den stadig større mulighed for -  

 på baggrund af den teknologiske udvikling - at gøre  

 personoplysninger til genstand for elektronisk behandling.
 Det er endvidere et væsentligt formål med  

 lovforslaget at gennemføre et EF-direktiv fra 1995 om behandling af  

 personoplysninger (direktiv 95/46/EF).
 Der er tale om et ganske omfattende lovforslag, som  

 vedrører et kompliceret retsområde, og som regulerer forhold af  

 betydning for alle dele af det danske samfund.
 I forhold til lovforslag L 82 er der navnlig grund til at  

 fremhæve følgende ændringer/præciseringer, der er  

 foretaget med henblik på at klargøre og forbedre den  

 beskyttelse, som den registrerede person sikres gennem reglerne i  

 lovforslaget:
 Oplysninger om afdøde personer skal i samme udstrækning  

 som efter den gældende registerlovgivning anses for  

personoplysninger.
 De almindelige behandlingsregler i lovforslagets §§ 6-7  

 forudsættes i videst muligt omfang administreret på den  

 måde, at der ikke - uden samtykke - registreres og videregives  

 personoplysninger i videre udstrækning end efter den gældende  

 registerlovgivning, jf. nærmere herom nedenfor under pkt. 4.
Det foreslås, at Domstolsstyrelsen fra den 1. juli 1999, hvor  

 loven om Domstolsstyrelsen træder i kraft, skal føre tilsyn med  

 domstolenes behandling af personoplysninger vedrørende domstolenes  

 administrative forhold.
Indtil dette tidspunkt skal tilsynet - således  

 som det blev foreslået i L 82 - føres af  

 landsretspræsidenterne og præsidenten for  

 Højesteret.
 Der henvises i øvrigt til lovforslagets almindelige  

 bemærkninger (pkt. 4).
2. Med lovforslaget lægges der op til, at de generelle regler  

 om behandling af personoplysninger hos offentlige myndigheder  

 (forvaltningsmyndigheder og domstole) samt i den private sektor samles i  

 én lov.
Der vil efter lovforslaget i det væsentlige gælde  

 samme regler, uanset for hvem behandling af personoplysninger finder  

 sted.
 De foreslåede regler omfatter først og  

 fremmest behandling af personoplysninger, som helt eller delvis foretages ved  

 hjælp af elektronisk databehandling.
Det er uden betydning, om personoplysningerne indgår  

 i et edb-register.
Lovforslaget har dermed et langt bredere  

 anvendelsesområde end den gældende registerlovgivning, der er  

 begrænset til at omfatte oplysninger, der indgår i registre  

 (navnlig edb-registre).
 Lovforslaget omfatter også en række andre  

 behandlinger, herunder ikke-elektronisk behandling af personoplysninger, der  

 er eller vil blive indeholdt i et register (manuelle registre).
 3. Lovforslaget omfatter som udgangspunkt alle myndigheder,  

 virksomheder m.v., der foretager den form for behandling af  

 personoplysninger, som loven skal gælde for.
Lovforslaget omfatter således - som noget nyt -  

 også domstolenes behandling af personoplysninger.
Dog gælder  

 reglerne i lovforslaget vedrørende den registreredes rettigheder ikke  

 med hensyn til domstolenes behandling af personoplysninger inden for det  

 strafferetlige område.
De foreslåede regler vil også gælde for  

 politiets og anklagemyndighedens behandling af personoplysninger.
For disse  

 myndigheders behandling af oplysninger inden for det strafferetlige  

 område gøres der dog undtagelse med hensyn til nogle af de  

 rettigheder, der tilkommer den registrerede.
Lovforslaget omfatter ikke behandlinger, der foretages for  

 politiets og forsvarets efterretningstjenester.
Principperne for  

 efterretningstjenesternes registrering m.v. vil blive behandlet i det  

 udvalgsarbejde, som er igangsat.
 Lovforslaget omfatter (med visse undtagelser  

 vedrørende behandlingssikkerhed og erstatningsansvar) endvidere ikke  

 behandlinger, der er omfattet af lov om massemediers informationsdatabaser.  

 Tilsvarende omfatter lovforslaget (med visse undtagelser vedrørende  

 behandlingssikkerhed og erstatningsansvar) bl.a. ikke de  

 informationsdatabaser, der er nævnt i medieansvarslovens § 1,  

 stk. 1, nr. 1-3. Dette betyder, at den gældende retstilstand  

 vedrørende mediernes behandling af personoplysninger stort set vil  

 blive opretholdt.
Folketinget og institutioner med tilknytning dertil er  

 heller ikke omfattet af lovforslaget.
Under Folketinget er der nedsat et  

 udvalg, der har til opgave at undersøge direktivets betydning for  

 Folketinget med tilknyttede institutioner.
 4. I lovforslaget er der fastsat nærmere regler om, i hvilke  

 tilfælde personoplysninger må behandles, dvs. indsamles,  

 opbevares, registreres, anvendes, videregives m.v.
Lovforslaget indeholder således nogle  

 grundlæggende principper for behandling af personoplysninger og de  

 almindelige behandlingsregler.
Herudover indeholder lovforslaget regler om  

 behandling af oplysninger om strafbare forhold, behandling af oplysninger i  

 retsinformationssystemer og i statistisk og videnskabeligt øjemed.  

 Endvidere indeholder lovforslaget regler om behandling af oplysninger om  

 personnummer, om adresserings- og kuverteringsbureauer, om automatisk  

 registrering af udgående telefonopkald og om overførsel af  

 oplysninger til opbevaring i arkiv.
Lovforslaget viderefører desuden de regler, der i  

 dag gælder om videregivelse til kreditoplysningsbureauer af oplysninger  

 om gæld til det offentlige.
Lovforslaget viderefører (med nogle  

 mindre ændringer) også de regler, der gælder for  

 kreditoplysningsbureauers virksomhed.
 Endelig er der i lovforslaget - som noget nyt - fastsat  

 regler om overførsel af personoplysninger til tredjelande (navnlig til  

 myndigheder, virksomheder m.v. i lande uden for EU).
 I lovforslagets § 6 er der fastsat nærmere  

 regler om behandling af »almindelige personoplysninger«, dvs.  

 personoplysninger, der ikke kan henføres til den særlige  

 kategori af oplysninger i § 7.
 De oplysninger, der er omfattet af § 6, kan  

 behandles, hvis der foreligger udtrykkeligt samtykke, eller hvis det er  

 nødvendigt af hensyn til nærmere opregnede interesser.
 Den særlige kategori af oplysninger i § 7  

 omfatter oplysninger om racemæssig eller etnisk baggrund, politisk,  

 religiøs eller filosofisk overbevisning, fagforeningsmæssige  

 tilhørsforhold samt oplysninger om helbredsmæssige og seksuelle  

 forhold.
Disse oplysninger må som udgangspunkt ikke  

 behandles.
Behandling kan dog ske, hvis der foreligger udtrykkeligt samtykke  

 hertil, eller der foreligger hensyn til nærmere bestemte  

 interesser.
 De almindelige behandlingsregler i lovforslagets  

 §§ 6-7 forudsættes i videst muligt omfang administreret på  

 den måde, at der ikke - uden samtykke - registreres og videregives  

 personoplysninger i videre udstrækning end efter den gældende  

 registerlovgivning.
Lovforslaget bygger således bl.a. på den  

 forudsætning, at den gældende retstilstand om, i hvilke  

 tilfælde offentlige myndigheder uden samtykke kan videregive  

 oplysninger til private om enkeltpersoners rent private forhold, bliver  

 opretholdt.
Dette gælder, selv om de pågældende oplysninger  

 om rent private forhold, som f.eks. oplysninger om væsentlige sociale  

 problemer, ikke vil kunne henføres til den særlige kategori af  

 oplysninger i lovforslagets § 7. Lovforslaget åbner således  

 f.eks. ikke op for, at private arbejdsgivere kan indhente oplysninger om  

 jobansøgeres væsentlige sociale problemer, selv om  

 jobansøgeren ikke har givet samtykke til det.
 Det kan endvidere fremhæves, at der med  

 bestemmelserne i lovforslagets § 7, stk. 2-7, ikke gives  

 forvaltningsmyndigheder adgang til at føre edb-registre over  

 enkeltpersoners politiske tilhørsforhold i videre udstrækning  

 end i dag.
 Med lovforslaget lægges der heller ikke op til  

 ændringer i den gældende retstilstand om, i hvilke tilfælde  

 der må foretages samkøring i den offentlige forvaltning.
Efter lovforslaget får private mulighed for at  

 behandle oplysninger om personnumre i videre udstrækning end i dag.
Det  

 foreslås således, at private må behandle oplysninger om  

 personnumre, hvis det følger af lov eller bestemmelser fastsat i  

 henhold til lov, hvis den registrerede har givet sit udtrykkelige samtykke  

 hertil, eller hvis behandlingen er sagligt begrundet og af betydning for en  

 entydig identifikation i forbindelse med varetagelsen af den dataansvarliges,  

 tredjemands eller den registreredes berettigede interesser.
 5. Efter lovforslaget får en registreret person en  

 række rettigheder, som betyder, at den pågældendes  

 retsstilling styrkes i forhold til den gældende registerlovgivning.
Den registrerede person får således som  

 udgangspunkt ret til at modtage underretning fra den dataansvarlige om, at  

 der indsamles oplysninger om vedkommende, ret til indsigt i forbindelse med, at der behandles  

 oplysninger om vedkommende, herunder ret til at få meddelelse om  

 behandlingens formål, om kategorierne af modtagere af oplysningerne, og  

 tilgængelig information om, hvorfra disse oplysninger stammer, ret til - hvor vægtige grunde, der vedrører den  

 pågældendes situation, taler derfor - at gøre indsigelse  

 mod, at behandling af oplysninger finder sted, ret til at gøre indsigelse mod, at den  

 pågældende undergives afgørelser, der har retsvirkninger  

 for eller i øvrigt berører den pågældende i  

 væsentlig grad, og som alene er truffet på grundlag af  

 elektronisk behandling, og ret til at få oplysninger, der er urigtige eller  

 vildledende, berigtiget, slettet eller blokeret, samt i den forbindelse at  

 forlange, at en tredjemand, hvortil oplysningerne om vedkommende er  

 videregivet, underrettes herom.
 Den registrerede har endelig en ubetinget ret til at  

 gøre indsigelse imod, at den dataansvarlige behandler oplysninger om  

 vedkommende med henblik på markedsføring.
6. Lovforslaget indeholder regler om behandlingssikkerhed.
Disse  

 regler indebærer bl.a., at den dataansvarlige skal træffe de  

 fornødne tekniske og organisatoriske foranstaltninger mod, at  

 oplysninger hændeligt eller ulovligt tilintetgøres, fortabes  

 eller forringes samt mod, at de kommer uvedkommende til kendskab, misbruges  

 eller i øvrigt behandles i strid med loven.
Justitsministeren kan fastsætte nærmere regler  

 om sikkerhedsforanstaltningerne.
Dette vil ske med udgangspunkt i den  

 nuværende praksis.
 7. Lovforslaget indeholder en anmeldelsesordning for behandlinger  

 af oplysninger, som foretages for henholdsvis den offentlige forvaltning,  

 private dataansvarlige og domstolene.
Det foreslås, at alle behandlinger som udgangspunkt  

 skal anmeldes forudgående til vedkommende tilsynsmyndighed.
Desuden  

 skal visse behandlinger tillige kontrolleres inden  

 iværksættelsen.
Det gælder bl.a. behandlinger af  

 oplysninger om enkeltpersoners rent private forhold.
 En række typer af behandlinger, hvor det i  

 betragtning af de behandlede oplysninger ikke er sandsynligt, at de  

 registreredes rettigheder eller frihedsrettigheder krænkes, er dog  

 fritaget for anmeldelse.
 Specielt for så vidt angår  

 forvaltningsmyndighedernes behandlinger betyder de foreslåede regler,  

 at der ikke - som i dag - skal udarbejdes registerforskrifter ved oprettelse  

 af registre.
 8. Det almindelige tilsyn skal efter lovforslaget varetages af  

 Datatilsynet.
Datatilsynet foreslås organiseret på samme  

 måde, som Registertilsynet er organiseret i dag.
Datatilsynet skal  

 således udgøre én uafhængig myndighed, som  

 består af et råd og et sekretariat.
Datatilsynets opgaver vil i  

 det væsentlige svare til de opgaver, som Registertilsynet har efter den  

 gældende registerlovgivning.
Tilsynet bør i første  

 række tage sigte på at kunne udøve sin virksomhed gennem  

 generelle retningslinier og ved en serviceorienteret rådgivning og  

 vejledning frem for en regulering primært koncentreret om  

 afgørelse af enkeltsager i et traditionelt rekurssystem.
Der foreslås etableret en særlig  

 tilsynsordning på domstolsområdet.
Det foreslås som  

 nævnt i pkt. 1, at Domstolsstyrelsen fra den 1. juli 1999, hvor loven  

 om Domstolsstyrelsen træder i kraft, skal føre tilsyn med  

 domstolenes behandling af personoplysninger vedrørende domstolenes  

 administrative forhold.
Indtil dette tidspunkt foreslås det, at  

 tilsynet føres af landsretspræsidenterne og præsidenten  

 for Højesteret.
Med hensyn til de judicielle funktioner gives der den  

 registrerede mulighed for at appellere dataansvarlige domstoles  

 afgørelser vedrørende behandling af personoplysninger til  

 højere retsinstans (typisk vedkommende landsret).
 9. Samlet er det min opfattelse, at der med reglerne i lovforslaget  

 opnås den rette balance mellem på den ene side hensynet til at  

 sikre borgernes privatliv og personlige integritet og på den anden side  

 hensynet til at bevare og udbygge en effektiv offentlig administration og et  

 privat erhvervsliv, som ikke pålægges unødige byrder.
 Idet jeg henviser til lovforslaget og de ledsagende  

 bemærkninger, skal jeg herved anbefale forslaget til det høje  

 Tings velvillige behandling.
