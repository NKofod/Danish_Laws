Bekendtgørelse om ændring af bekendtgørelse om vedtægt for de regionale TV 2-virksomheder § 1 I bekendtgørelse nr. 1008 af 18. juni 2020 om vedtægt for de regionale TV 2-virksomheder foretages følgende ændringer:
 1. Efter § 27 indsættes før overskriften før § 28:
 »Momskompensation mv.
§ 27 a.
Kulturministeriet refunderer de regionale TV 2-virksomheders udgifter til betaling af købsmoms mv., som ikke kan fradrages ved opgørelsen af afgiftstilsvaret på udgifter knyttet til public servicevirksomhedens aktiviteter, jf. radio- og fjernsynsloven § 35, stk. 1. Det omfatter blandt andet de regionale TV 2-virksomheders udgifter til købsmoms, energiafgifter, momsudgifter vedrørende tidligere foretagne investeringer (momsreguleringsforpligtelse), samt effekter af udtagningsmoms af de varer og ydelser, som anvendes til andre formål end oprindeligt tilsigtet, herunder efter ændret anvendelse fra momspligtige til ikke-momspligtige formål, jf. momslovens § 5, stk. 4.
§ 27 b.
De regionale TV 2-virksomheder skal indsende de oplysninger, som er nødvendige for Slots- og Kulturstyrelsens udbetaling af kompensationen efter § 27 a.
 Stk. 2. Slots- og Kulturstyrelsen kan fastsætte en frist for indsendelse af oplysningerne fra den regionale TV 2-virksomhed efter stk. 1.
§ 27 c.
Kulturministeriet kan indgå aftaler med de regionale TV 2-virksomheder om de nærmere vilkår for udbetalingen af momskompensationen.« § 2 Bekendtgørelsen træder i kraft den 31. januar 2022.
