Bekendtgørelse om tilskud til indsats mod marint affald1) I medfør af § 2, stk. 2 og 3, § 5, stk. 2, § 7, stk. 1 og 2, og § 10, stk. 4, i lov nr. 2584 af 28. december 2021 om Hav-, Fiskeri- og Akvakulturfonden, fastsættes efter bemyndigelse i henhold til § 5, stk. 1, nr. 3, i bekendtgørelse nr. 422 af 4. april 2022 om Fiskeristyrelsens opgaver og beføjelser:
Kapitel 1 Anvendelsesområde og definitioner § 1. Fiskeristyrelsen kan med henblik på beskyttelse og genopretning af akvatisk biodiversitet og akvatiske økosystemer i medfør af artikel 25 i forordning nr. 1139/2021/EU give tilskud til projekter i to indsatsområder, der har følgende formål:
 1) Opsamling af marint affald.
 2) Forebyggende oplysningsindsatser.
 Stk. 2. Tilskud efter § 1, stk. 1, kan ansøges af myndigheder, forskningsinstitutioner, virksomheder, brancheorganisationer og NGOer.
Definitioner § 2. I denne bekendtgørelse forstås ved:
1) Affaldskode: Angivelsen af overordnet affaldsfraktion samt EAK-kode i henhold til det fælles europæiske affaldskodesystem og bekendtgørelse nr. 2512 af 10/12/2021 om affald.
Affaldskoderne skal fremgå i detaljeret form af faktura for håndtering af opsamlet, marint affald.
 2) Andre farvande: Marine arealer, der ikke er beliggende i Limfjorden, Øresund eller Lillebælt.
 3) Bruttosubventionsækvivalent: Den økonomiske værdi af støtten på ansøgningstidspunktet, før der er betalt skat, såfremt støtten gives i form af andet end direkte støtte.
4) Direkte sammenlignelige tilbud: Tilbud på rimelige priser er direkte sammenlignelige, når de er udspecificerede og er afgivet af leverandører med forskellige CVR-numre, som i øvrigt er uafhængige af hinanden og af ansøger.
Tilbuddene skal omfatte den samme vare eller tjenesteydelse.
Hvis det ene tilbud indeholder poster eller elementer, som det andet tilbud ikke gør, skal det være muligt at trække udgiften for disse poster fra, så priserne kan sammenlignes.
5) Energieffektive fartøjer og transport: Fartøjer og anden transport der anvender mindre eller ingen fossilbaseret energi til at udføre en opgave end ikke-energieffektive, traditionelle fartøjer eller transport.
Energieffektive fartøjer og transport omfatter eksempelvis elmotorer, hybridmotorer eller motorer med anden eller delvis, ikke-fossilbaseret brændstof.
 6) Fiskere: Erhvervsfiskere, bi-erhvervsfiskere eller fritidsfiskere.
 7) Havstrategiområder: Geografiske beskyttelsesforanstaltninger fastsat i lovbekendtgørelse nr. 1161 af 25/11/2019 om havstrategi.
 8) Kortlægning over opsamling af marint affald: Geografisk placering med afgrænsning af projektareal, hvor opsamling vil ske, der skal indtegnes i Danmarks Miljøportal.
 9) Marine Natura 2000-områder: Natura 2000-områder på havet udpeget i medfør af bekendtgørelse nr. 2091 af 12/11/2021 om udpegning og administration af internationale naturbeskyttelsesområder samt beskyttelse af visse arter.
 10) Marint affald: Alle typer fiskeriudstyr, eller dele heraf, i det marine miljø, der er bortkastet, mistet eller efterladt i havet, eller transporteret af vind eller vejr til havet.
 11) Offentligt organ: Statslige, regionale eller lokale myndigheder, offentligretlige organer eller sammenslutninger af en eller flere af sådanne myndigheder eller af et eller flere af sådanne offentlige organer.
12) Omkostningsarter: Interne lønudgifter til ansatte og samarbejdspartnere, samlet overhead, udgifter til konsulentbistand, udgifter til materialer, udgifter til udstyr og andet.
Posten andet indeholder alle andre omkostninger og udgør én samlet omkostningsart.
 13) Oplysningsindsats: Indsats, kampagne eller lignende med det formål at oplyse en målgruppe om et specifikt emne og understøtte en adfærdsændring i målgruppen.
 14) Platforme eller eksponeringskanaler: Elektroniske og ikke-elektroniske platforme, kanaler, medier, fora mv.
15) Projektareal: Angivet afgrænsning af det areal indenfor hvilket projektet vil finde sted.
Det angivne projektareal skal indgå fuldstændigt i projektet.
 16) Registreret forekomst af marint affald: Registret, dokumenteret eller på anden måde opnået viden om forekomst af marint affald fra fiskeri på en given position eller i et givent, afgrænset areal.
 17) Rimelige udgifter: Det, der svarer til markedspris, for den pågældende vare eller tjenesteydelse sammenholdt med projektbeskrivelsen, omfanget og arten af varen eller tjenesteydelsen.
18) Samarbejdsaftale: En projektrelateret samarbejdsaftale mellem ansøger og en samarbejdspartner.
Samarbejdsaftalen beskriver, hvordan parterne i projektet forfølger et mål af fælles interesse, og hvordan begge parter bidrager til projektets gennemførelse og deler risiko og resultater.
Det fremgår af samarbejdsaftalen, at der hos samarbejdspartneren er udpeget en ansvarlig for projektets gennemførelse og økonomi.
 19) Samarbejdspartner: En person, virksomhed, interesse- eller brancheorganisation, et videnskabeligt eller teknisk organ eller en myndighed, som samarbejder med ansøger om at gennemføre hele eller væsentlige dele af projektet.
 20) Skånsom opsamling: Opsamling af marint affald skal udføres skånsomt, så påvirkningen af havbund og plante- og dyresamfund minimeres mest muligt.
21) SMV: Små og mellemstore virksomheder som defineret i Kommissionens henstilling nr. 361/2003/EF af 6. maj 2003, EU-Tidende 2003, nr.
L 124, af 20 maj 2003, side 36 ff.
22) Udspecificeret erklæring eller vejeseddel for håndtering af marint affald: Anvendt materiel og opsamlet marint affald må ikke give anledning til forurening og skal håndteres efter gældende regler.
Fakturaen skal udspecificere typen af det opsamlede affald i henhold til affaldskode, jf. nr. 1, med særlig vægt på tydelige affaldskoder der identificerer det marine affald.
Kapitel 2 Obligatorisk digital kommunikation § 3. Al kommunikation skal ske via det tilskudsadministrative system, der tilgås fra Fiskeristyrelsens hjemmeside.
Kapitel 3 Ansøgning, prioritering og tilsagn Ansøgning om tilskud § 4. En ansøgning kan kun antages til behandling, hvis ansøgningen er antagelig i medfør af artikel 11, stk. 3, i forordning nr. 2021/1139/EU.
 § 5. Ansøgningen skal indeholde et udfyldt ansøgningsskema med de påkrævede oplysninger, bilag og erklæringer på tro og love.
 Stk. 2. Ansøgning om tilskud skal være modtaget i den periode, som annonceres på Fiskeristyrelsens hjemmeside.
 Stk. 3. Når ansøgningen er modtaget i det tilskudsadministrative system, kan projektet sættes i gang for ansøgers egen regning og risiko.
Prioritering og tilsagn om tilskud § 6. Den afsatte bevillingsmæssige ramme til ordningen er på 9 mio. kr., og der reserveres til de enkelte indsatsområder:
 1) 7 mio. kr. til opsamling af marint affald, jf. § 1, stk. 1, nr. 1.
 2) 2 mio. kr. til forebyggende oplysningsindsatser, jf. § 1, stk. 1, nr. 2.
 Stk. 2. De angivne økonomiske rammer i stk. 1 er indikative, og uforbrugte midler inden for ét indsatsområde kan omfordeles til det andet indsatsområde.
Ansøgning om opsamling af marint affald § 7. For indsatsområde 1, jf. § 1, stk. 1, nr. 1, skal et projekt opfylde følgende betingelser for at være tilskudsberettiget:
 1) Projektareal med begrundet forventning om forekomst af marint affald.
 2) Projektet skal udføres med skånsom opsamling.
 3) Projektdeltagernes faglige ekspertise eller erfaring i forhold til at udføre opgaven med opsamling af marint fald skal dokumenteres.
 4) Projektet skal i sin helhed leve op til formålet med ordningen.
 5) Projektet må ikke generere indtægter.
 Stk. 2. Tilskudsberettigede ansøgninger inden for indsatsområdet, jf. stk. 1, prioriteres efter nedenstående kriterier, og der gives tilsagn om tilskud til den ansøgning, som opnår det højeste antal point:
 1) Geografisk placering:
 a) Hvis projektet udføres i Limfjorden tildeles 3 point.
 b) Hvis projektet udføres i Øresund eller Lillebælt tildeles 2 point.
 c) Hvis projektet udføres i andre farvande tildeles 1 point.
 2) Sårbar natur:
 a) Hvis projektarealet har overlap med Natura 2000- eller havstrategiområder tildeles 2 point.
 b) Hvis projektarealet ikke har overlap med Natura 2000- eller havstrategiområder tildeles 1 point.
 3) Projektareal:
 a) For projekter med projektareal på 100 km2 eller mere tildeles 3 point.
 b) For projekter med projektareal på 50-99 km2 tildeles 2 point.
 c) For projekter med projektareal på 49 km2 eller mindre tildeles 1 point.
 Stk. 3. For de projekter, der er prioriterede til tilsagn, men hvor de anførte projektarealer overlapper hinanden, prioriteres det projekt til tilskud for det fulde ansøgte projektareal, der i ansøgningen samlet set har anført det i km2 største projektareal.
 Stk. 4. Projekter, der i ansøgningen samlet set har anført et i km2 mindre projektareal, jf. stk. 3 om ansøgninger med overlappende projektarealer, kan kun tildeles tilsagn til det ikke overlappende areal.
 Stk. 5. Projekter, jf. stk. 4, der kan tildeles tilsagn til mindre projektareal end det i ansøgningen anførte, tildeles dog point, jf. stk. 2, nr. 3, i forhold til det oprindelig ansøgte projektareal.
 Stk. 6. Ved pointlighed, jf. stk. 2, foretages yderligere en prioritering efter omkostningseffektivitet for udgifter pr. km2 projektareal.
 Stk. 7. Ved yderligere pointlighed, jf. stk. 6, foretages yderligere en prioritering af energieffektivitet, hvor projekter, der anvender energieffektive fartøjer eller transport, prioriteres højere end projekter, der ikke anvender energieffektive fartøjer eller transport.
Ansøgning om forebyggende oplysningsindsatser § 8. For indsatsområde 2, jf. § 1, stk. 1, nr. 2, skal et projekt opfylde følgende betingelser for at være en tilskudsberettiget ansøgning:
 1) Projektet skal have fokus på forebyggelsen af marint affald.
 2) Projektet skal være rettet mod fiskere.
 3) Projektets formål skal være at forebygge forekomsten af nyt marint affald gennem adfærdsændringer i målgruppen.
 4) Projektet skal i sin helhed leve op til formålet med ordningen.
 5) Projektet må ikke generere indtægter.
 Stk. 2. Tilskudsberettigede ansøgninger inden for indsatsområdet, jf. stk. 1, prioriteres efter nedenstående kriterier, og der gives tilsagn om tilskud til den ansøgning, som opnår det højeste antal point:
 1) Erfaring med indsatser mod marint affald:
 a) Projekter med dokumenteret erfaring med indsatser mod marint affald hos nøglemedarbejdere eller underleverandører tildeles 2 point.
 b) Projekter uden dokumenteret erfaring med indsatser mod marint affald hos nøglemedarbejdere eller underleverandører tildeles 1 point.
 2) Erfaring med oplysningsindsatser:
 a) Projekter med dokumenteret erfaring med oplysningsindsatser hos nøglemedarbejdere eller underleverandører tildeles 2 point.
 b) Projekter uden dokumenteret erfaring med oplysningsindsatser hos nøglemedarbejdere eller underleverandører tildeles 1 point.
 3) Effekt ud over projektperioden:
 a) Projekter med forventet effekt ud over projektperioden tildeles 2 point.
 b) Projekter uden forventet effekt ud over projektperioden tildeles 1 point.
 Stk. 3. Ved pointlighed, jf. stk. 2, foretages yderligere en prioritering, og der gives tilsagn til den ansøgning, som dokumenterer at omfatte det største antal platforme, eksponeringskanaler mv.
Kapitel 4 Betingelser for tilsagn § 9. Tilsagn om tilskud er navnlig betinget af, at 1) projektet gennemføres i sin helhed i overensstemmelse med tilsagnet, 2) tilsagnshaver opnår de nødvendige tilladelser fra offentlige myndigheder, inden anmodning om udbetaling indsendes, 3) tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet, jf. artikel 74, stk. 1, litra a, i forordning nr. 2021/1060/EU, 4) tilsagnshaver under hele projektperioden og i en periode på fem år efter den sidste betaling til tilskudsmodtageren er foretaget opfylder betingelserne i artikel 11, i forordning nr. 2021/1139/EU, 5) tilsagnshaver og eventuelle samarbejdspartnere holder alle bilag i tilknytning til projektet, herunder tilhørende regnskabsbilag, tilgængelig i mindst 5 år regnet fra den 31. december i det år projektet er slutudbetalt, 6) tilsagnshaver sikrer, at kontrolmyndigheden har adgang til projektområderne og det fysiske projektmateriale i forbindelse med kontrol, og 7) tilsagnshaver informerer om den offentlige medfinansiering af projektet.
 Stk. 2. Fiskeristyrelsen kan offentliggøre modtagere af tilsagn og tilskud og resultaterne af de projekter, som modtager tilskud.
 Stk. 3. Fiskeristyrelsen kan fastsætte yderligere betingelser i tilsagnet.
Kapitel 5 Tilskudsberettigede udgifter § 10. Fiskeristyrelsen kan give tilskud til de udgifter eksklusiv moms, der er direkte relaterede til projektet, rimelige og nødvendige for at gennemføre projektet, og hvor de samlede tilskudsberettigede udgifter beløber sig til mindst 500.000 kr.
De tilskudsberettigede udgifter kan omfatte følgende:
 1) Løn til tilsagnshavers og samarbejdspartners personale, der er beskæftiget med projektet, jf. dog stk. 2.
 2) 15 pct. overhead af den direkte lønudgift for tilsagnshavers og samarbejdspartners personale, der er beskæftiget med projektet.
3) Udgifter til konsulenter, dog til en timepris på maksimalt 1.200 kr. medmindre det dokumenteres, at en højere pris er rimelig, eller der gives andre saglige begrundelser for prisen.
Konsulentens udgifter til rejser, kørsel, fortæring og repræsentation skal være indeholdt i timeprisen.
 4) Udgifter til leje og leasing eller køb af udstyr og materialer, såfremt det er som led i at gennemføre projektet.
 5) Udgifter til håndtering af marint affald.
 6) Udgifter til skiltning af EU-finansieringen af projektet.
 Stk. 2. Udgifter til løn til tilsagnshavers og samarbejdspartners personale, der er beskæftiget med projektet, er kun tilskudsberettigede, hvis udgifterne ikke normalt finansieres af offentlige myndigheder, offentlige institutioner, offentlige virksomheder eller kommunale fællesskaber, og når udgifterne kan dokumenteres.
Stk. 3. Udgifter på over 100.000 kr. skal dokumenteres med to direkte sammenlignelige tilbud.
Fiskeristyrelsen yder tilskud til den laveste pris.
Stk. 4. Fiskeristyrelsen kan, på baggrund af en konkret vurdering, dispensere fra stk. 3, hvis der alene findes én leverandør.
Ansøgningen skal i den situation vedlægges en eneleverandørerklæring.
 Stk. 5. Hvis ansøger er forpligtet til at overholde udbudslovens eller tilbudslovens regler, og det fremgår af ansøgningen, at der vil blive gennemført et udbud efter udbudslovens eller tilbudslovens regler for en eller flere af de tilskudsberettigede udgifter, kræver Fiskeristyrelsen ikke to direkte sammenlignelige tilbud i henhold til stk. 3.
 Stk. 6. Fiskeristyrelsen kan give tilsagn om tilskud til udgifter, der er afholdt fra ansøgningstidspunktet.
Kapitel 6 Beregning af tilskud § 11. Fiskeristyrelsen kan give tilskud til 100 pct. af de tilskudsberettigede udgifter.
 Stk. 2. For projekter, der ikke kun modtager direkte støtte, må støttebeløbets bruttosubventionsækvivalent ikke overstige den maksimale støtteintensitet for offentlig støtte, der er fastsat i stk. 1. Ydes en anden offentlig støtte til projektet, nedsættes støtten efter denne bekendtgørelse.
Kapitel 7 Ændring af projektet, forlængelse af projektperioden og overdragelse af tilsagn § 12. Væsentlige projektændringer skal godkendes af Fiskeristyrelsen, inden de iværksættes, og anmodningen skal være modtaget i Fiskeristyrelsen senest to måneder før den dato, hvor projektet senest skal være afsluttet.
 Stk. 2. Budgetændringer på under 10 pct. af de enkelte omkostningsarter kan ske uden Fiskeristyrelsens godkendelse.
 Stk. 3. Anmodning om ændring af et projekt kan kun godkendes, såfremt ændringen betyder, at projektet i sin ændrede form fortsat ville være blevet prioriteret, jf. §§ 7 og 8.
 Stk. 4. Stk. 2. finder ikke anvendelse på forhøjelse af den godkendte timesats i tilsagnet for konsulentbistand.
 Stk. 5. Fiskeristyrelsen kan kræve tilskuddet helt eller delvis tilbage, hvis projektet afsluttes, uden at Fiskeristyrelsen har godkendt væsentlige projektændringer, jf. § 17, stk. 1, nr. 2.
 § 13. Forlængelse af projektperioden kan godkendes af Fiskeristyrelsen, og skal være modtaget i Fiskeristyrelsen senest to måneder før den dato, hvor projektet senest skal være afsluttet.
 Stk. 2. Anmodningen skal indeholde en beskrivelse af årsagen til, at projektet er forsinket, en angivelse af dato for hvornår projektet forventes afsluttet, samt en begrundet redegørelse for hvordan projektet kan gennemføres inden for den angivne nye periode.
 Stk. 3. Fiskeristyrelsen kan kræve tilskuddet helt eller delvis tilbage, hvis projektet afsluttes, uden at Fiskeristyrelsen har godkendt forlængelse af projektperioden, jf. § 17, stk. 1, nr. 2.
 § 14. Tilsagnshaver kan på ethvert tidspunkt anmode om, at tilsagnet overdrages til en anden, der i henhold til denne bekendtgørelse kan være tilsagnshaver, jf. stk. 3. Anmodning om overdragelse skal udfyldes af både overdrager og erhverver.
 Stk. 2. Anmodning om overdragelse før projektet er afsluttet skal være modtaget i Fiskeristyrelsen senest to måneder før den dato, hvor projektet senest skal være afsluttet.
Stk. 3. Fiskeristyrelsen kan kun godkende anmodningen, hvis 1) projektet ville have opnået samme point efter prioriteringsmodellen med erhververen som med oprindelig ansøger, jf. §§ 7 og 8, og 2) erhververen opfylder alle de krav i henhold til denne bekendtgørelse, som er relevante på tidspunktet for overdragelse.
 Stk. 4. Den, der med godkendelsen får overdraget projektet, indtræder i alle rettigheder og pligter.
 Stk. 5. Fiskeristyrelsens godkendelse kan tidligst gives med virkning fra tidspunktet, hvor anmodning om overdragelse er sendt til styrelsen.
 Stk. 6. Fiskeristyrelsen kan kræve tilskuddet helt eller delvis tilbage, hvis tilsagnet overdrages, før Fiskeristyrelsen har godkendt overdragelsen, jf. § 17, stk. 1, nr. 2.
Kapitel 8 Udbetaling af tilskud § 15. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodningen om udbetaling af tilskud udfyldes med de påkrævede oplysninger og vedlægges følgende:
 1) Alle tilskudsberettigede udgiftsbilag.
 2) En udspecificeret erklæring eller vejeseddel for håndtering af marint affald, jf. § 1, stk. 1, nr. 1, jf. § 2, stk. 1, nr. 22.
 3) Kortlægning over den udførte opsamling af marint affald, jf. § 1, stk. 1, nr. 1, jf. § 2, stk. 1, nr. 8.
 4) De eventuelle nødvendige tilladelser til projektet fra offentlige myndigheder.
 5) Dokumentation for betaling af udgifterne.
 6) Dokumentation for eventuelle afholdte udbud.
 7) Dokumentation for eventuelle offentlige tilskud.
 8) En kontospecifikation fra regnskabssystemet for de projektrelaterede omkostninger.
 9) En revisorerklæring for virksomheder, hvor ejerforholdene ikke er fuldt ud oplyste i CVR-registret.
 10) Dokumentation for at tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet, jf. artikel 74, stk. 1, litra a, i forordning nr. 2021/1060/EU.
 11) Dokumentation for korrekt skiltning fysisk og på websted.
 12) Slutrapport.
 Stk. 2. Fiskeristyrelsen kan afvise at behandle en udbetalingsanmodning, hvis bilagene jf. stk. 1, nr. 1, ikke indsendes i overskuelig form, herunder hvis der vedlægges bilag, som ikke er relevante for tilsagnet.
Stk. 3. Tilsagnshaver skal i udbetalingsanmodningen erklære på tro og love at 1) tilsagnshaver er antagelig i medfør af artikel 11 i forordning nr. 2021/1139/EU, og 2) tilsagnshaver ikke har begået svig i forbindelse med EHFF eller EHFAF, jf. artikel 11, stk. 3, i forordning nr. 2021/1139/EU.
Stk. 4. Tilskud kan udbetales i én rate og én slutudbetaling.
Rateudbetalingen skal udgøre mindst 20 pct. og højest 80 pct. af det samlede tilsagnsbeløb.
Stk. 5. Alle udgifter skal være afholdt og betalt af tilsagnshaver, inden udbetalingsanmodningen indsendes.
Anmodning om slutudbetaling skal være modtaget i Fiskeristyrelsen senest tre måneder efter den dato, hvor projektet senest skal være afsluttet.  Inden slutudbetaling kan ske, er det en betingelse, at Fiskeristyrelsen har godkendt slutrapporten.
Stk. 6. Hvis der i anmodningen om udbetaling indgår faktura, som er udstedt af en leverandør, som ikke er uafhængig af tilsagnshaver, giver Fiskeristyrelsen højst tilskud til kostprisen.
Tilsagnshaver skal dokumentere kostprisen.
Hvis kostprisen ikke dokumenteres, og Fiskeristyrelsen ikke kan fastsætte kostprisen skønsmæssigt, vil fakturabeløbet blive nedsat med 25 pct., før tilskuddet beregnes.
 § 16. Fiskeristyrelsen overfører tilskuddet til tilsagnshavers NemKonto, der tilknyttet det ansøgte CVR-nummer.
Kapitel 9 Bortfald af tilsagn, tilbagebetaling og nedsættelse af tilskud § 17. Fiskeristyrelsen træffer, i overensstemmelse med artikel § 44 i forordning nr. 2021/1139/EU, afgørelse om helt eller delvist bortfald af tilsagn om tilskud, forholdsmæssigt nedsættelse af tilskud og tilbagebetaling af allerede udbetalt tilskud, heriblandt hvis 1) ansøger har givet urigtige eller vildledende oplysninger eller har fortiet oplysninger af betydning for sagens afgørelse eller i opretholdelsesperioden, 2) tilsagnshaver tilsidesætter sine pligter efter kapitel 4 og 7, eller 3) tilsagnshaver tilsidesætter sine pligter efter Hav-, Fiskeri- og Akvakulturfondslovens §§ 9 eller 10, stk. 2.
 Stk. 2. Fiskeristyrelsen træffer tilsvarende afgørelse i overensstemmelse med artikel 103 i forordning nr. 2021/1060/EU.
 Stk. 3. Stk. 1 og stk. 2 finder kun anvendelse for overtrædelser, hvor projektet fortsat efter Fiskeristyrelsen vurdering lever op til formålet med ordningen, og projektet ville være prioriteret, jf. §§ 7 og 8, da tilsagnet ellers bortfalder.
 Stk. 4. Har tilsagnshaver afgivet urigtige eller vildledende oplysninger eller har fortiet oplysning af betydning for sagens afgørelse eller i opretholdelsesperioden, jf. stk. 1, nr. 1, udelukkes denne fra at ansøge om tilsagn om tilskud under denne ordning i det kalenderår, dette fastslås, samt i det efterfølgende kalenderår.
 § 18. Fiskeristyrelsen kan træffe afgørelse om at foretage en forholdsmæssig nedsættelse af den samlede værdi af de tilskudsberettigede udgifter, der skulle have været i udbud, hvis udbudslovens eller tilbudslovens regler ikke er overholdt.
 Stk. 2. Overtrædelsen af bestemmelsen i stk. 1 medfører, at tilskuddet nedsættes forholdsmæssigt ud fra en vurdering af overtrædelsen, som står i rimeligt forhold til arten, grovheden, varigheden og hyppigheden af den pågældende støttemodtagers alvorlige overtrædelse eller strafbare handling og EHFAF-bidragets betydning for denne støttemodtagers økonomiske aktivitet, jf. artikel § 44 i forordning nr. 2021/1139/EU.
Kapitel 10 Forældelse § 19. Ved tilbagebetaling af støtte, der er ydet efter denne bekendtgørelse, beregnes forældelse efter de regler, der er fastsat i Rådets forordning nr. 2988/95 af 18. december 1995 om beskyttelse af det Europæiske Fællesskabs finansielle interesser.
Kapitel 11 Ikrafttræden § 20. Bekendtgørelsen træder i kraft den 13. februar 2023.
Ministeriet for Fødevarer, Landbrug og Fiskeri, den 8. februar 2023 Nanna Møller / Marie Louise Flach de Neergaard 1) I bekendtgørelsen er der medtaget visse bestemmelser fra Europa-Parlamentets og Rådets forordning (EU) 2021/1139 af 7. juli 2021 om oprettelse af Den Europæiske Hav-, Fiskeri- og Akvakulturfond og om ændring af forordning (EU) 2017/1004, EU-Tidende 2021, nr.
L 247, side 1, Europa-Parlamentets og Rådets forordning (EU) 2021/1060 af 24. juni 2021 om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik, som senest ændret ved Europa-Parlamentets og Rådets forordning (EU) 2022/2039 af 19. oktober 2022 om ændring af forordning (EU) nr. 1303/2013 og (EU) 2021/1060 for så vidt angår yderligere fleksibilitet til håndtering af konsekvenserne af Den Russiske Føderations militære aggression FAST (fleksibel bistand til områder), EU-Tidende 2022, nr.
L 275, side 23, Kommissionens delegerede forordning (EU) 2022/2181 af 29. juni 2022 om supplerende regler til Europa-Parlamentets og Rådets forordning (EU) 2021/1139 om oprettelse af Den Europæiske Hav-, Fiskeri- og Akvakulturfond for så vidt angår startdatoer og varigheden af de perioder, hvor støtteansøgninger er uantagelige, EU-Tidende, nr.
L 288, side 7, og Rådets forordning (EF) nr. 2988/95 af 18. december 1995 om beskyttelse af De Europæiske finansielle interesser, EU-Tidende 1995, nr.
L 312, side 1, og Europa-Parlamentets og Rådets forordning (EU) nr. 1380/2013 af 11. december 2013 om den fælles fiskeripolitik, ændring af Rådets forordning (EF) nr. 1954/2003 og (EF) nr. 1224/2009 og ophævelse af Rådets forordning (EF) nr. 2371/2002 og (EF) nr. 639/2004 samt Rådets afgørelse 2004/585/EF, som senest ændret ved Europa-Parlamentets og Rådets forordning (EU) 2022/2495 af 14. december 2022 om ændring af forordning (EU) nr. 1380/2013 for så vidt angår begrænsning af adgangen til EU-farvande, EU-Tidende 2022, nr.
L 325, side 1. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
