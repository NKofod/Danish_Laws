En tidligere fuldtidsbeskæftiget gift kvinde, der på grund af sygdom  

 fik nedsat sin arbejdstid til 24 timer ugentlig i 1969 og i 1980 fik  

 arbejdstiden nedsat til 18 timer ugentlig, fandtes at burde vurderes i fuld  

 selverhverv. (* 1) REDEGØRELSE FOR SAGEN:
En gift sygeplejerske søgte invalidepension, efter at hun i juli 1981 var  

 opsagt på grund af for mange sygedage.
Om ansøgerens arbejdsmæssige og  

 helbredsmæssige forhold fremgik det, at hun fra 1965 til 1969 havde  

 fuldtidsbeskæftigelse.
I 1969 blev arbejdstiden nedsat til 24 timer ugentlig.  

 Der var mange ekstravagter i årene frem til 1980, da arbejdstiden blev nedsat  

 yderligere til 18 timer ugentlig.
I januar 1981 blev der ydet tjenestefrihed  

 uden løn på grund af sygdom.
Det var tillige oplyst, at ansøgeren i stort  

 omfang havde afspadseret overarbejde, da hun helbredsmæssigt ikke magtede  

 mere arbejde.
Nedsættelsen af arbejdstiden i 1969 skete i forbindelse med operation for  

 discusprolaps i august 1969. Ansøgeren havde siden 20 års alderen haft akut  

 indsættende lændehold, og efter et lumbagotilfælde i oktober 1968 havde hun  

 fortsat periodevise rygsmerter efter belastning.
Ansøgeren blev igen opereret  

 for discusprolaps i 1974, 1980 og 1981.
Ansøgerens arbejdsindtægter havde i årene 1969 - 81 varieret mellem 27.000  

 kr. og ca. 66.000 kr. årlig.
I 1979 var indtægten opgivet til 66.434 kr. og i  

 1980 til 65.870 kr.
 AFGØRELSEN, DER KLAGES OVER:
 Revaliderings- og pensionsnævnet fandt, at ansøgeren burde bedømmes i fuld  

 selverhverv og tilkendte pågældende højeste invalidepension.
 KLAGEN TIL ANKESTYRELSEN:
 Det sociale udvalg anførte, at det ikke fandtes rimeligt at benytte  

 vurderingsgrundlaget fuldt selverhverv, når det var over 14 år siden, at  

 ansøgeren overgik til deltidsbeskæftigelse.
 ANKESTYRELSENS OVERVEJELER OG AFGØRELSE:
 Under hensyn til oplysningerne om at ansøgeren havde haft rygsymptomer  

 allerede før 1969, at fuldtidsbeskæftigelse blev opgivet i direkte  

 tilslutning til den første rygoperation, og at der på baggrund af den senere  

 sygehistorie måtte anses at have foreligget et væsentligt skånemoment, fandt  

 ankestyrelsen, at ansøgeren burde vurderes i fuldt selverhverv.
 Ankestyrelsen tiltrådte på denne baggrund, at ansøgeren opfyldte  

 betingelserne for at opnå højeste invalidepension.
 (* 1) Se endvidere SM P-005-84.
