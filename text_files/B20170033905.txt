Bekendtgørelse om erhvervsuddannelsen til skiltetekniker I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 271 af 24. marts 2017, § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 961 af 1. september 2014, som ændret ved lov nr. 1746 af 27. december 2016, og efter bestemmelse fra, samråd med og inddragelse af Malerfagets Faglige Fællesudvalg fastsættes efter bemyndigelse:
Formål og opdeling § 1. Erhvervsuddannelsen til skiltetekniker har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Planlægning, beskrivelse og udførelse af skiltearbejde under hensyn til naturfaglige, teknologiske, æstetiske, designmæssige, kvalitets-, materiale- og produktionsmæssige forhold.
 2) Samarbejde og kommunikation med kunder, leverandører og andre faggrupper.
 3) Sikring af personlig trivsel, sund- og sikkerhed, arbejdspladsens arbejdsmiljø samt det nære, det omliggende og det globale miljø.
 4) Branchens faglige udvikling, forskellige karrierebaner, om muligheder for efter- og videreuddannelse samt vilkår for at etablere egen virksomhed.
 5) Den danske model i rammerne for de sociale og politiske beslutninger, der påvirker den aktuelle samfunds- og arbejdsmarkedsudvikling.
 Stk. 2. Uddannelsen afsluttes med specialet skiltetekniker, niveau 4 i den danske kvalifikationsramme for livslang læring.
Stk. 3. Uddannelsen kan gennemføres som eux-forløb.
Uddannelsen tilrettelagt som eux-forløb omfatter alle uddannelsens kompetencemål.
 Stk. 4. Uddannelsen udbydes med talentspor.
Varighed § 2. Uddannelsen varer fra 3 år og 9 måneder til 4 år og 6 måneder, inklusive grundforløbet.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsens speciale mellem 2 år og 9 måneder og 3 år og 3 måneder, hvoraf skoleundervisningen udgør 25 uger fordelt på tre skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsen 2 år og 22 uger, hvoraf skoleundervisningen udgør 22 uger.
 Stk. 4. Den i stk. 3 nævnte skoleundervisning opdeles i tre skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb fra 3 år og 5 måneder til 3 år og 6 måneder, hvoraf skoleundervisningen udgør 59 uger fordelt på mindst tre skoleperioder.
Alle skole- og praktikperioder, der ikke er afsluttende, skal have et omfang af ca. et halvt års varighed.
Stk. 6. En skole med et hertil tilstrækkeligt elevantal i eux-forløb skal tilrettelægge undervisningen i parallelle spor, således at elever i et spor er i praktikuddannelse, mens eleverne i et andet spor er i skoleundervisning.
Skoleperioder, der indeholder undervisning i gymnasiale fag, skal afsluttes ved en gymnasial eksamenstermin.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Love og reglers betydning for skiltning.
 2) Farver, farvesystemer og farvers virkning.
 3) Metoder, materialer, værktøjer og deres anvendelsesområder.
 4) Omgivelsernes påvirkning af skilteproduktionen.
 5) Skrifthistorie, skrifttyper, virkemidler.
 6) Layoutteknikker og komposition i forskellige designs.
 7) Monterings- og opsætningsteknikker.
 8) Digitale teknikker.
 9) Idéudvikling og målgruppeafklaring.
 10) Relevant faglig matematik, kemi og fysik.
 11) Arbejdsmiljømæssige forholdsregler, sikkerhed og ergonomi.
 12) Virksomheds- og arbejdspladskulturer og samarbejdsrelationer i en virksomhed, herunder relationer mellem arbejdsgiver samt arbejdstager og mellem grupper af arbejdstagere og mellem virksomhed og kunder.
 13) Betydningen af tid, samarbejdsevne, personlig adfærd og ressourcers betydning for planlægning og udførelse af en arbejdsopgave.
 14) Organisationernes og virksomhedernes struktur, til organisationernes funktionsområder, indflydelse og kommunikationsveje.
 15) Aftaler og love på arbejdsmarkedet, det fagretlige system, faglige konflikter og konfliktløsning.
 16) Den enkeltes levevilkår og sundhed  herunder personlig hygiejne og fysisk form.
 17) Regneregler, herunder parenteser, regning med procent, potenser og rødder og simpel algebraisk manipulation, samt anvendelse af regnetekniske hjælpemidler.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Indhentning af information om lokale regler.
 2) Overvejelse af forholdet mellem eget design og de eksisterende love og regler.
 3) Korrektion, tilpasning og begrundelse for eget design i forhold til love og regler.
 4) Blanding og toning af en given farve.
 5) Valg af farve på baggrund af viden om farvers virkning.
 6) Anvendelse af materialeteknologiens relevante begreber og terminologier i faglig sammenhæng.
 7) Foretagelse af og begrundelse for materialevalg.
 8) Valg af korrekt værktøj til sikkerheds- og hensigtsmæssig bearbejdning af materialer.
 9) Valg af en skrifttype på baggrund af viden om skrifttypers signalværdi.
 10) Anvendelse og bearbejdning af en skrifttype til en konkret skilteopgave ud fra typografiske regler.
 11) Anvendelse af viden om designprocesser til at løse en konkret skilteopgave.
 12) Udførelse af nødvendige beregninger med fokus på fysiske og kemiske påvirkninger af materialer.
 13) Forebyggelse af arbejdsbetingede lidelser og ulykker gennem valg af hensigtsmæssige arbejdsstillinger og bevægelser, hjælpemidler og valg af personlige værnemidler.
 14) Planlægning, koordinering og udførelse af en arbejdsproces.
 15) Vurdering og diskussion af planlægning af forskellige arbejdsprocesser samt identifikation af forskellige samarbejdsrelationer (herunder roller og konflikttyper).
 16) Indgåelse i dialog om forskellige arbejdsmetoders anvendelighed i forskellige arbejdsmæssige sammenhænge.
 17) Indgåelse i forskellige samarbejdsrelationer/situationer og planlægning og udførelse af arbejdsopgaver.
 18) Iagttagelse af gældende love, bestemmelser, organisatoriske forhold og kommunikationsveje på arbejdsmarkedet.
 19) Varetagelse af fagets arbejdsopgaver ud fra sundhedsmæssige forhold.
 Stk. 4. Eleven skal have kompetence til på grundlæggende niveau at kunne:
1) søge efter, forklare og anvende eksisterende faglig dokumentation i forhold til en praktisk skilteopgave, 2) udarbejde almindeligt anvendt faglig dokumentation (fx. arbejdssedler), 3) sammenholde eget design med givne rammer og bestemmelser og herefter korrigere og tilpasse designet til disse, 4) vælge farve samt blande og tone farver, 5) anvende relevant skiltefaglig matematik til at udføre nødvendige beregninger, 6) anvende relevant skiltefaglig fysik og kemi til at tage højde for kemiske og fysiske påvirkninger i skilteproduktionen, 7) anvende viden om designprocesser til løsning af konkrete skilteopgaver, 8) begrunde ændringer i design, anvende materialeteknologiens relevante begreber og terminologier, foretage og begrunde materialevalg til en given opgave, vælge korrekt værktøj til at bearbejde materialer hensigtsmæssigt og sikkerhedsmæssigt korrekt, vælge en skrifttype på baggrund af viden om skrifttypers signalværdi, anvende og bearbejde en skrifttype til konkret skilteopgave, vælge, begrunde og anvende fagets teknikker i forhold til en konkret skilteopgave, 9) planlægge, koordinere og udføre en arbejdsopgave i forhold til fx arbejdsbeskrivelser, planlægge forskellige arbejdsprocesser samt identificere forskellige samarbejdsrelationer, drøfte forskellige arbejdsmetoders anvendelighed i forskellige arbejdsmæssige sammenhænge (herunder stille forslag til innovative ændringer eller til brug af andre metoder), indgå i forskellige samarbejdsrelationer/situationer og i et samarbejde planlægge og udføre en arbejdsopgave, 10) vælge og praktisk anvende de faglige arbejdsmetoder, der er mest hensigtsmæssige ud fra den givne situation og i forhold til miljø, sikkerhed og kvalitet, 11) kvalitetssikre og reflektere over sit udførte arbejde for herigennem at kunne forbedre arbejdsprocesserne samt identificere sit behov for nye læringsmål, 12) forebygge arbejdsbetingede lidelser og ulykker, 13) agere i skiltefaget ud fra en viden om forskellige virksomheds- og arbejdspladskulturer og samarbejdsrelationer i en virksomhed, herunder relationer mellem arbejdsgiver, arbejdsleder og arbejdstager, mellem forskellige grupper af arbejdstagere og mellem virksomhed og kunder, 14) agere hensigtsmæssigt i skiltefaget ud fra en viden om aftaler og love på arbejdsmarkedet, fagets aflønningsformer samt organisationernes og virksomhedernes struktur og virke og 15) analysere, beskrive og kommunikere faglige forhold, der er relevante i forhold til uddannelsen.
 Stk. 5. Eleven skal have gennemført følgende grundfag på følgende niveauer med følgende karakter:
 1) Teknologi på E-niveau, bestået.
 2) Dansk på D-niveau, bestået.
 Stk. 6. Eleven skal have opnået følgende certifikater eller lignende: Dokumentation for at opfylde Arbejdstilsynets uddannelsesmæssige krav for at kunne opstille rulle- og bukkestillads.
 Stk. 7. For at kunne blive optaget til skoleundervisningen i eux-hovedforløbet skal eleven ud over at opfylde kravene i stk. 2-6 have gennemført følgende grundfag på følgende niveauer:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Fysik på C-niveau.
 6) Teknologi på C-niveau.
 Stk. 8. For elever, der opnår de i stk. 7 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 9. Er der i stk. 5 fastsat karakterkrav for et eller flere fag, gælder disse krav tilsvarende for eux-elever på det niveau af grundfaget, som eleven skal have for at kunne påbegynde skoleundervisningen i hovedforløbet, jf. stk. 7, uanset en eventuel forskel mellem de pågældende niveauer.
Kompetencer m.v. i hovedforløbet § 4. Hovedforløbet har følgende kompetencemål:
 1) Eleven kan anvende forskellige manuelle og digitale afbildningsteknikker til udarbejdelse af layouts anvende teknikker til montering af folie på store og ikke-plane flader.
 2) Eleven kan vurdere, skelne, genkende, tegne og kreativt anvende skrifttyperne.
 3) Eleven kan vælge farve ud fra æstetiske hensyn samt manuelt blande og tone farver.
 4) Eleven kan ud fra sin viden om farvernes psykiske, æstetiske og digitale egenskaber selvstændigt anvende digitale farvesystemer til digital farveplanlægning og farvesætning samt anvende farverne kreativt i produktionen.
 5) Eleven kan anvende sin viden om lyskilders indvirkning på opfattelsen af farver, overflader og materialer i skilteproduktionen, således at der tages højde for visuelle konsekvenser af såvel direkte som indirekte belysning af skilte.
 6) Eleven kan foretage korrekte materialevalg inden for folier, printmedier, skiltematerialer, bundmaterialer, overfladebehandling og opsætnings- og vedhæftningsmaterialer på baggrund af en vurdering af en given opgave, herunder viden om materialers opbygning i forhold til termiske forhold.
 7) Eleven kan udføre skilteteknikeropgaverne i henhold til viden om de love og regler, der har betydning for produkternes udformning og opsætning.
 8) Eleven kan vurdere sammenhængen mellem værktøj, udstyr, materialer og teknikker og efterfølgende anvende disse hensigtsmæssigt.
 9) Eleven kan analysere design fra idé til det færdige produkt under forskellige synsvinkler ud fra en viden og bevidsthed om designfunktioner og designprocesser og på denne baggrund forholde sig bevidst til spørgsmål vedrørende design i skiltefaglig og almene sammenhænge.
 10) Eleven kan anvende relevant faglig matematik, kemi og fysik.
 11) Eleven kan ved hjælp af håndværksmæssige, kreative og innovative kompetencer løse skiltefaglige problemstillinger i et samspil mellem håndværk, teknologi og naturvidenskab.
 12) Eleven kan kommunikere selvstændigt med kunder og samarbejdspartnere ud fra et kendskab til kundeservice, personlig optræden og kunders og samarbejdspartneres forventninger til en skiltevirksomhed.
 13) Eleven kan overholde gældende regler og sikkerhedsforskrifter ved anvendelse og bearbejdning af materialer samt identificere og beskrive årsager til problemer i arbejdsmiljøet, herunder udarbejde forslag til problemløsning, blandt andet ved inddragelse af relevante arbejdsmiljøaktører, ud fra viden om sammenhænge i arbejdsmiljøet og det ydre miljø.
 14) Eleven kan søge, finde og bearbejde informationer (blandt andet om materialers tekniske, økonomiske samt miljø- og arbejdsmiljømæssige specifikationer) til brug ved produktionens planlægning og udførelse.
 15) Eleven kan anvende IT til planlægning, dokumentation og kvalitetssikring af materialevalg og eget arbejde (planlægning, proces og arbejdsresultat under hensyn til gældende standarder og normer).
 16) Eleven kan anvende dansk i skiltefaglige sammenhænge.
 17) Eleven kan anvende engelsk i skiltefaglige sammenhænge.
 18) Eleven kan agere hensigtsmæssigt i forhold til konfliktløsning inden for branchen ud fra et kendskab til virksomhedsstruktur og opbygning af det danske aftalesystem og kan udbygge sine kompetencer til at deltage som aktiv, ansvarlig og handlekraftig samfundsborger i et demokratisk samfund i en globaliseret og foranderlig verden.
 19) Eleven kan koble fagets teori og praksis ved hjælp af praktikum-opgaver.
 Stk. 2. I eux-forløb skal følgende fag m.v. gennemføres ud over de i stk. 1 fastsatte mål:
 1) Dansk på A-niveau fra uddannelsen til teknisk studentereksamen med uddannelsestiden 175 timer svarende til 7 uger.
 2) Engelsk på B-niveau fra uddannelsen til teknisk studentereksamen med uddannelsestiden 130 timer  svarende til 5,2 uger.
 3) Matematik på B-niveau fra uddannelsen til teknisk studentereksamen med uddannelsestiden 140 timer svarende til 5,6 uger.
 4) Fysik på B-niveau fra uddannelsen til teknisk studentereksamen med uddannelsestiden 105 timer svarende til 4,2 uger.
 5) Kemi på C-niveau fra uddannelsen til hf-eksamen eller jf. bekendtgørelse om grundfag, erhvervsfag og erhvervsrettet andetsprogsdansk i erhvervsuddannelserne (grund- og erhvervsfagsbekendtgørelsen), dog med uddannelsestiden 75 timer svarende til 3 uger.
 6) Teknologi på B-niveau, jf. bekendtgørelse om særlige gymnasiale fag m.v. til brug for erhvervsuddannelser, dog med uddannelsestiden 75 timer svarende til 3 uger.
 7) Design på B-niveau fra uddannelsen til teknisk studentereksamen med uddannelsestiden 100 timer svarende til 4 uger.
 8) Større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, med uddannelsestiden 25 timer svarende til 1 uge.
 9) Eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser, med uddannelsestiden 25 timer svarende til 1 uge.
 10) Valgfag i form af et løft af niveau i et fag med uddannelsestiden 125 timer svarende til 5 uger.
 Stk. 3. Skolen skal som minimum udbyde følgende valgfag til eux-elever: Matematik på A-niveau.
Stk. 4. Alle skoleperioder i eux-forløb, med undtagelse af den sidste, skal bestå af undervisning i både gymnasiale fag og erhvervsuddannelsesfag i et sådant omfang, at der er mulighed for samspil og synergi mellem de enkelte aktiviteter.
Skolens samlede tilrettelæggelse af undervisningen i eux-forløbets skal sikre synergien mellem erhvervsuddannelsens kompetencemål og målene for de gymnasiale fag efter stk. 2. Skolen skal sikre, at undervisningen i fag på gymnasialt niveau så vidt muligt knytter an til den konkrete elevgruppes erhvervsuddannelser, herunder at opgaver, projekter m.v. i rimeligt omfang giver mulighed for at inddrage viden, begreber og indhold fra den enkelte elevs uddannelse, jf. § 4 a i lov om studiekompetancegivende eksamen i forbindelse med erhvervsuddannelse (eux) m.v.
Stk. 5. Uddannelsestiden for de gymnasiale fag i eux-hovedforløbet omfatter den samlede lærerstyrede elevaktivitet, dvs. den tid, eleverne deltager i forskellige former for lærerstyret undervisning og i øvrige aktiviteter, som er organiseret af skolen til realisering af fagets formål, herunder faglig og metodisk vejledning.
Uddannelsestiden omfatter dog ikke elevernes forberedelse til undervisningen, det skriftlige arbejde og de officielle prøver.
Skolen skal ved tilrettelæggelsen af undervisning i gymnasiale fag, hvor der ikke i uddannelsestiden indgår tid til afholdelse af prøver, sørge for at medregne fornøden tid hertil.
Stk. 6. Omfanget af det skriftlige arbejde i fagene i eux-forløb opgøres i elevtid.
Elevtiden er den forventede tid, en gennemsnitlig elev på det pågældende niveau skal bruge for at udfærdige en besvarelse af de skriftlige opgaver i faget.
Elevtiden omfatter ikke interne prøver.
For elever i eux-forløb skal der mindst afsættes 500 timers elevtid til den enkelte elevs skriftlige arbejde.
Elevtiden fordeles af skolen med passende inddragelse af de principper for fordeling af fordybelsestid, som fremgår af de gymnasiale uddannelsesbekendtgørelser.
Dele af elevtiden kan af hensyn til synergien i det samlede eux-forløb og elevernes progression afvikles i forbindelse med andre dele i forløbet end de gymnasiale fag, herunder grundfag i grundforløbet.
 Stk. 7. Samspillet mellem skole og praktikvirksomhed (herunder praktikum) beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelserne om merit, er fastsat i bilag 1.
 Stk. 2. Elevens uddannelsesforløb afkortes yderligere, i det omfang elevens individuelle kompetencer giver grundlag herfor.
 Stk. 3. Reglerne om merit i de gymnasiale uddannelser finder anvendelse for merit i fag på gymnasialt niveau, når fagene indgår som led i et eux-forløb.
Svendeprøve § 6. Efter afslutning af den sidste skoleperiode afholder det faglige udvalg en afsluttende prøve i form af en svendeprøve.
Stk. 2. Prøven består af en række praktiske opgaver inden for virksomhedspraktik og uddannelsesspecifikke fag.
Opgaverne stilles af det faglige udvalg.
Prøven har en varighed på 8 arbejdsdage, inklusive elevens præsentation af arbejdet på 5 minutter samt bedømmelse.
Svendeprøven er nærmere beskrevet i  det faglige udvalgs "Retningslinjer for afholdelse af svendeprøve i skilteteknikeruddannelsen".
Stk. 3. Der gives en samlet karakter for svendeprøven.
Prøven bedømmes af en svendeprøvekommission med to arbejdsgiver- og to arbejdstagermedlemmer.
Kommissionen udpeges af det faglige udvalg.
 Stk. 4. For at der kan udstedes skolebevis, skal eleven have bestået alle grundfag og uddannelsesspecifikke fag.
Stk. 5. Ved uddannelsens afslutning udsteder det faglige udvalg et svendebrev til eleven som dokumentation for, at eleven har opnået kompetencer inden for uddannelsen.
Prøvekarakteren fremgår af svendebrevet, og det faglige udvalg kan påtegne svendebrevet med betegnelserne "bestået med ros", "bronzemedalje" eller "sølvmedalje". Herudover skal svendebrevet indeholde oplysninger om elevens deltagelse i valgfri specialefag og eventuel deltagelse i talentspor.
Gymnasial eksamen (erhvervsfaglig studentereksamen) § 7.  I alle gymnasiale fag gives afsluttende standpunktskarakterer, der udtrykker graden af den enkelte elevs opfyldelse af målene for faglig viden, indsigt og metode i den pågældende læreplan ved afslutningen af faget.
Der udarbejdes en undervisningsbeskrivelse for det enkelte fag i overensstemmelse med de regler herom, der gælder for gymnasiale uddannelser.
 Stk. 2. Eux-elever skal, ud over hvad der følger af § 6:
1) aflægge mindst seks prøver i hovedforløbet efter udtræk blandt fag på gymnasialt niveau, 2) udarbejde en større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, og 3) aflægge en mundtlig prøve med udgangspunkt i et skriftligt eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser.
Stk. 3. Projektet efter stk. 2, nr. 3, udarbejdes i teknologi på B-niveau og mindst et fag fra erhvervsuddannelsens uddannelsesspecifikke fag efter elevens valg.
Efter elevens valg kan projektet udarbejdes i et yderligere fag.
Projektet tilrettelægges forud for svendeprøven Stk. 4. Det i § 6, stk. 4, nævnte skolebevis udstedes for elever i eux-forløb samtidig med eux-beviset, der udstedes efter gennemførelsen af den samlede uddannelse med eux-forløb, jf. lov om erhvervsfaglig studentereksamen i forbindelse med erhvervsuddannelse (eux) m.v., og indeholder ligesom eux-beviset karaktererne for de i stk. 2, nr. 1-3, anførte prøver m.v. og afsluttende standpunktskarakterer (årskarakterer) i alle fagene på gymnasialt niveau.
Ikrafttrædelse og overgangsbestemmelser § 8. Bekendtgørelsen træder i kraft den 1. juli 2017.
Stk. 2. Bekendtgørelsen finder ikke anvendelse for undervisning af elever i eux-forløb i fag med skriftlige prøver, som vil skulle afsluttes i en eksamenstermin, hvor der endnu ikke aflægges prøve efter lov om de gymnasiale uddannelser elle regler fastsat i medfør af denne lov.
For disse elever finder de hidtil gældende regler anvendelse.
Stk. 3. Bekendtgørelse nr. 268 af 15. marts 2016 om erhvervsuddannelsen til skiltetekniker ophæves.
Bekendtgørelsen finder dog fortsat anvendelse for elever, som er påbegyndt eller overgået til uddannelsen efter bekendtgørelsen.
 Stk. 4. Elever, jf. stk. 3, og elever som undervises i medfør af § 2, stk. 2, i bekendtgørelse nr. 282 af 23. marts 2015 om ophævelse af forskellige bekendtgørelser i forbindelse med gennemførelsen af erhvervsuddannelsesreformen Bedre og mere attraktive erhvervsuddannelser kan overgå til uddannelsen efter denne bekendtgørelse i overensstemmelse med overgangsordninger fastsat af skolen i den lokale undervisningsplan.
 Stk. 5. Hvis eleven var fyldt 25 år på tidspunktet for sin påbegyndelse af uddannelsen før den 1. august 2015, skal eleven ved overgangen til uddannelsen efter denne bekendtgørelse gennemføre uddannelsen som erhvervsuddannelse for voksne (euv).
