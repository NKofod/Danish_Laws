Kapitel 1   Betaling af afgift Kapitel 2   Forhandling af beviser til udenlandske køretøjer Kapitel 3   Straffe- og ikrafttrædelsesbestemmelser Bekendtgørelse om opkrævning af afgift af vejbenyttelse og forhandling af vejbenyttelsesafgiftsbeviser I medfør af § 2, stk. 3, § 5, stk. 4, § 8, stk. 3, § 9, stk. 5, og § 14, stk. 4, i lov om afgift af vejbenyttelse, jf. lovbekendtgørelse nr. 11 af 8. januar 2006, fastsættes:
Kapitel 1 Betaling af afgift § 1. For afgiftspligtige køretøjer, der er registreringspligtige i Danmark, indbetales afgiften til SKAT ved registreringen.
Bevis for betalt afgift udstedes samtidig med udleveringen af nummerplader.
Tilsvarende gælder ved ændring, som medfører anden afgiftsmæssig status.
Stk. 2. For efterfølgende afgiftsperioder opkræves afgiften af SKAT sammen med vægtafgiften.
Afgiften betales senest den 8. i måneden før den måned, hvori den ny afgiftsperiode begynder, medmindre anden dato er anført på indbetalingskortet.
 § 2. Afgiften opkræves på grundlag af de ved registreringen eller senere anmeldelser tilvejebragte oplysninger om køretøjets og eventuelle tilkoblede køretøjers art, totalvægt, indretning og anvendelse.
 Stk. 2. Hvis der efter registreringen sker ændringer med køretøjet, som medfører anden afgiftsmæssig status efter lov om afgift af vejbenyttelse eller efter lov om vægtafgift af motorkøretøjer m.v., jf. § 2, stk. 2, i lov om afgift af vejbenyttelse, påhviler det den eller de, der er afgiftspligtige på tidspunktet for ændringen, straks at gøre anmeldelse herom til SKAT. Ændringerne har afgiftsmæssig virkning fra og med anmeldelsesdatoen.
Stk. 3. Tilbagebetaling af afgift som følge af ændringer som nævnt i stk. 2 eller anmeldelse af ny ejer (bruger) sker til den, i hvis navn køretøjet på afgiftens forfaldstidspunkt er registreret.
Tilbagebetalingen sker uden forudgående ansøgning.
Stk. 4. Afgiften for afgiftsperioden afkræves den, der er registreret som køretøjets ejer ved udsendelsen af opkrævningen.
Er der tillige registreret en bruger, opkræves afgiften dog hos denne.
De udsendte opkrævninger skal indeholde oplysninger om afgiftens størrelse, sidste rettidige betalingsdag og afgiftsperioden.
Kapitel 2 Forhandling af beviser til udenlandske køretøjer § 3. SKAT kan give virksomheder, organisationer m.v. tilladelse til på nærmere fastsatte vilkår at forhandle beviser beregnet til udenlandske køretøjer.
 Stk. 2. Virksomheder, organisationer m.v., der forhandler efter tilladelse efter stk. 1, skal aftage mindst 50 dagsbeviser a 59 kr.
 Stk. 3. Færgeselskaber, rederier m.v., der er omfattet af lovens § 8, stk. 2, skal aftage mindst 100 dagsbeviser a 59 kr., 1 ugebevis a 193 kr., 1 ugebevis a 171 kr., 1 ugebevis a 149 kr., 1 ugebevis a 305 kr., 1 ugebevis a 275 kr., 1 ugebevis a 246 kr.
Stk. 4. Beviserne bestilles hos SKAT.
Ved genbestilling skal forhandlerne mindst aftage det antal dags- og ugebeviser, der fastsættes af SKAT, dog ikke under 50 dagsbeviser a 59 kr.
For forhandlere, der kan godtgøre, at de har et meget lille salg af beviser, kan SKAT bestemme, at der kan aftages under 50 dagsbeviser a 59 kr.
 Stk. 5. Bortkomst eller tyveri af beviser fra forhandleren skal af denne straks meddeles til SKAT med angivelse af bevistype og -nr. for de bortkomne eller stjålne beviser.
§ 4. Den årlige provision og vederlaget på 500 kr. pr. år, jf. lovens § 9, stk. 2, afregnes med SKAT for et kalenderår ad gangen i januar måned det følgende år.
Til brug for afregningen skal forhandleren senest den 15. januar hvert år indsende en opgørelse til SKAT over, hvor mange beviser der er solgt i løbet af det foregående kalenderår.
Opgørelsen skal desuden indeholde de i lovens § 9, stk. 4, nævnte oplysninger om nationalitet.
Kapitel 3 Straffe- og ikrafttrædelsesbestemmelser § 5. Med bøde straffes den, der forsætligt eller groft uagtsomt overtræder § 2, stk. 2, eller § 3, stk. 5. Bestemmelserne i lovens § 14, stk. 5, finder tilsvarende anvendelse.
 § 6. Bekendtgørelsen træder i kraft den 1. januar 2008.
 Stk. 2. Samtidig ophæves bekendtgørelse nr.1038 af 27. oktober 2005.
