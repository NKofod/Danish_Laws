Bekendtgørelse om tilskud til efterskoler, husholdningsskoler og håndarbejdsskoler under overenskomstmæssig lockout I medfør af § 16, stk. 1, i lov om folkehøjskoler, efterskoler, husholdningsskoler og håndarbejdsskoler (frie kostskoler), jf. lovbekendtgørelse nr. 689 af 22. juni 2011, fastsættes:
§ 1. For efterskoler, husholdningsskoler og håndarbejdsskoler, som er omfattet af den overenskomstmæssige lockout, der er iværksat den 1. april 2013, reduceres kravet om undervisningstimer i § 13, stk. 1, i bekendtgørelse nr. 807 af 19. juli 2012 om tilskud m.v. til folkehøjskoler, efterskoler, husholdningsskoler og håndarbejdsskoler (frie kostskoler) med 4 timer og 12 minutter for hver søgnedag, som lockouten varer.
Såfremt elever på kurser af mindst 12 ugers varighed ikke har adgang til fuldt ophold på skolen 2. påskedag, reduceres kravet om undervisningstimer dog med 5 timer og 15 minutter for hver søgnedag i den del af undervisningsugen, som falder i tidsrummet 1. april  5. april 2013, begge dage inklusive, jf. § 20, nr. 3, i bekendtgørelse nr. 807 af 19. juli 2012 om tilskud m.v. til folkehøjskoler, efterskoler, husholdningsskoler og håndarbejdsskoler (frie kostskoler).
 Stk. 2. I de efterfølgende hele kursusuger i skoleåret 2012-13 skal der på samme kursus oven i det antal undervisningstimer, som kræves efter § 13, stk. 1, i bekendtgørelse nr. 807 af 19. juli 2012 om tilskud m.v. til folkehøjskoler, efterskoler, husholdningsskoler og håndarbejdsskoler (frie kostskoler) samlet gives mindst det antal undervisningstimer, som skolen i medfør af stk. 1 har undladt at give under lockouten.
 § 2. Bekendtgørelsen træder i kraft den 1. april 2013.
