 2 enkeltværelser fandtes omfattet af boligstøttelovens regler om  

 selvstændig lejlighed, jf. lovens § 5, jf. § 8, idet lejerne havde fælles  

 husstand, ligesom det fælles køkken og bad samt de to værelser udgjorde en  

 afgrænset enhed, hvortil udelukkende denne husstand havde adgang.
 I skrivelse af 6.2.1985 har Jelling kommune klaget over amtsankenævnets  

 afgørelse af 10.1.1985 om at betragte to boliger af typen B1 D i  

 Højagerkollegiet som en selvstændig lejlighed, hvortil der kan ydes  

 boligstøtte.
 Kommunen har oplyst, at der er givet afslag på ansøgningen fra ægteparret  

 N.N., der har lejet de to kollegieværelser som to eetværelses boliger med  

 fælles køkken og bad, under hensyn til at der ikke kan gives boligstøtte til  

 enkeltværelser.
 Kommunen ønsker samtidig oplyst, om der kan ydes boligstøtte til en anden  

 boligtype (B1), der består af 4 enkeltværelser med fælles køkken og bad, der  

 efter det medsendte bilag udgør en afgrænset enhed.
 I denne anledning skal man indledningsvis meddele, at amtsankenævnets  

 afgørelser efter boligstøttelovens § 63, stk. 2, kun kan påklages til  

 boligstyrelsen, hvis afgørelsen omfatter spørgsmål, som skønnes at være af  

 principiel betydning.
 Det er boligstyrelsens opfattelse, at lovens betingelser for at tage  

 kommunens klage op til behandling er opfyldt.
 Det fremgår af lovens § 5, at retten til boligstøtte er betinget af, at  

 ansøgeren dels har fast bopæl her i landet, og dels benytter en  

 beboelseslejlighed her i landet til helårsbeboelse.
Denne bestemmelse er nærmere uddybet i boligstyrelsens cirkulære af  

 30.8.1982 om individuel boligstøtte, pkt. 5.1., hvor bl.a. er anført, at  

 beboelseslejligheden skal udgøre en selvstændig bolig, hvorved forstås, at  

 boligen skal bestå af et eller flere beboelsesrum med køkken, der udelukkede  

 bruges af boligtageren og dennes husstand.
Der kan således ydes boligstøtte  

 til boliger, hvor flere enkeltpersoner eller flere familier i forening udgør  

 en fælles husstand, idet det afgørende er, at boligtageren og dennes husstand  

 alene i forhold til udlejeren har brugsretten til køkkenet, og udlejeren som  

 følge heraf er afskåret fra at give andre andel i denne brugsret.
Det er således udgangspunktet, at der ikke kan ydes boligstøtte til  

 enkeltværelser med adgang til fælles køkken.
Såfremt lejerne af to  

 enkeltværelser, der sammen med fælles køkken og bad udgør en afgrænset enhed,  

 kan dokumentere, at de udgør een fælles husstand, og husstanden har den  

 udelukkende adgang til det fælles køkken, er det boligstyrelsens opfattelse,  

 at det lejede i relation til boligstøttelovens regler kan opfattes som en  

 selvstændig lejlighed, således at der alt andet lige kan ydes boligstøtte.
 Boligstyrelsen kan på denne baggrund tiltræde amtsankenævnets afgørelse  

 om, at boligen er at betragte som en selvstændig lejlighed, hvortil der kan  

 ydes boligstøtte.
For så vidt angår spørgsmålet, om der kan beregnes boligstøtte til  

 boligtype B1, der indeholder fire enkeltværelser med adgang til fælles  

 køkken, følger det af udgangspunktet, at der ikke kan ydes boligstøtte,  

 medmindre beboerne kan dokumentere, at de udgør een samlet husstand.' 2. Til orientering.
 Der henvises til j.nr. 020363-1359.
 3. Til orientering.
 4. Til orientering.
