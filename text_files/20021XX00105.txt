Skriftlig fremsættelse (27. november  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 registreringsafgift af motorkøretøjer og lov om  

 vægtafgift af motorkøretøjer m.v. (Forholdsmæssig  

 registreringsafgift af udenlandske leasingbiler mv. og fritagelse af visse  

 tivoli- og cirkuskøretøjer).
(Lovforslag nr.
L 97).
 Lovforslaget består af 3 dele.
For det første foreslås det, at  

 reglerne for valutaudlændinge udvides til at omfatte danske  

 statsborgere med fast bopæl i Grønland eller  på  

 Færøerne.
Det indebærer, at denne persongruppe fremover  

 vil kunne leje afgiftsfri dansk indregistrerede  

 udlejningskøretøjer, hvorved danske udlejningsselskaber vil  

 være konkurrencemæssigt ligestillet med udenlandske  

 leasingselskaber, når det gælder kunder med fast bopæl i  

 Grønland og på Færøerne.
For det andet foreslås det, at reglerne for  

 udenlandske leasingbiler ændres, så den registreringsafgift, der  

 pålægges udenlandske leasingbiler, svarer til varigheden af den  

 pågældende leasing-kontrakt.
Køretøjerne skal dog  

 fortsat være registreret på danske nummerplader, og der skal  

 ligeledes betales vægtafgift mv. af køretøjerne.  

 Forslaget fremsættes som følge af en EU-dom af 21. marts 2002,  

 hvori EU-domstolen fastslår, at det er i strid med EF-traktatens  

 bestemmelser vedrørende den frie bevægelighed for  

 tjenesteydelser at kræve fuld registreringsafgift af leasingbiler, der  

 er ejet af et udenlandsk selskab, og som leases ud til indenlandske personer  

 eller virksomheder.
Afgiften skal i stedet forholdsmæssigt svare til  

 den periode, køretøjet befinder sig i landet.
Forslaget bringer  

 således reglerne vedrørende registreringsafgift i  

 overensstemmelse med de EU-retlige principper, EF-domstolen har  

 fastslået ved dommen.
For det tredje foreslås, at tivoli- og  

 cirkuskøretøjer på 12 t eller derover, som udelukkende  

 anvendes i forbindelse med tivoli- og cirkusvirksomhed, og som udefra ved  

 bemaling eller lignende fremstår som udgørende en del af den  

 pågældende virksomhed, fritages fra vægtafgift.
Derved  

 ligestilles danske cirkus- og tivolivirksomheder konkurrencemæssigt med  

 tilsvarende tyske og hollandske virksomheder, der ligeledes er fritaget fra  

 vægtafgift.
 Lovforslaget skønnes for den del af lovforslaget  

 der vedrører leasingkøretøjer at medføre et  

 provenutab for statskassen på ca. 15 mio. kr. før skat i  

 perioden 2003-2005. Den del af lovforslag der vedrører tivoli- og  

 cirkuskøretøjer skønnes at medføre et  

 årligt provenutab på ca. 1. mio. kr.
 Idet jeg i øvrigt henviser til lovforslagets  

 bemærkninger, skal jeg anbefale lovforslaget til Tingets velvillige  

 behandling.
