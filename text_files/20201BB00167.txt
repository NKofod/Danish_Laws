Fremsat den 25. februar 2021 af René Christensen (DF), Liselott Blixt (DF), Kristian Thulesen Dahl (DF), Dennis Flydtkjær (DF), Morten Messerschmidt (DF), Hans Kristian Skibby (DF) og Peter Skaarup (DF) Forslag til folketingsbeslutning om stop for skattefradrag for udgifter til halalkontrol og halalcertificeringer Folketinget pålægger regeringen at ændre skattelovgivningen og forskrifter således, at virksomheder fra og med den 1. januar 2022 ikke kan fradrage udgifter til halalkontrol, halalcertificeringer m.v.
Bemærkninger til forslaget Forslagsstillerne ønsker, at virksomheder ikke skal kunne trække udgifter til halalomkostninger fra i virksomhedens skattemæssige regnskab, herunder f.eks. udgifter til halalgodkendelse, -kontrol, -certificering m.v.
 I dag kan virksomhederne fradrage sådanne udgifter i virksomhedens skattemæssige regnskab.
 I et svar til Skatteudvalget (Skatteudvalget  alm. del, spørgsmål 212, folketingsåret 2019-20) har skatteministeren oplyst følgende:
 »Ifølge statsskattelovens § 6, stk. 1, litra a, kan der ved opgørelsen af den skattepligtige indkomst foretages fradrag for udgifter, der i årets løb er anvendt til at erhverve, sikre og vedligeholde indkomsten.
 Danske slagterier har i en årrække leveret kød fra dyr, der er blevet halalslagtet, da dette er en forudsætning for at kunne afsætte kødet til muslimske forbrugere i såvel Danmark som på en række eksportmarkeder.
 Udgifter til kontroller og godkendelser, som danske slagterier afholder for at kunne leve op til sådanne religiøse forskrifter, vedrører virksomhedernes indkomsterhvervelse, hvorfor udgifterne kan fradrages ved opgørelsen af den skattepligtige indkomst.
Udgifterne skal  på linje med andre driftsudgifter  fradrages i det indkomstår, hvori udgifterne afholdes.
Hverken i bogføringsloven eller i bekendtgørelserne om krav til det skattemæssige årsregnskab m.v. stilles der særlige krav om specifikation af udgifter med henblik på, at produktionsprocessen i en virksomhed overholder religiøse forskrifter.« Forslagsstillerne er enige i, at danske virksomheder normalt skal kunne fratrække udgifter, som de er nødt til at afholde for at kunne erhverve, sikre og vedligeholde virksomhedens indtjening.
Det gælder bare ikke i alle tilfælde.
 Således kan udgifter til repræsentationsudgifter over for forretningsforbindelser kun fratrækkes med 25 pct., og der er som udgangspunkt ikke fradrag for moms.
Dog er der normalt fuldt momsfradrag for hotelovernatninger, men ikke på eventuelle restaurantudgifter på hotellet.
Hvis regningen ikke er behørigt specificeret og opdelt i udgifter til overnatning og bespisning, er der ikke nogen fradragsret.
 Der er normalt heller ikke fradrag for renter og rykkergebyrer, som man er blevet pålagt af en offentlig myndighed, fordi man har bragt sig i en situation, hvor man er pålagt sådanne udgifter.
 Det er altså velkendt for virksomhederne, at der ikke i alle tilfælde er fradrag for virksomhedens udgifter.
Forslagsstillerne ønsker ikke, at virksomhederne har fradrag for halaludgifter.
Det er velkendt, at når en virksomhed har fradrag for en udgift, betyder det et mindre skattemæssigt overskud og dermed en lavere skat til samfundet.
Det er forslagsstillernes opfattelse, at det ikke er rimeligt, at fællesskabet på den måde skal holde for, når virksomhederne fradrager udgifter til halalomkostninger.
Det foreslås derfor, at det ikke skal være muligt at fradrage udgifterne til halalkontrol, halalcertificeringer m.v. fra og med den 1. januar 2022.
Skriftlig fremsættelse René Christensen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om stop for skattefradrag for udgifter til halalkontrol og halalcertificeringer.
(Beslutningsforslag nr.
B 167) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
