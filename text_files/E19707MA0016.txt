 Der er rejst spørgsmål om, hvorledes toldvæsenet vil forholde sig med  

 hensyn til anmeldelse i konkursboer af afgiftskrav, der er opstået ved, at  

 fallentens leverandør har tilbagetaget varer (f eks lastbiler), der var solgt  

 til fallenten på afbetaling med ejendomsforbehold.
Ved købet af varerne (lastbilerne) har køberen modtaget faktura, der  

 indeholdt oplysning bl a om størrelsen af merværdiafgiften.
Afgiftsbeløbet er  

 af køberen fradraget som indgående afgift i overensstemmelse med  

 merværdiafgiftslovens § 15, stk 4. Beløbet er således fradraget i  

 virksomhedens afgiftsskyld til statskassen, jf § 15, stk 1.
Når varerne senere tages tilbage mod godskrivning af returværdien, skal  

 køberens indgående afgift formindskes med afgiften heraf, idet køberen ved  

 købet opnåede godtgørelse af statskassen for afgiften af varens værdi på  

 købstidspunktet.
Fallenten skylder således toldvæsenet et beløb svarende til  

 afgiften af varens returværdi.
Dette beløb vil af toldvæsenet blive anmeldt i  

 konkursboet som simpel fordring.
 Indtræder boet i en afbetalingskontrakt med henblik på salg af de  

 pågældende varer, vil afgiften af salgsprisen efter salget blive anmeldt af  

 toldvæsenet i boet som massekrav.
 Ved afsætning af en virksomhed med installerede maskiner skal konkursboet  

 svare afgift af maskiner og andre driftsmidler, der sælges, medmindre  

 afsætningen sker som led i overdragelse af virksomheden eller en del af denne  

 og den nye indehaver driver eller agter at drive registreret virksomhed, jf  

 lovens § 12, stk 5.
