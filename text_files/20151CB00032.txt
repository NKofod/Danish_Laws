Vedtaget af Folketinget ved 2. (sidste) behandling den 19. april 2016 Folketingsbeslutning om ændring af valglovene, så personer med handicap gives mulighed for at stemme med den hjælp, de selv ønsker Folketinget pålægger regeringen at fremsætte forslag til ændring af valglovene til folketings-, kommunal- og regionalvalg og valg til Europa-Parlamentet først i det kommende folketingsår 2016-17, så personer med en funktionsnedsættelse, der skal afgive stemme til valg, kan få lov til at afgive deres stemme med den hjælp, de selv ønsker.
Samtidig pålægges regeringen at fremsætte forslag om, at der ved valg stilles specielle eller elektroniske hjælpemidler i stemmeboksen til rådighed, som kan gøre det nemmere for personer med en funktionsnedsættelse at afgive deres stemme.
