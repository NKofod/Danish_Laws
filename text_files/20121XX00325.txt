Skriftlig fremsættelse (12. december 2012) Social- og integrationsministeren (Karen Hækkerup):
 Herved tillader jeg mig for Folketinget at fremsætte:
Forslag til lov om ændring af lov om højeste, mellemste, forhøjet almindelig og almindelig førtidspension m.v., lov om social pension og lov om individuel boligstøtte (Frivillig overgang til førtidspension efter lov om social pension) (Lovforslag nr.
L 103) Lovforslaget er et led i udmøntningen af aftalen af 22. juni 2012 om en skattereform mellem Regeringen (Socialdemokraterne, Det Radikale Venstre og Socialistisk Folkeparti), Venstre og Det Konservative Folkeparti.
 Det foreslås, at give førtidspensionister efter lov om højeste, mellemste, forhøjet almindelig og almindelig førtidspension m.v. mulighed for frivillig overgang til førtidspension efter lov om social pension (ny ordning). Om overgang til førtidspension efter ny ordning vil være en fordel for den enkelte førtidspensionist afhænger af en række individuelle forhold, herunder fx forhold vedrørende indtægt, helbred, bolig og samlivsstatus.
 Førtidspensionister efter gammel ordning får med lovforslaget mulighed for at modtage vejledning om fordele og ulemper ved at overgå til ny ordning.
 Med lovforslaget indføres en administrativ overgangsordning, hvorefter førtidspensionister i perioden 1. juni til 31. december 2013 kan anmode Udbetaling Danmark om overgang til ny ordning.
 Lovforslaget indebærer, at førtidspensionisterne vil modtage forhøjelsen med tilbagevirkende kraft fra den 1. januar 2013, idet der udbetales et skattefrit korrektionsbeløb, som tilnærmelsesvis kompenserer for forskellen mellem den faktisk udbetalte førtidspension efter den gamle ordning og den mulige udbetalte førtidspension efter den nye ordning.
Lovforslaget medfører samlede merudgifter for det offentlige på i alt 1.393 mio. kr. i 2013 faldende til 1.202 mio. kr. i 2016 opgjort før indkomstskat og tilbageløb.
Det varige umiddelbare mindreprovenu som følge af lovforslaget udgør 240 mio. kr. årligt, svarende til 70 mio. kr. efter indkomstskat og tilbageløb.
 Det foreslås, at loven træder i kraft den 1. april 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
