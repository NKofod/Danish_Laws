Bilag 1 Betænkning afgivet af Arbejdsmarkedsudvalget den 13. april 2011 Betænkning over Forslag til lov om ændring af lov om aktiv socialpolitik, lov om individuel boligstøtte og lov om social service (Ændring af 450-timers-reglen til en 225-timers-regel, uændret boligstøtte ved nedsættelse af kontanthjælp, reduktion af boligstøtten ved manglende efterlevelse af forældrepålæg m.v.) [af beskæftigelsesministeren (Inger Støjberg)] 1. Ændringsforslag Beskæftigelsesministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 24. februar 2011 og var til 1. behandling den 15. marts 2011. Lovforslaget blev efter 1. behandling henvist til behandling i Arbejdsmarkedsudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 21. december 2010 dette udkast til udvalget, jf.
AMU alm. del  bilag 80. Den 24. februar 2011 sendte beskæftigelsesministeren de indkomne høringssvar, et notat herom og et ligestillingsnotat til udvalget.
Spørgsmål Udvalget har stillet 13 spørgsmål til beskæftigelsesministeren og 1 spørgsmål til socialministeren til skriftlig besvarelse, som disse har besvaret.
Samråd Arbejdsmarkedsudvalget har stillet 1 spørgsmål til beskæftigelsesministeren og socialministeren til mundtlig besvarelse.
Ministrene har besvaret spørgsmålet i et samråd i Arbejdsmarkedsudvalget den 6. april 2011.
Andre møder Den 30. marts 2011 blev der afholdt en minihøring om lovforslaget.
3. Indstillinger og politiske bemærkninger Et flertal i udvalget (V, DF, KF og LA) indstiller lovforslaget til vedtagelse med det af ministeren stillede ændringsforslag.
Et mindretal i udvalget (S, SF, RV og EL) indstiller lovforslaget til forkastelse ved 3. behandling.
Mindretallet kan stemme for det af ministeren stillede ændringsforslag.
Socialdemokraternes, Socialistisk Folkepartis, Radikale Venstres og Enhedslistens medlemmer af udvalget finder grundlæggende, at lovforslaget vil medføre en markant forringelse af forsørgelsesgrundlaget for den svageste gruppe ledige, der vil blive yderligere marginaliseret.
De personer, der berøres af lovforslaget, er karakteriseret ved at være socialt udsatte, have en meget lav disponibel indkomst og have andre problemer end ledighed.
Det er mindretallets opfattelse, at en indkomstreduktion vil have en negativ effekt for de berørte personers livskvalitet og sociale integration, og for de personer, der har en anden etnisk baggrund end dansk, vil det desuden begrænse mulighederne for vellykket integration i det danske samfund.
 Det er mindretallets opfattelse, at den gruppe, der berøres af lovforslaget, skal hjælpes ind på arbejdsmarkedet eller i uddannelse gennem en koordineret beskæftigelses-, social-, sundheds- og integrationsindsats, og at en indskrænkning af forsørgelsesgrundlaget ikke vil medføre en beskæftigelseseffekt, der står mål med den forarmelse, forslaget vil medføre.
I forhold til forslaget om at ændre den nuværende 450-timers-regel til en 225-timers-regel er der tale om en skærpelse af kravene for at oppebære retten til kontanthjælp.
Af bemærkningerne til lovforslaget fremgår det, at den nuværende regel  oprindelig en 300-timers-regel og senere den nuværende 450-timers-regel  blev indført for at sikre, at begge parter i et ægtepar står til rådighed for arbejdsmarkedet.
Mindretallet er uforstående over for udgangspunktet, idet forpligtigelsen til at stå til rådighed for arbejdsmarkedet, herunder ret og pligt til aktivering, er uafhængig af en given indkomstreduktion efter længere tids ledighed.
 Af bemærkningerne fremgår det ydermere, at man med skærpelsen af 450-timers-reglen vil bygge videre på »de positive erfaringer med 300-timers-reglen på kontanthjælpsområdet.« Mindretallet skal i den forbindelse ikke undlade at bemærke, at der til dato ikke er foretaget en effektanalyse af 300- eller 450-timers-reglen, hvorfor erfaringsgrundlaget langtfra er fyldestgørende, og der er således ikke belæg for at konkludere, at 300-timers-reglen har haft en positiv effekt.
Det Nationale Forskningscenter for Velfærd udarbejdede i 2007 en undersøgelse af, hvilken betydning 300-timers-reglen havde haft, 8 måneder efter frakendelse af kontanthjælp var trådt i kraft.
Undersøgelsen udgør et øjebliksbillede, der viser, at hovedparten af de berørte kontanthjælpsmodtagere ikke kom i arbejde.
Af undersøgelsen fremgår det ydermere, at der i gruppen af kontanthjælpsmodtagere, der havde fået frakendt kontanthjælpen, var en tydelig overrepræsentation af kvinder med anden etnisk baggrund end dansk, der havde alvorlige sundhedsproblemer eller psykiske lidelser.
Omkring halvdelen af de personer, der havde fået frakendt kontanthjælpen på undersøgelsestidspunktet, havde måttet fravælge at købe fodtøj til deres børn og gå til tandlægen, mens hver femte havde undladt at betale for el, gas, telefon el. lign.
Tilsvarende angav hver femte, at de ikke kunne betale for deres børns fritidsaktiviteter.
 Undersøgelsen dokumenterer således, at frakendelse af kontanthjælp har voldsomme sociale konsekvenser for de berørte, herunder deres familier, hvilket også bemærkes i en lang række af de indkomne høringssvar, herunder bl.a. fra Børnerådet, Børnesagens Fællesråd og Dansk Socialrådgiverforening.
I forhold til forslaget om reduktion af boligstøtte ved manglende forældreansvar finder mindretallet det ikke godtgjort, at en indkomstreduktion vil forbedre forældrenes evner til at kunne varetage deres forældreansvar.
En reduktion i boligstøtten vil tværtimod medføre yderligere marginalisering, forværre den enkelte families økonomiske og psykosociale livssituation samt vanskeliggøre finansiering af fritidsaktiviteter for det enkelte barn eller den enkelte unge.
Og mindretallet finder det bekymrende, at den unge bliver ansvarliggjort i forhold til familiens økonomi ved manglende ressourcer til f.eks. at gennemføre en uddannelse.
Mindretallet kan heller ikke støtte forslaget om uændret boligstøtte i tilfælde af en reduktion i kontant- eller starthjælp, idet forslaget netto ligeledes vil medføre en indkomstreduktion for de svageste ledige.
Da boligstøtte ydes som en hjælp til at betale husleje, frygter mindretallet, at en reduktion vil medføre en stigning i antallet af boligudsættelser.
Det bemærkes i den forbindelse, at antallet af boligudsættelser samlet set er fordoblet siden 2001. Mindretallet noterer sig, at denne bekymring deles af Rådet for Socialt Udsatte, Dansk Socialrådgiverforening, Boligselskabernes Landsforening og LO.
Mindretallet noterer sig ydermere, at Det Nationale Forskningscenter for Velfærd tidligere har dokumenteret, at netop kontanthjælpsmodtagere og børnefamilier med små børn i forvejen er overrepræsenteret i gruppen af personer, der udsættes af deres bolig.
Mindretallet deler heller ikke regeringens opfattelse af, at uændret boligstøtte ved nedsættelse af kontanthjælp samt reduktion af boligstøtte ved manglende forældreansvar vil forbedre forholdene i ghettoområderne og styrke integrationen.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af beskæftigelsesministeren, tiltrådt af udvalget:
 1) Efter nr. 3 indsættes som nye numre:
 »01. I § 8, stk. 5, som bliver stk. 6, ændres »stk. 1-4« til: »stk. 1-5«.
 02. I § 8, stk. 6, som bliver stk. 7, ændres to steder »stk. 1-5« til: »stk. 1-6«.
 03. I § 8 a, stk. 1, ændres »§ 8, stk. 5« til: »§ 8, stk. 6«.
 04. I § 24 d, stk. 1 og 2, og § 24 e, stk. 3, ændres »§ 8, stk. 6« til: »§ 8, stk. 7«.
05. I § 44, stk. 2, § 46, stk. 4, og § 47, stk. 3, ændres »§ 8, stk. 5« til: »§ 8, stk. 6«.« [Teknisk ændring] Bemærkninger Til nr. 1 Ændringsforslaget er en konsekvens af, at der indsættes et nyt stk. 5 i § 8, og at § 8, stk. 5 og 6, herefter bliver § 8, stk. 6 og 7. Der er alene tale om en teknisk rettelse.
Jens Vibjerg (V) Peter Juel Jensen (V) Louise Schack Elholm (V) Ulla Tørnæs (V) Bent Bøgsted (DF) Colette L.
Brix (DF) Helle Sjelle (KF) fmd.
Charlotte Dyremose (KF) Anders Samuelsen (LA) Torben Hansen (S) Anne-Marie Meldgaard (S) Lone Møller (S) Leif Lahn Jensen (S) nfmd.
Eigil Andersen (SF) Karsten Hønge (SF) Morten Østergaard (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
