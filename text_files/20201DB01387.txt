Betænkning afgivet af Social- og Ældreudvalget den 27. maj 2021 Betænkning over Forslag til folketingsbeslutning om inkorporering af FNs handicapkonvention i dansk ret [af Kristian Hegaard (RV) m.fl.]:
1. Indstillinger Et flertal i udvalget (S, V, DF, KF, NB og LA) indstiller beslutningsforslaget til forkastelse ved 2. (sidste) behandling.
 Et mindretal i udvalget (SF, RV, EL og ALT) indstiller beslutningsforslaget til vedtagelse uændret.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget deler forslagsstillernes holdning om, at det er nødvendigt at styrke retssikkerheden for mennesker med handicap.
V tager mennesker med handicap og deres rettigheder meget alvorligt.
Det nytter ikke noget at tale om ligebehandling for alle mennesker, hvis mennesker med handicap ikke kan beskyttes i overensstemmelse med dansk lovgivning og handicapkonventionens bestemmelser.
V ser imidlertid en risiko for, at en inkorporering af handicapkonventionen i dansk lov vil føre til en forskydning af kompetencerne fra den lovgivende til den dømmende magt.
Det er et demokratisk problem, da det således ikke bliver underlagt den demokratiske behandling i Folketinget, som har et bedre og mere helhedsorienteret blik for generelle politiske og økonomiske overvejelser end domstolene.
V noterer sig desuden, at vi i Danmark er forpligtet til at beskytte mennesker med handicap og deres rettigheder i overensstemmelse med handicapkonventionens bestemmelser, og at det derudover allerede i dag er muligt at påberåbe sig handicapkonventionen ved domstolene.
Det vil en inkorporering af handicapkonventionen ikke ændre på.
Dansk Folkeparti Dansk Folkepartis medlemmer af udvalget mener, at det er Folketinget, der skal beslutte, hvilke tiltag Folketinget ønsker skal indgå i lovgivningen.
I DF er vi generelt ikke tilhængere af, at internationale konventioner og regler skal have indflydelse på, hvordan der lovgives i Danmark.
DF mener, at det er Folketingets ansvar at sikre god lovgivning, som i modsætning til konventioner er konkret og præcis.
 DF har stillet adskillige beslutningsforslag med henblik på at forbedre retssikkerheden, men forslagene har ikke fået opbakning i Folketinget.
I DF ville vi f.eks. indføre en ret for borgere med handicap til en enkel og hurtig sagsbehandling, når det gælder genbevilling af hjælpemidler og handicapbiler i sager, hvor borgerens funktionsevne og behov i al væsentlighed er uændret siden det oprindelige bevillingstidspunkt.
Også beslutningsforslagene om en retssikkerhedsfond og kompensation til borgere for fejlagtige afgørelser blev nedstemt i Folketingssalen.
DF er klar til at handle nu.
DF behøver ikke at afvente en afdækning af det specialiserede område, før vi kan gå i gang med at forbedre retssikkerheden for mennesker med handicap.
 Beslutningsforslaget lægger vægt på den positive signalværdi i, at Danmark inkorporerer konventionen i dansk lovgivning, men i DF synes vi, at der skal mere til end signalværdi og vage, elastiske bestemmelser.
 I DF er vi mere end åbne for at lave lovgivning om bedre retssikkerhed på handicapområdet, men det skal ske i Folketinget.
 På den baggrund kan DF ikke støtte beslutningsforslaget.
3. Udvalgsarbejdet Beslutningsforslaget blev fremsat den 9. marts 2021 og var til 1. behandling den 17. maj 2021. Beslutningsforslaget blev efter 1. behandling henvist til behandling i Social- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Henrik Vinther (RV) Andreas Steenberg (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Marie Bjerre (V) Marlene Ambo-Rasmussen (V) Hans Andersen (V) Jane Heitmann (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Mai Mercado (KF) Mette Abildgaard (KF) Mette Thiesen (NB) Ole Birk Olesen (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
