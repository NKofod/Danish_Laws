Cirkulære om forkontortillæg til tjenestemænd (Til alle ministerier) Generelle bemærkninger 1. Finansministeriet og Statstjenestemændenes Centralorganisation II (COII) har den 5. marts 2009 opnået enighed om vilkår for tjenestemænd, der gør tjeneste i forkontor hos en minister, departementschef m.v.
 Forkontortillægget udgør herefter 39.600 kr. i årligt grundbeløb (niveau okt. 1997), og ydes så længe tjenestemanden varetager nævnte tjeneste.
 Tillægget træder i stedet for betaling for overarbejde, rådighedstjeneste, mistede fri dage, arbejde på ubekvemme tidspunkter o.l.
 2. Det hidtidige cirkulære om rådighedstillæg til tjenestemænd, som gør tjeneste i forkontor hos en minister eller en departementschef, direktøren for udenrigsministeren, generaldirektøren for Danske Statsbaner eller generaldirektøren for Post- og Telegrafvæsenet af 2. januar 1985 (CIR nr. 4 af 09/01/1985) ophæves.
Protokollat om forkontortillæg til tjenestemænd vedlægges.
Tillægget har virkning fra 1. oktober 2008.
Personalestyrelsen, den 5. marts 2009 David Sembach Nielsen Protokollat om forkontortillæg til tjenestemænd Der er den 5. marts 2009 mellem Finansministeriet og COII opnået enighed om følgende vilkår for tjenestemænd, der gør tjeneste i forkontor hos en minister, departementschef mv.
 1. Til tjenestemænd, der gør tjeneste i forkontor hos en minister, en departementschef eller hos direktøren for Udenrigsministeriet, og som i forbindelse hermed jævnligt pålægges overarbejde, rådighedstjeneste, arbejde på ubekvemme tidspunkter og lignende, ydes et særlig tillæg, der udgør 39.600 kr. årligt (okt. 1997-niveau).
 2. Tillægget reguleres med de generelle stigninger, der aftales centralt ved aftale- og overenskomstforhandlingerne og/eller udmøntes via en generel reguleringsordning.
 3. Tillægget ydes som en godtgørelse for, at de pågældende tjenestemænd ikke er omfattet af følgende bestemmelser i aftale om arbejdstid for tjenestemænd i staten:
 a) § 8 om over- og merarbejdsgodtgørelse i aftale om arbejdstid for tjenestemænd i staten.
b) §§ 13 - 17 om ulempegodtgørelse og mistede fridage i aftale om arbejdstid for tjenestemænd i staten c) tillæg for delt tjeneste i aftale om natpenge mv. for tjenestemænd i staten.
 4. Såfremt en tjenestemand inden dette protokollats udsendelse er tillagt et særligt tillæg, der er højere end pkt. 1, bevares det højere tillæg som en personlig ordning, der bortfalder, når den pågældende ikke længere varetager funktionerne i forkontoret.
 5. Dette protokollat har virkning fra den 1. oktober 2008.
