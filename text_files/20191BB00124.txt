Fremsat den 27. februar 2020 af Peter Skaarup (DF), Karina Adsbøl (DF), Lise Bech (DF), Kristian Thulesen Dahl (DF), Søren Espersen (DF) og Dennis Flydtkjær (DF) Forslag til folketingsbeslutning om at skærpe straffen for fangeflugter Folketinget pålægger regeringen inden udgangen af 2020 at skærpe straffen for fangeflugter og for personer, der har eller har forsøgt at undvige fra samfundets varetægt.
Bemærkninger til forslaget Danmark ligger i top over antallet af fangeflugter i Europa. (»Danmark er slaraffenland for udbryderkonger«, Kristeligt Dagblad, den 27. februar 2019). Det tal ønsker forslagsstillerne at nedbringe.
Samfundet har behov for at vide, at når vi har folk i samfundets varetægt, sikrer vi, at de befinder sig der, hvor vi ønsker de skal være.
Flygter de pågældende derfra, skal de vide, at det vil medføre en markant straf for undvigelse eller forsøg på undvigelse oven i den eksisterende straf, den pågældende udstår.
Denne særskilte straf for undvigelse eller forsøg på undvigelse skal de informeres om, samtidig med de modtager den oprindelige dom.
Forslaget omhandler alle former for undvigelser fra anholdelse, alle afsoningssteder, arrester, pensioner, institutioner og lign. samt diverse transporter i forbindelse med afsoningen.
Den foreslåede ordning skal ligeledes gælde, hvis man undviger under en orlov eller udebliver fra udgang og lign.
I dag er normalstraffen for den, der flygter fra anholdelse eller fængsling, at vedkommende straffes med 30 dages fængsel i førstegangstilfælde.
Der gælder samme strafniveau for den, der f.eks. hjælper en indsat til at flygte.
Denne symbolske straf på 30 dage virker tydeligvis ikke tilstrækkelig afskrækkende, hvorfor forslagsstillerne ønsker, at en undvigelse bliver forhøjet til 1 år for førstegangstilfælde.
Den samme straf skal gælde for den eller dem, der hjælper med en undvigelse.
 I andengangstilfælde skal straffen skærpes med 50 pct., hvorfor straffen skal være 1½ år.
 Tredje gang skal straffen skærpes endnu mere, hvorfor den ekstra straf skal være 3 år.
 Og straffen vil blive yderligere skærpet for hvert tilfælde af overtrædelse.
 Sker flugten under brug af trusler eller udøvelse af vold, skal det anses som en skærpende omstændighed, hvorfor straffen automatisk skal forhøjes med samme interval, som angivet ovenfor.
Det følger af straffelovens § 124, stk. 1, 1. pkt., at den, der flygter som anholdt eller fængslet, straffes med bøde eller fængsel indtil 2 år.
Ud over at flygte er det strafbart at befri en anholdt, fængslet eller tvangsanbragt person og at tilskynde eller hjælpe en sådan person til at undvige eller holde den undvegne skjult, jf. straffelovens § 124, stk. 2.
 Her ønsker forslagsstillerne, at straframmen fjernes, så der ikke fremover er en grænse for straffens længde, men at straffens længde fastsættes, i forhold til hvor mange gange den pågældende er undveget fra en afsoning eller har forsøgt på det.
I forslagsstillernes optik skal det ikke kunne straffes med bøder at undvige fra en afsoning eller fra andre forhold, hvor man er i samfundets varetægt.
Dertil er situationen alt for alvorlig, uanset under hvilke former man er i samfundets varetægt.
Derfor ønsker forslagsstillerne, at bødestraffen for undvigelse skal bortfalde og undvigelse altid straffes med fængselsstraf.
 En undvigelse kan vare meget lang tid, og den indsatte kan i den mellemliggende tid begå mange tilfælde af ny kriminalitet og nyde et liv i frihed, på trods af at samfundet ønsker vedkommende i varetægt.
Derudover bruger samfundet og eventuelle ofre (alt for) meget energi, penge og ressourcer på en person, der er undveget.
I en tid, hvor politiets ressourcer er knappe, er det vigtigt, at ressourcerne bruges optimalt.
 Ud over forlængelse af straffen som følge af undvigelse eller forsøg på det skal ens fortsatte ophold under afsoningen skærpes som angivet nedenfor.
 Er undvigelsen sket fra et fængsel, hvor sikkerheden ikke har været optimal, skal man flyttes til et topsikret fængsel.
 Er undvigelsen sket fra åbne forhold, skal man fremadrettet afsone under lukkede forhold.
Er undvigelsen sket under en udgang, skal fremtidige udgange begrænses eller sikres fremover, hvor der altid skal være to betjente med på udgang, i så fald at udgangen er meget nødvendig.
Det kan ligeledes være, at man er sikret med håndjern eller lignende udstyr.
 Er undvigelsen sket under orlov, skal fremtidig orlov begrænses.
Efter en undvigelse under en hvilken som helst form skal Kriminalforsorgen ligeledes straffe vedkommende efter disciplinære forskrifter.
Det kan være begrænsede besøg, udgange og aktiviteter, isolation og lign.
Forslagsstillerne ønsker med dette forslag at markere tydeligt, at samfundet tager det ganske seriøst, når vi tilbageholder folk af den ene eller anden grund.
Ofrene skal ligeledes være sikre på, at deres gerningsmand ikke kan bevæge sig frit rundt på gaden.
Og et særligt hensyn skal vi tage for at undgå, at der bliver skabt nye ofre, fordi en undvegen person begår ny kriminalitet under flugten.
 Forslagsstillerne forventer, at man med dette forslag vil minimere fangeflugterne i en sådan høj grad, at forslaget vil være selvfinansierende.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at skærpe straffen for fangeflugter.
(Beslutningsforslag nr.
B 124) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
