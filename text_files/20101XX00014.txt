Skriftlig fremsættelse (6. oktober 2010) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om ændring af lov om arbejdsmiljø (Omprioritering af partsindsatsen m.v.) (Lovforslag nr.
L 7) Som led i aftalen mellem regeringen og Dansk Folkeparti om genopretning af dansk økonomi er der aftalt en omprioritering af arbejdsmarkedets parters indsats på arbejdsmiljøområdet, som bidrager til genopretningen med 50,4 mio. kr. årligt.
 Aftalen om at omprioritere partsindsatsen skal ses på baggrund af, at styringen og koordineringen af partsindsatsen på arbejdsmiljøområdet ikke fuldt ud er målrettet indsatsen på arbejdspladserne.
Der er behov for en mere klar forankring af de projekter, som branchearbejdsmiljørådene gennemfører.
Det vil medvirke til at skabe kontinuitet og sammenhæng i branchearbejdsmiljørådenes aktiviteter.
For at sikre dette og for at sikre, at branchearbejdsmiljørådenes indsats støtter op om den øvrige arbejdsmiljøindsats, foreslås det, at branchearbejdsmiljørådene fremover skal udarbejde en årlig plan for deres aktiviteter i det kommende år.
Planen skal danne grundlag for Arbejdstilsynets udbetaling af tilskud til branchearbejdsmiljørådene.
Forslaget vil samtidig indebære en forenkling af procedurerne for udbetaling af midler til branchearbejdsmiljørådene.
Målet med lovændringen er desuden, at indsatsen i højere grad bliver målrettet de enkelte virksomheder.
 Jeg forventer, at den overordnede forankring af branchearbejdsmiljørådenes indsats med større virksomhedsrettet fokus vil medvirke til, at branchearbejdsmiljørådene også fremover vil være en væsentlig aktør i indsatsen for at afhjælpe og forebygge arbejdsmiljøproblemer i de enkelte brancher.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
