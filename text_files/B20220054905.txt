Bekendtgørelse om pulje til iværksætterevents I medfør af § 3, stk. 1, og § 7, stk. 3, i lov nr. 1518 af 18. december 2018 om erhvervsfremme, som ændret ved lov nr. 782 af 4. maj 2021, fastsættes:
Kapitel 1 Tilskudsberettigede indsatser § 1. Efter denne bekendtgørelse ydes tilskud til medfinansiering af projekter, der kan tage udgangspunkt i mindst et af nedenstående formål:
 1) Iværksætterarrangementer til fremme af iværksætterkulturen med fokus på grøn omstilling og grønne og ansvarlige forretningsmodeller.
 2) Markedsføring af Danmark som en grøn iværksætternation f.eks. gennem deltagelse i større internationale arrangementer i Danmark og/eller udlandet.
 Stk. 2. Bekendtgørelsen finder anvendelse i forbindelse med ydelse af tilskud til private aktører.
 Stk. 3. Offentlige aktører kan ikke opnå tilskud, idet puljens sigte er at opbygge og styrke det eksisterende private økosystem inden for iværksætteri.
 Stk. 4. Det er en betingelse for at kunne modtage tilskud, at ansøger i forbindelse med ansøgningen fremviser privat medfinansiering på minimum 50 pct. af budgettet.
Stk. 5. Tilskuddet ydes i overensstemmelse med Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte, EU-Tidende 2013, nr.
L 352, s. 1, med senere ændringer, samt Europa-Kommissionens forordning nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108, EU-Tidende 2014, nr.
L 187, s. 1, (den generelle gruppefritagelsesforordning) med senere ændringer.
 § 2. Der ydes ikke tilskud til projekter, der alene vedrører forskning, demonstration eller finansielle tjenesteydelser.
Kapitel 2 Definitioner § 3. I denne bekendtgørelse forstås ved:
 1) Private aktører: En privatretlig juridisk person samt enkeltmandsvirksomhed, organisationer og foreninger registreret i Det Centrale Virksomhedsregister (CVR).
 2) Offentlige aktører: Organer inden for den offentlige forvaltning: Statslige myndigheder og statsfinansierede selvejende institutioner, der er omfattet af § 2, stk. 1, nr. 1 og 2, i bekendtgørelse om statens regnskabsvæsen mv., kommuner og regioner, kommunale og regionale organisationer og selskaber mv., som er oprettet i henhold til lov om kommunernes styrelse, samt institutioner hvor statslige, regionale eller kommunale tilskud til drift udgør halvdelen eller mere og forventes vedvarende at dække halvdelen eller mere af institutionens ordinære driftsudgifter.
3) Samarbejdspartner: Deltagere i projektet, som indgår i forberedelsen og afvikling af projektet.
Samarbejdspartnere kan både være offentlige og private aktører.
Kapitel 3 Tildeling af tilskud/kriterier for tilskud § 4. Erhvervsstyrelsen kan i forbindelse med de enkelte ansøgningsrunder fastsætte krav om projektbudgettets størrelse, herunder grænser for minimum og maksimum beløb, som vil blive offentliggjort på virk.dk.
Stk. 2. Efter udløb af ansøgningsfristen, jf. § 7, behandler Erhvervsstyrelsen alle ansøgninger modtaget i de enkelte ansøgningsrunder, med henblik på udbetaling af ansøgningsrundernes samlede midler.
Overstiger summen af de tilskudsberettigede ansøgninger ansøgningsrundernes størrelse, vil tilskuddene blive nedjusteret forholdsmæssigt med de ansøgte beløb, så den samlede udbetaling svarer til ansøgningsrundernes størrelse.
Stk. 3. En virksomhed må samlet modtage op til 200.000 EUR i de minimis-støtte over en periode på tre regnskabsår.
Perioden regnes bagud fra indeværende regnskabsår.
 Stk. 4. En virksomhed må samlet modtage op til 2.000.000 EUR årligt, for så vidt angår støtte til SMVers deltagelse i messer, som er gruppefritaget i medfør den generelle gruppefritagelsesforordning artikel 19.
 § 5. Ved afgørelse om tildeling af tilskud foretager Erhvervsstyrelsen en samlet vurdering af ansøgningerne efter følgende kriterier:
 1) Aktiviteterne skal bidrage til at understøtte en iværksætterkultur med fokus på grøn omstilling og grønne og ansvarlige forretningsmodeller i Danmark herunder gennem netværksskabende aktiviteter og ved at synliggøre grønt iværksætteri overfor eksisterende og kommende iværksættere og den bredere offentlighed ved større events.
 2) Aktiviteterne skal bidrage til at markedsføre Danmark som en grøn iværksætternation internationalt herunder med fokus på særlige danske styrkepositioner og/eller nye/væsentlige udviklingsområder.
3) Aktiviteterne bør være forankret i en organisation, der er tilpasset projektets størrelse og faglige områder.
Derudover skal den konkrete ledelse af aktiviteterne forestås af personer, der besidder de fornødne faglige kompetencer.
 4) Aktiviteterne skal være komplementære, dvs. kunne ses i sammenhæng med og som forstærkning af allerede eksisterende ordninger og initiativer uden at overlappe disse.
Tilskudsberettigede omkostninger § 6. Tilskud kan kun anvendes til dækning af faktisk bogførte, godkendte og betalte omkostninger, som er i overensstemmelse med projektbeskrivelsen, projektets budget og er afholdt inden for tilsagnsperioden.
Stk. 2. Der ydes ikke tilskud til udgifter, som godtgøres tilskudsmodtager på anden vis, herunder ved andre offentlige refusioner, tilskud m.v.
Der ydes ikke tilskud til moms, som kan afløftes.
 Stk. 3. Projekterne skal administreres i overensstemmelse med princippet om forsvarlig økonomisk forvaltning.
 Stk. 4. Erhvervsstyrelsen kan fastsætte supplerende vilkår for tilskudsberettigede omkostninger.
Kapitel 4 Ansøgning om tilskud § 7. Ansøgning om tilskud skal foretages digitalt til Erhvervsstyrelsen inden for nærmere fastsatte frister, som offentliggøres på virk.dk.
 § 8. Ansøgningen skal indeholde følgende:
 1) Oplysninger om tilskudsmodtager såsom CVR-nummer, virksomhedens navn, eventuelle samarbejdspartnere og regnskabsansvarlige personer.
 2) En beskrivelse af projektet, der ansøges om tilskud til, herunder hvordan det opfylder puljens formål, jf. § 1 stk. 1, nr. 1 og 2, og kriterierne i § 5.
 3) Projektets budget.
 4) Oplysninger om projektets finansiering, herunder anden offentlig finansiering, som indgår i projektet, og hvorfra denne stammer.
 Stk. 2. Virksomheden skal indsende en erklæring om al øvrig de minimis-støtte, som virksomheden har modtaget i indeværende og de to foregående regnskabsår i medfør af Kommissionens forordning (EU) nr. 717/2014 eller øvrige de minimis-forordninger.
Tilsagn og afslag § 9. Erhvervsstyrelsen meddeler ansøgeren tilsagn eller afslag på ansøgningen om tilskud.
 Stk. 2. Tilskuddet gives som tilsagn om tilskud.
Stk. 3. I tilsagnsskrivelsen angives bl.a. den relevante støttehjemmel i forordning nr. 1407/2013 (de minimis-støtte) eller forordning nr. 651/2014 (støtte, der er gruppefritaget), størrelsen af tilskuddet og tilsagnsperioden.
Tilsagn kan ledsages af nærmere vilkår for tilsagnet.
Kapitel 5 Afslutning af projekter og udbetaling af tilskud § 10. Udbetaling er betinget af, at virksomheden senest tre måneder efter projektperiodens afslutning indsender en afrapportering til Erhvervsstyrelsen.
 Stk. 2. Afrapporteringen skal indeholde slutrapport, udbetalingsanmodning, regnskab for projektet, ledelseserklæring eller revisorerklæring afhængig af tilskuddets størrelse.
 Stk. 3. Erhvervsstyrelsen kan i særlige tilfælde dispensere fra fristen i stk. 1.
 Stk. 4. Tilskudsmodtager og samarbejdspartnere er forpligtede til at stille oplysninger til rådighed for Erhvervsstyrelsen i forbindelse med opsamling af erfaringer og resultater af de gennemførte projekter.
 § 11. Udbetaling af tilskud sker efter Erhvervsstyrelsen har godkendt afrapporteringen.
 Stk. 2. Udbetalingen skal modsvare de faktiske bogførte, godkendte og betalte tilskudsberettigede omkostninger, som godkendes i forbindelse med projektet.
 Stk. 3. Udbetaling af tilskud sker til tilskudsmodtagers NemKonto.
 § 12. Såfremt et projekt afbrydes af grunde, som ikke kan tilskrives tilskudsmodtager eller samarbejdspartnere, aflægges regnskab for projektets godkendte tilskudsberettigede omkostninger i den gennemførte del af projektet, hvorefter Erhvervsstyrelsen træffer afgørelse om, hvorvidt der skal ske udbetaling af tilskud og størrelsen heraf.
Kapitel 6 Bortfald af tilsagn og tilbagebetaling af tilskud § 13. Tilskudsmodtager skal straks underrette Erhvervsstyrelsen, hvis der sker væsentlige ændringer i de forudsætninger, der lå til grund for tilsagnet om tilskud, eller hvis de vilkår, hvorpå tilskuddet er givet, ikke vil kunne overholdes.
 Stk. 2. Erhvervsstyrelsen træffer afgørelse om, hvorvidt ændringerne, jf. stk. 1, i projektet er så væsentlige, at tilsagn om tilskud helt eller delvist skal tilbagekaldes, at der skal indgives en ny ansøgning, eller at projektet kan fortsætte.
§ 14. Tilskudsmodtager kan på ethvert tidspunkt i tilsagnsperioden anmode Erhvervsstyrelsen om, at tilskudsmodtagers tilsagn skal bortfalde helt eller delvist for den resterende tilsagnsperiode.
Erhvervsstyrelsen afgør i denne forbindelse, om allerede udbetalt tilskud skal tilbagebetales helt eller delvist.
§ 15. Erhvervsstyrelsen kan træffe afgørelse om, at tilsagn om tilskud helt eller delvist bortfalder eller kræve en allerede udbetalt tilskud helt eller delvist tilbagebetalt, hvis 1) ansøgere har givet urigtige eller vildledende oplysninger eller fortiet oplysninger af betydning for ansøgningen, 2) betingelserne for at yde tilsagn ikke længere er til stede, herunder hvis tilskudsmodtager eller samarbejdspartnere groft har forsømt deres forpligtigelser med hensyn til forsvarlig gennemførelse af projektet, eller ved alvorlige overskridelser af projektets tids- og milepælsplan, 3) der i øvrigt mod bedre vidende uberettiget er modtaget tilskud, 4) der ikke er indsendt afsluttende regnskab rettidigt, eller 5) vilkårene i det accepterede tilsagn ikke er overholdt.
 § 16. Tilskudsmodtager og eventuelle samarbejdspartnere er forpligtet til, efter anmodning fra Erhvervsstyrelsen, at afgive enhver oplysning, der har betydning for tilsagn, udbetaling af tilskud og at sikre, at de fastsatte vilkår overholdes.
Kapitel 7 Klageadgang og ikrafttræden § 17. Erhvervsstyrelsens afgørelser i henhold til denne bekendtgørelse kan ikke påklages til anden administrativ myndighed.
 § 18. Bekendtgørelsen træder i kraft den 7. maj 2022.
