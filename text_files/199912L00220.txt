Fremsat den 15. marts 2000 af  

 erhvervsministeren (Pia Gjellerup) Forslag til Lov om kontrol angående  

 statsstøtte (Europa-Kommissionens kontrolbesøg i Danmark) § 1. Europa-Kommissionens kontrolbesøg efter artikel 22  

 i Rådets forordning (EF) nr. 659/1999 af 22. marts 1999 om  

 fastlæggelse af regler for anvendelsen af EF-traktatens artikel 93  

 gennemføres efter forudgående indhentelse af retskendelse.  

 Retskendelse indhentes af Konkurrencestyrelsen, der yder Europa-Kommissionens  

 bemyndigede repræsentanter og eksperter den fornødne  

 støtte til løsningen af deres opgaver.
 Stk. 2. Politiet yder bistand ved gennemførelsen af et  

 kontrolbesøg efter stk. 1.
Stk. 3. Konkurrencestyrelsen deltager ved  

 gennemførelsen af kontrolbesøg efter stk. 1 mod  

 behørig legitimation.
Repræsentanter fra det ministerium, inden  

 for hvis ressort statsstøtten er bevilget, kan ligeledes deltage ved  

 gennemførelsen af kontrolbesøget mod behørig  

 legitimation.
 § 2. Loven træder i kraft den 1. juli 2000.
 § 3. Loven gælder ikke for Færøerne og  

 Grønland.
 Bemærkninger til lovforslaget.
Indledning og indhold Den 22. marts 1999 blev Rådets forordning (EF) nr.  

 659/1999 om fastlæggelse af regler for anvendelse af EF-traktatens  

 artikel 93 (nu artikel 88) vedtaget.
Forordningen er udstedt i medfør  

 af EF-traktatens artikel 94 (nu artikel 89), hvorefter Rådet med  

 kvalificeret flertal og efter høring af Europa-Parlamentet kan udstede  

 forordninger om anvendelse af EF-traktatens artikel 92 og 93  

 (statsstøttebestemmelserne).
Forordningen - populært benævnt  

 »procedureforordningen« - fastlægger procedurerne for anvendelsen af  

 EF-traktatens artikel 88 om statsstøtte.
Den regulerer således  

 de fremgangsmåder, der skal følges ved anmeldelse af ny  

 statsstøtte, ændringer i eksisterende støtte og ved  

 behandling af sager om ulovlig støtte samt om misbrug af  

 støtte, herunder tilbagebetaling af støtte.
Desuden indeholder  

 forordningen regler om kontrol med statsstøtte, som kræver  

 fastsættelse af nationale foranstaltninger.
 Formålet med procedureforordningen er at øge  

 retssikkerheden for både medlemslandene og virksomhederne samtidig med,  

 at forordningen skal medvirke til at gøre Kommissionens  

 statsstøttepolitik mere effektiv.
Forordningen er i et vist omfang en kodificering af  

 Kommissionens og EF-Domstolens hidtidige praksis.
Forordningen indeholder dog  

 også præciseringer og stramninger på de områder, hvor  

 der er konstateret behov herfor.
Forordningen indeholder således blandt  

 andet bestemmelser om -	at Kommissionen kan gennemføre kontrolbesøg  

 på stedet hos virksomheder, der har modtaget støtte, -	at krav om tilbagebetaling af støtte skal ske  

 omgående og i overensstemmels med gældende procedurer i national  

 ret, og -	at krav om tilbagebetaling af ulovlig støtte  

 forældes efter 10 år.
 Derudover indeholder procedureforordningen en  

 præcisering af klageres rettigheder.
 Kommissionens adgang til at gennemføre  

 kontrolbesøg på virksomhederne fremgår af  

 procedureforordningens art. 22.
Efter forordningens artikel 22, stk. 1, er det alene  

 i tilfælde, hvor Kommissionen er i alvorlig tvivl om, hvorvidt dens  

 beslutninger overholdes, at den kan foretage kontrolbesøg hos  

 virksomheder her i landet.
Før et sådant besøg skal  

 medlemsstaten have haft lejlighed til at fremsætte sine  

 bemærkninger over for Kommissionen.
Det vil bero på en konkret  

 vurdering i det enkelte tilfælde ud fra samtlige de i sagen  

 foreliggende omstændigheder, hvad der skal til, for at Kommissionen kan  

 siges at være i »alvorlig tvivl«.
 Kommissionen har ikke tidligere efter EUs  

 statsstøtteregler haft en sådan generel mulighed for at foretage  

 kontrolbesøg, ligesom der ikke eksisterer dansk lovgivning på  

 området.
I artikel 22, stk. 2, opremses Kommissionens  

 beføjelser i forbindelse med et kontrolbesøg.
Kommissionens  

 repræsentanter har således beføjelse til at  

 få adgang til den pågældende virksomheds lokaler og grunde,  

at kræve mundtlige forklaringer på stedet og at  

 kontrollere bøger og andre forretningspapirer samt tage afskrifter  

 eller anmode om afskrifter.
Om nødvendigt kan Kommissionen  

 bistås af uafhængige eksperter.
De tjenestemænd i  

 Kommissionen og de eksperter, der er bemyndiget til at gennemføre  

 kontrollen på stedet, skal fremvise en skriftlig fuldmagt, hvori  

 genstanden for og formålet med besøget nærmere er angivet,  

 jf. art. 22, stk. 3. Repræsentanter fra myndighederne i den  

 medlemsstat, inden for hvis område kontrolbesøget skal  

 aflægges, kan bistå ved gennemførelsen af  

 kontrolbesøget, jf. artikel 22, stk. 4.
I det omfang en virksomhed modsætter sig et  

 kontrolbesøg, der er påbudt ved en beslutning truffet af  

 Kommissionen efter artikel 22, skal den pågældende medlemsstat  

 yde Kommissionens bemyndigede repræsentanter og eksperter den  

 fornødne støtte til løsning af deres opgaver.
Da der kan  

 være tale om at gennemføre et kontrolbesøg hos en  

 virksomhed imod dennes ønske, er det nødvendigt efter dansk  

 ret, at der fastsættes en hjemmel til indhentelse af en retskendelse.  

 Nødvendige foranstaltninger med henblik herpå skal træffes  

 af medlemsstaterne efter samråd med Kommissionen inden for 18  

 måneder efter forordningens ikrafttræden, jf. artikel 22,  

 stk. 6.
 Nærværende lovforslag fremsættes  

 således med henblik på at opfylde den forpligtelse, der  

 fremgår af procedureforordningens art. 22, stk. 6. Da forordningen  

 trådte i kraft den 16. april 1999, vil loven skulle træde i kraft  

 senest den 16. oktober 2000.
 Lovforslagets og bemærkningernes ordlyd har  

 været genstand for det krævede samråd med Kommissionen.
Som ovenfor nævnt, kan repræsentanter for  

 myndighederne i den medlemsstat, inden for hvis område  

 kontrolbesøget skal aflægges, bistå ved  

 gennemførelsen.
Det er derfor anført i lovforslaget, hvilke  

 myndigheder, der vil kunne deltage ved kontrolbesøget.
Forordningen  

 kræver endvidere direkte, at der træffes nationale  

 foranstaltninger, der sikrer, at et kontrolbesøg kan  

 gennemføres, selv om virksomheden modsætter sig dette.  

 Lovforslaget indeholder den fornødne regulering til sikring af, at  

 Kommissionen i overensstemmelse med forordningens ordlyd kan  

 gennemføre disse kontrolbesøg.
Forordningen hjemler alene  

 nationale foranstaltninger til gennemførelsen af et  

 kontrolbesøg påbudt ved en beslutning truffet af Kommissionen  

 efter forordningens artikel 22. En række andre forhold, herunder den  

 nærmere regulering angående Kommissionens varsling af  

 kontrolbesøg over for medlemsstaten, udpegningen af Kommissionens  

 eksperter og udfærdigelse af rapporter, skal ikke ledsages af nationale  

 foranstaltninger, da disse er reguleret i selve forordningen.
Der skal fremhæves, at det fremgår af 1.  

 betragtning i forordningens præambel, at »med forbehold af  

 særlige procedureregler fastsat ved forordninger inden for bestemte  

 sektorer, bør nærværende forordning gælde for  

 støtte inden for alle sektorer«.
Man bør som konsekvens heraf  

 være opmærksom på, at der i andre forordninger på  

 statsstøtteområdet, som måtte træde i stedet for  

 bestemmelserne i nærværende forordning, eksempelvis kan  

 være fastsat specifikke bestemmelser om varsling af kontrolbesøg  

 i forhold til den enkelte virksomhed.
 Hørte myndigheder, organisationer m.v.
Et udkast til lovteksten og bemærkninger hertil har  

 været forelagt følgende: Arbejdsministeriet, By- og  

 Boligministeriet, Energistyrelsen, Erhvervsministeriet,  

 Erhvervsfremmestyrelsen, Finansministeriet, Forskningsministeriet,  

 Forskningsstyrelsen, Fødevareministeriet, Indenrigsministeriet,  

 Justitsministeriet, Kulturministeriet, Miljø- og Energiministeriet,  

 Miljøstyrelsen, Skatteministeriet, Skov- og Naturstyrelsen,  

 Socialministeriet, Statsministeriet, Søfartsstyrelsen,  

 Trafikministeriet, Udenrigsministeriet, Undervisningsministeriet,  

 Økonomiministeriet, Københavns Kommune, Frederiksberg Kommune,  

 Akademikernes Centralorganisation, Amtsrådsforeningen i Danmark,  

 Arbejderbevægelsens Erhvervsråd, Dansk Arbejdsgiverforening,  

 Dansk Handel og Service, Dansk Industri, Håndværksrådet,  

 Kommunernes Landsforening, Landsorganisationen i Danmark og  

 Skibsværftsforeningen.
Fødevareministeriet har i forbindelse med  

 høringen foretaget underhøring af Landbrugsrådet og  

 fiskeriforeningerne.
 Forslaget skønnes ikke at medføre  

 økonomiske, administrative eller miljømæssige  

 konsekvenser.
 Økonomiske, administrativ konsekvenser  

 m.v.
Positive konsekvenser/mindreudgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og  

 amtskommuner ingen ingen Administrative konsekvenser for stat, kommuner og  

 amtskommuner ingen ingen Økonomiske konsekvenser for erhvervslivet ingen ingen Administrative konsekvenser for erhvervslivet ingen ingen Miljømæssige konsekvenser ingen ingen Administrative konsekvenser for borgerne ingen ingen Forholdet til EU-retten Loven er en udmøntning af krav opstillet i  

 Rådets forordning (EF) nr. 659/1999 af 22. marts 1999 om  

 fastlæggelse af regler for anvendelsen af EF-Traktatens art. 93 (nu  

 art. 88).
 Bemærkninger til de enkelte  

 paragraffer.
 Til § 1.
Forordningen fastslår, at i det omfang en virksomhed  

 modsætter sig et kontrolbesøg, der er påbudt ved en  

 beslutning truffet af Kommissionen efter artikel 22, yder den  

 pågældende medlemsstat Kommissionens bemyndigede  

 repræsentanter og eksperter den fornødne støtte til  

 løsning af deres opgaver.
Til dette formål træffer  

 medlemsstaterne efter samråd med Kommissionen de nødvendige  

 foranstaltninger.
Som ovenfor nævnt, er loven en udmøntning af  

 forordningens krav om nationale foranstaltninger.
Gennemførelse af et  

 kontrolbesøg hos virksomheden imod dennes ønske kan alene  

 gennemtvinges efter forudgående retskendelse.
For at undgå den  

 situation, at en virksomhed modsætter sig et kontrolbesøg, og  

 retskendelse først herefter skal indhentes med deraf følgende  

 mulighed for virksomheden for at bortfjerne bevismateriale, foreslås  

 det i lovforslagets § 1, stk. 1, at Europa-Kommissionens  

 kontrolbesøg efter artikel 22 i alle tilfælde gennemføres  

 efter forudgående retskendelse.
Herved sikres det tillige, at der ikke  

 hos danske virksomheder gennemføres kontrolbesøg uden  

 virksomhedens samtykke, med mindre der er indhentet retskendelse.  

 Retskendelse indhentes af Konkurrencestyrelsen.
Denne regulering svarer til reguleringen på visse  

 andre retsområder, herunder den konkurrenceretlige regulering med  

 baggrund i Rådets forordning nr. 17 af 6. februar 1962; første  

 forordning om anvendelse af bestemmelserne i traktatens art. 85 og 86 (nu  

 art. 81 og 82). På dette område fremgår det af  

 EF-Domstolens praksis, at Kommissionen skal drage omsorg for, at den i  

 henhold til national ret kompetente myndighed råder over alle de  

 oplysninger, der er nødvendige for at kunne foretage den  

 efterprøvelse, som henhører under denne myndighed.
Det  

 bemærkes herved, at myndigheden - uanset om der er tale om en  

 retsinstans - ikke i denne forbindelse kan sætte sit eget skøn  

 med hensyn til, om den pågældende kontrolundersøgelse er  

 nødvendig, i stedet for Kommissionens, idet det kun er Domstolen, der  

 har kompetence til at efterprøve lovligheden af Kommissionens faktiske  

 og retlige vurdering.
Den nationale myndighed har derimod kompetence til,  

 efter at have sikret sig, at beslutningen om den pågældende  

 kontrolundersøgelse er autentisk, at efterprøve  

 spørgsmålet om, hvorvidt de påtænkte indgreb er  

 vilkårlige eller står i et misforhold til formålet med  

 kontrolundersøgelsen, og til at påse, at reglerne i henhold til  

 national ret overholdes ved gennemførelsen af de  

 pågældende indgreb, jf. herved EF-Domstolens afgørelse af  

 21. september 1989 i de forenede sager 46/87 og 227/88, præmis 35  

 (Hoechst AG). Det må antages, at der på  

 statsstøtteområdet vil gælde en tilsvarende  

 kompetencefordeling mellem Kommissionen og de nationale domstole.
Kommissionens beføjelser ved et kontrolbesøg  

 på statsstøtteområdet fremgår som nævnt af  

 procedureforordningens artikel 22, stk. 2. Kommissionens  

 repræsentanter har således beføjelse til at  

 få adgang til den pågældende virksomheds lokaler og grunde,  

at kræve mundtlige forklaringer på stedet og at  

 kontrollere bøger og andre forretningspapirer samt tage afskrifter  

 eller anmode om afskrifter.
Det bemærkes i den forbindelse, at  

 undladelse at afgive mundtlig forklaring på stedet over for  

 Kommissionen ikke er strafsanktioneret i lovforslaget.
Efter  

 omstændighederne bør Konkurrencestyrelsen gøre  

 virksomhederne opmærksomme på dette.
 Virksomhedens undladelse af at afgive mundtlig forklaring  

 på stedet over for Kommissionen vil dog eventuelt efter  

 omstændighederne kunne tillægges processuel skadevirkning ved  

 Kommissionens senere afvejning af de i sagen foreliggende  

 omstændigheder i forbindelse med en eventuel kommissionsbeslutning om  

 tilbagebetaling af støtten som følge af virksomhedens  

 misbrug.
 I det omfang det før eller under  

 kontrolbesøget skønnes nødvendigt, kan politiet anmodes  

 om at yde tvangsmæssig bistand til besøgets praktiske  

 gennemførelse.
 Efter forordningen kan repræsentanter for  

 myndigheder i den medlemsstat, inden for hvis område  

 kontrolbesøget skal aflægges, bistå ved  

 gennemførelsen af besøget.
Det foreslås, at Konkurrencestyrelsen fast deltager  

 ved gennemførelsen af kontrolbesøg her i landet, og at  

 repræsentanter fra det ministerium, inden for hvis ressort  

 statsstøtten er bevilget, ligeledes får mulighed for at deltage  

 ved gennemførelsen af kontrolbesøget.
Konkurrencestyrelsens  

 faste deltagelse er en naturlig konsekvens af, at den som den centrale,  

 koordinerende og rådgivende myndighed på  

 statsstøtteområdet har den væsentligste kontakt med  

 Kommissionen under et sagsforløb.
Endvidere synes det af  

 koordineringsmæssige årsager hensigtsmæssigt, at  

 kontrolbesøg her i landet i hvert enkelt tilfælde kan  

 gennemføres under deltagelse af samme offentlige myndighed.
 Til § 2.
Fristen efter forordningen for gennemførelsen af de  

 nationale foranstaltninger er 18 måneder efter forordningens  

 ikrafttræden.
Foranstaltningerne skal ifølge forordningens  

 artikel 22 træffes efter samråd med Kommissionen.
Forordningen  

 trådte i kraft den 16. april 1999, hvorfor loven vil skulle træde  

 i kraft senest den 16. oktober 2000.
 Da der ikke synes nogen grund til at udskyde lovens  

 ikrafttræden til det senest mulige ikrafttrædelsestidspunkt,  

 foreslås det, at loven træder i kraft den 1. juli 2000.
