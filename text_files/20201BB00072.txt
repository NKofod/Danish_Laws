Fremsat den 3. november 2020 af Mette Thiesen (NB), Peter Seier Christensen (NB), Lars Boje Mathiesen (NB) og Pernille Vermund (NB) Forslag til folketingsbeslutning om opdeling af forslag til lov om indfødsrets meddelelse i flere lovforslag efter regioner Folketinget pålægger regeringen at arbejde for, at forslag til lov om indfødsrets meddelelse udarbejdes som flere lovforslag opdelt efter regioner.
Bemærkninger til forslaget Beslutningsforslag er en uændret genfremsættelse af beslutningsforslag nr.
B 145, folketingsåret 2019-20. Der henvises til www.folketingstidende.dk, Folketingstindende 2019-20, tillæg A, B 145 som fremsat.
Indfødsret tildeles efter grundloven ved lov.
Dette foregår ved, at der hvert år fremsættes love om tildeling af indfødsret, hvor de konkrete personer, der opfylder betingelserne for at få dansk indfødsret ved naturalisation, er angivet.
 Lovforslag om indfødsrets meddelelse opdeles, som det er nu ikke efter ansøgernes oprindelseslande eller efter bestemte regioner.
 Folketingets medlemmer stemmer om tildeling af indfødsret og er kun bundet af deres egen overbevisning.
 Hvis man som folketingsmedlem ønsker at stemme imod indfødsret til ansøgere fra visse oprindelseslande eller regioner, er man i praksis nødt til at stemme for eller imod hele lovforslaget og dermed for eller imod alle ansøgere.
 Dermed tvinges medlemmer til at stemme imod tildeling af indfødsret til ansøgere fra oprindelseslande, hvor indvandrere f.eks. ikke er mere kriminelle end gennemsnittet og derfor ikke fortjener, at der stemmes imod tildeling af dansk indfødsret.
 Den manglende opdeling i flere lovforslag medfører, at Folketingets medlemmer ikke kan varetage Danmarks sikkerhed og interesser ved tildeling af statsborgerskab uden at stemme imod ansøgere, som man gerne ser får tildelt dansk indfødsret.
 Det foreslås derfor, at lovforslag om indfødsrets meddelelse opdeles, så der udarbejdes lovforslag for hvert af følgende regionale områder:
 Nordamerika  Latinamerika (inkl.
Caribien, Mexico og Mellemamerika)  Subsaharisk Afrika  Nordafrika og Mellemøsten (herunder Indonesien og Centralasien)  Fjernøsten (til og med Singapore)  Australien (inkl.
New Zealand og Stillehavsøerne)  Europa (inkl. tidligere sovjetiske republikker, dog ekskl.
 Centralasien).
 Der skal i tillæg udarbejdes et lovforslag for statsløse.
 De enkelte lande under regionerne fremgår af bilag 1, og denne inddeling bør i hovedsagen følges, om end den præcise inddeling bør bero på en konkret vurdering.
Skriftlig fremsættelse Mette Thiesen (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om opdeling af forslag til lov om indfødsrets meddelelse i flere lovforslag efter regioner.
(Beslutningsforslag nr.
B 72) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
