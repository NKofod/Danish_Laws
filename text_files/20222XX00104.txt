Skriftlig fremsættelse (8. februar 2023) Erhvervsministeren (Morten Bødskov):
 Herved tillader jeg mig for Folketinget at fremsætte:
 Forslag til lov om kreditforeningen af kommuner og regioner i Danmark.
(Lovforslag nr.
L 42) Lovforslaget har til formål forankre tilsynsansvaret for KommuneKredit hos Finanstilsynet.
Dette ansvar har hidtil ligget hos Indenrigs- og Boligministeriet.
Med lovforslaget fastsættes derfor rammerne for det tilsyn, som Finanstilsynet skal føre med KommuneKredit.
For at sikre et godt og effektivt tilsyn med KommuneKredit foreslås det, at KommuneKredit underlægges tilsvarende krav, som gælder for øvrige kreditinstitutter.
Rammer tilpasses dog KommuneKredits særlige virksomhed og de afgrænsede risici, som KommuneKredit påtager sig.
Det foreslås at styrke reglerne om ledelse og organisering af KommuneKredit.
Det gælder bl.a. i forhold til krav om egnethed og hæderlighed, krav til bestyrelsens overordnede og strategiske funktion og krav om etablering af en whistleblowerordning for ansatte.
Den regulatoriske ramme for KommuneKredits finansielle risici opdateres og styrkes også.
Det indebærer, at der fastsættes krav til KommuneKredit for likvivitets- og markedsrisici, som også tilsvarende gælder for andre kreditinstitutter.
Herudover foreslås det, at en række generelle tilsynsbestemmelser skal finde tilsvarende anvendelse for KommuneKredit.
Det gælder bl.a. i forhold til gennemførelse af inspektioner, Finanstilsynets tavshedspligt, offentliggørelse af afgørelser, samt klageadgang m.v.
 Lovforslaget giver således Finanstilsynet mulighed for at føre tilsyn med KommuneKredit på grundlæggende samme måde, som Finanstilsynet i dag fører tilsyn andre med finansielle virksomheder.
Lovforslaget giver mulighed for, at grønlandske og færøske kommuner, mod en 100 pct. garanti fra den danske stat, kan optage lån og indgå finansiel leasing med KommuneKredit.
Det skal være med til at sikre, at grønlandske og færøske kommuner får tilsvarende omkostningseffektive adgang til finansiering som danske kommuner har.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
