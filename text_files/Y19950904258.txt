 Udtalt, at en amtskommune, som havde udbudt nogle ejendomme til salg  

 og derefter ført forhandlinger med en tilbudsgiver, ikke efter udløbet af  

 eet-årsfristen for det offentlige udbud kunne sælge de pågældende ejendomme  

 uden fornyet offentligt udbud, jf. § 7 i Indenrigsministeriets bekendtgørelse  

 nr. 472 af 20. juni 1991 om offentligt udbud ved salg af kommunens ejendomme.
Endvidere udtalt, at når der ved et offentligt udbud af kommunal  

 ejendom er fastsat en frist for afgivelse af tilbud, kan amtskommunen ikke -  

 uden fornyet offentligt udbud - antage andre tilbud end de rettidigt  

 indkomne.
Hvis der efter fristens udløb fremkommer et bedre tilbud, som ikke  

 blot ubetydeligt afviger fra det bedste rettidigt indgivne tilbud, må  

 amtskommunen, såfremt den ønsker at sælge ejendommen, foretage et nyt  

 offentligt udbud.
 I den forbindelse bemærket, at et af amtskommunen foretaget begrænset  

 udbud ikke kunne danne grundlag for salg af ejendommene, idet et salg ville  

 forudsætte et fornyet offentligt udbud.
Jens Dahl Sdr.
Boulevard 66 4930 Maribo I brev af 16. maj 1995, jf. brev af 22. august 1995, har De på vegne af  

 Beboerforeningen for boligerne ved Maribo Sygehus klaget til  

 Indenrigsministeriet over Storstørms Amtskommunes fremgangsmåde i forbindelse  

 med salg af boligerne ved Maribo Sygehus, Sdr.
Boulevard 66-78, 4930 Maribo.
 De har anført, at amtskommunen ikke er en troværdig forhandlingspartner,  

 at det nuværende udbud af boligerne ikke er lovligt p.g.a. manglende  

 offentligt udbud og manglende offentlighed omkring åbning af tilbud samt at  

 amtskommunen splitter en lovlig valgt beboerrepræsentation ved at sælge  

 boligmassen i mindre dele.
I et senere brev af 3. september 1995 har De på beboerrepræsentationens  

 vegne anmodet Indenrigsministeriet om en stillingtagen til det  

 tilbudsmateriale, som lejerne har fået tilsendt af Storstrøms Amtskommune i  

 forbindelse med tilbud om overtagelse af ejendommene Sdr.
Boulevard 68A-78 i  

 medfør af reglerne i lejelovens §§ 100-105. Det er Deres opfattelse, at  

 tilbudsmaterialet på en række punkter er behæftet med fejl og ikke er i  

 overensstemmelse med reglerne i lejelovgivningen.
Som meddelt i brev af 23. maj 1995 har Indenrigsministeriet anmodet  

 Storstrøms Amtskommune om en udtalelse i anledning af klagen af 16. maj 1995.  

 I brev af 11. august 1995 har Storstrøms Amtskommune afgivet en udtalelse i  

 sagen.
Den 1. september 1995 har Indenrigsministeriet desuden efter anmodning  

 modtaget yderligere bilag i sagen fra amtskommunen.
Det fremgår af sagen, at økonomiudvalget den 3. februar 1993 traf en  

 principbeslutning om at frasælge boligerne ved Maribo Sygehus.
I brev af 23.  

 februar 1993 rettede amtskommunen henvendelse til beboerforeningen for at  

 høre om lejerne ville være interesseret i at overtage boligerne.  

 Beboerforeningen opfattede denne henvendelse som et tilbud om at købe  

 ejendommene.
I brev af 16. marts 1993 til beboerforeningen præciserede  

 amtskommunen herefter, at brevet af 23. februar 1993 alene var tænkt som en  

 orientering.
I juni 1994 udbød Storstrøms Amtskommune boligerne ved Maribo Sygehus Sdr.  

 Boulevard 68A-78 i offentligt udbud.
Det fremgår af udbudsmaterialet, at der  

 var fastsat en frist for indgivelse af tilbud.
Den 17. august 1994 afviste  

 økonomiudvalget imidlertid at sælge ejendommene, idet de 2 rettidigt indkomne  

 købstilbud var for lave.
I perioden herefter fandt der forhandlinger sted mellem Storstrøms  

 Amtskommune og beboerforeningen vedrørende sidstnævntes overtagelse af  

 ejendommene.
I brev af 2. oktober 1994 fremsatte beboerforeningen et tilbud  

 vedrørende køb af ejendommene Sdr.
Boulevard 66-78. I brev af 18. oktober  

 1994 bekræftede Storstrøms Amtskommune modtagelsen af dette tilbud.
På et  

 møde den 23. november 1994 behandlede økonomiudvalget tilbudet fra  

 beboerforeningen, og udvalget besluttede at give beboerforeningen en frist  

 for etablering af en andelsboligforening.
Ved de efterfølgende forhandlinger mellem Storstrøms Amtskommune og  

 beboerforeningen viste der sig at være uenighed om overtagelse af ejendommen  

 Sdr.
Boulevard 66, som beboerforeningen i sit tilbud havde forudsat  

 overtagelse af, men som ikke forudgående havde været udbudt i offentligt  

 udbud.
Den ene af beboerrepræsentationens medlemmer bor i nr. 66.
I brev af 6. april 1995 til eventuelle tilbudsgivere (beboerforeningen, de  

 2 oprindelige tilbudsgivere og 2 private tilbudsgivere, som havde rettet  

 henvendelse om ejendommene efter det første udbud) blev boligerne ved Maribo  

 Sygehus, Sdr.
Boulevard 68A-78 udbudt påny.
Udgangspunktet for afgivelse af  

 tilbud var det af amtskommunen tidligere udarbejdede udbudsgrundlag med visse  

 ændringer, og fristen for indgivelse af tilbud var sat til den 15. maj 1995.
I brev af 10. maj 1995 meddelte Storstrøms Amtskommune beboerforeningen,  

 at ejendommen Sdr.
Boulevard 66 efter amtskommunens opfattelse ikke kunne  

 sælges til beboerforeningen uden forudgående offentligt udbud, og at planerne  

 om salg af denne ejendom var udskudt indtil videre.
Beboerforeningen ønskede  

 herefter ikke at opretholde det fremsatte købstilbud.
 Storstrøms Amtskommune modtog 3 købstilbud på baggrund af det fornyede  

 udbud, og amtsrådet besluttede den 31. maj 1995 at bemyndige forvaltningen  

 til at forhandle om en endelig salgsaftale med højstbydende.
 I august 1995 har lejerne i henhold til lejelovens §§ 100-105 fået tilbud  

 om at overtage ejendommene på andelsbasis til samme købesum og øvrige vilkår,  

 som amtskommunen kunne opnå ved salg til anden side.
 I denne anledning skal Indenrigsministeriet udtale følgende:
Det tilsyn, som Indenrigsministeriet som tilsynsmyndighed udøver over for  

 Storstrøms Amtskommune, er et retligt tilsyn.
Det betyder, at tilsynet kun  

 omfatter spørgsmål om, hvorvidt der er sket en tilsidesættelse af  

 lovgivningen, herunder offentligretlige retsgrundsætninger, jf. § 61 i lov om  

 kommunernes styrelse (lovbekendtgørelse nr. 615 af 18. juni 1995).  

 Tilsynsmyndigheden kan således ikke tage stilling til spørgsmål om  

 hensigtsmæssigheden eller rimeligheden af amtskommunens sagsbehandling.
 Endvidere bemærkes, at det kommunale tilsyn kun omfatter den lovgivning  

 der særligt retter sig til offentlige myndigheder eller kommunerne, og ikke  

 lovgivning, der gælder både for kommuner og private, samt at  

 tilsynsmyndigheden ikke kan tage stilling til klager vedrørende spørgsmål af  

 privatretlig karakter.
Som følge heraf falder det uden for Indenrigsministeriets kompetence, at  

 tage stilling til forløbet og indholdet af forhandlingerne mellem Storstrøms  

 Amtskommune og beboerforeningen om salget af boligerne ved Maribo Sygehus,  

 Sdr.
Boulevard nr. 66-78.
 § 68, stk. 1, i lov om kommunernes styrelse har følgende ordlyd:
»Salg af kommunens faste ejendomme må ikke ske uden forudgående  

 offentligt udbud.
Indenrigsministeren kan fastsætte regler om fremgangsmåden  

 ved offentligt udbud samt regler om, at visse salg skal ske uden offentligt  

 udbud.« I henhold til § 68, stk. 1, er der i Indenrigsministeriets bekendtgørelse  

 nr. 472 af 20. juni 1991 fastsat nærmere regler om offentligt udbud ved salg  

 af kommunens faste ejendomme.
 Udbudsbekendtgørelsens § 7 har følgende ordlyd:
»Når der er forløbet eet år efter et offentligt udbud, kan salg kun  

 ske på grundlag af et nyt offentligt udbud.« Det fremgår af sagen, at der er forløbet eet år siden Storstrøms  

 Amtskommune i juni 1994 udbød ejendommene Sdr.
Boulevard 68A-78 i offentligt  

 udbud, og at salg af ejendommene ikke er sket inden udløbet af  

 eet-årsfristen.
Som følge heraf kan amtskommunen ikke sælge de pågældene  

 ejendomme uden fornyet offentligt udbud, jf. bekendtgørelsens § 7.
Det bemærkes endvidere, at når der ved et offentligt udbud af kommunal  

 ejendom er fastsat en frist for afgivelse af tilbud, kan amtskommunen ikke -  

 uden fornyet offentligt udbud - antage andre tilbud end de rettidigt  

 indkomne.
Hvis der efter fristens udløb fremkommer et bedre tilbud, som ikke  

 blot ubetydeligt afviger fra det bedste rettidigt indgivne tilbud, må  

 amtskommunen, såfremt den ønsker at sælge ejendommen, foretage et nyt  

 offentligt udbud.
 For så vidt angår klagen over manglende offentlighed omkring åbning af  

 tilbud bemærkes, at det i udbudsbekendtgørelsens § 4 er fastsat, at  

 købstilbud er fortrolige, indtil salg har fundet sted.
For så vidt angår klagen over, at Storstrøms Amtskommunes salg af  

 boligerne ved Maribo Sygehus, med undtagelse af Sdr.
Boulevard 66, vil  

 bevirke en splittelse af en lovlig valgt beboerrepræsentation, og klagen  

 vedrørende amtskommunens overtrædelse af lejelovgivningens regler i  

 forbindelse med tilbudet til lejerne om at overtage ejendommene i henhold til  

 reglerne i lejelovens §§ 100-105 bemærkes, at det som ovenfor nævnt falder  

 uden for Indenrigsministeriets kompetence at tage stilling til, hvorvidt  

 Storstrøms Amtskommune har overtrådt lejelovgivningens regler, da der ikke er  

 tale om lovgivning, som særligt retter sig til offentlige myndigheder.
 En kopi af dette brev er sendt til Storstrøms Amtskommune, idet  

 Indenrigsministeriet samtidig har henledt amtskommunens opmærksomhed på det  

 ovenfor anførte vedrørende nødvendigheden af et fornyet offentligt udbud.
