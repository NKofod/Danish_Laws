Nr BSF 114 Forslag til folketingsbeslutning om et dansk militært bidrag til en  

 multinational indsats i Mellemøsten Fremsat af udenrigsministeren (Niels Helveg Petersen) den 17. februar 1998 Folketinget giver sit samtykke til et dansk militært bidrag til en  

 multinational indsats i Mellemøsten.
Det danske militære bidrag skal medvirke  

 til at sikre Iraks efterlevelse af sine forpligtelser i henhold til FNs  

 sikkerhedsrådsresolution 687 af 3. april 1991.
Bemærkninger til forslaget I.
Den 3. april 1991 vedtog FNs Sikkerhedsråd resolution 687 om  

 våbenhvilen mellem Irak og Kuwait og de FN-medlemslande, der samarbejdede med  

 Kuwait i henhold til resolution 678 af 29. november 1990. Resolution 678, som  

 gav mandat til angrebet på Irak i 1991, bemyndigede i henhold til FN Pagtens  

 kapitel VII disse lande til at anvende alle nødvendige midler til at  

 genoprette international fred og sikkerhed i området.
Resolution 687  

 bekræfter gyldigheden af de tidligere vedtagne resolutioner om krisen,  

 herunder resolution 678.
Resolution 687 gør våbenhvilen mellem de FN-medlemslande, der samarbejdede  

 med Kuwait på den ene side og Irak på den anden side betinget af, at Irak  

 lever op til en række krav, herunder om brug, udvikling og tilintetgørelse af  

 masseødelæggelsesvåben.
UNSCOM (United Nations Special Commission) blev  

 oprettet til at gennemføre inspektioner af Iraks kapaciteter på de biologiske  

 og kemiske områder og f.s.v.a. missiler.
Endvidere gav resolutionen UNSCOM  

 mandat til at inspicere ethvert sted, den selv måtte ønske.
Endelig skulle  

 UNSCOM assistere det internationale atomenergiagenturs (IAEA) generaldirektør  

 i dennes inspektioner af Iraks nukleare kapacitet.
Pligten for Irak til betingelsesløst at underkaste sig UNSCOMs  

 inspektioner er formuleret på en måde, der ikke efterlader tvivl om, at en  

 obstruktion af inspektionsvirksomheden må anses for at være en væsentlig  

 overtrædelse af de forpligtelser, der er blevet pålagt Irak i forbindelse med  

 våbenhvilen.
Dette har Sikkerhedsrådet også - i anledning af konkrete  

 overtrædelser - bekræftet i efterfølgende vedtagelser i Sikkerhedsrådet.
II.
Overtrædelser af resolution 687 har fundet sted stort set siden  

 resolutionens vedtagelse.
I januar 1993 blev de irakiske restriktioner over  

 for UNSCOMs fly anset for at være et væsentligt brud på resolutionens  

 forpligtelser.
Dette blev konstateret i to udtalelser fra Sikkerhedsrådets  

 formand herom.
USA, Storbritannien og Frankrig gennemførte herefter den 11.  

 januar 1993 et bombeangreb i det sydlige Irak.
UNSCOM har trods manglende irakisk samarbejdsvilje haft succes med at  

 finde og ødelægge et stort antal kemiske våben og missiler.
F.eks. har UNSCOM  

 opdaget irakiske faciliteter til at masseproducere kemiske og biologiske  

 våben.
Efter flere års ihærdig søgen opdagede UNSCOM i 1995 faciliteter, der  

 producerede biologiske våben.
Irak har erkendt at have produceret større  

 mængder af biologiske våben, der er dødelige selv i mindre mængder.
I løbet af det seneste år har Irak i en lang række tilfælde lagt nye  

 hindringer i vejen for UNSCOMs inspektioner.
Dette er blevet påtalt af  

 Sikkerhedsrådet i en række vedtagelser.
UNSCOM har de seneste måneder i  

 rapporter og udtalelser til Sikkerhedsrådet gjort rede for en række  

 uafklarede forhold især på de biologiske og kemiske områder.
Irak har fortsat  

 med at lægge hindringer i vejen for inspektionerne.
Den 23. januar 1998  

 erklærede UNSCOMs chef Richard Butler over for Sikkerhedsrådet, at UNSCOM  

 under de gældende omstændigheder ikke kunne opfylde sit mandat.
III.
På basis af oplysningerne om udviklingen i situationen finder  

 regeringen, at Iraks obstruktion af UNSCOMs virke har en så grov og  

 vedvarende karakter og udgør et så væsentligt brud på betingelserne i  

 våbenhvilen, at det ud fra en helhedsvurdering af den lange række af allerede  

 vedtagne resolutioner er velbegrundet, at det internationale samfund om  

 nødvendigt svarer igen med militære magtmidler således som resolution 678  

 giver bemyndigelse til, såfremt det ikke viser sig muligt at tilvejebringe en  

 forhandlingsløsning.
Denne resolution bemyndiger som nævnt en række af FNs  

 medlemslande til at gøre det fornødne med henblik på at genoprette  

 international fred og sikkerhed i området, og resolution 687 fastslår klart,  

 at det er en fredsbetingelse og en betingelse for våbenhvilen, at Irak ikke  

 udvikler eller opretholder en kapacitet på masseødelæggelsesvåbenområdet,  

 herunder navnlig med hensyn til kemiske og biologiske våben.
 På grund af Iraks væsentlige brud på disse forpligtelser, er det  

 nødvendigt at sikre - om fornødent med en målrettet og proportional militær  

 aktion - at landet ikke på kort sigt kan udvikle en sådan kapacitet, og at de  

 foreskrevne inspektioner derefter kan genoptages.
 Regeringen noterer, at denne opfattelse deles af en kreds af lande,  

 herunder navnlig FN-medlemslande, som er bemyndiget i medfør af resolution  

 678 til at anvende fornøden militær magt over for Irak.
IV.
Danmark har i lighed med andre lande modtaget en amerikansk anmodning  

 om støtte i form af et militært bidrag til en multinational indsats med  

 henblik på at bidrage til at få Irak til at efterleve sine forpligtelser på  

 masseødelæggelsesvåbenområdet i henhold til resolution 687. En række lande  

 har tilkendegivet vilje til at indgå i en sådan indsats.
Nogle har  

 tilkendegivet at ville deltage direkte militært.
Andre har tilkendegivet at  

 ville stille militære faciliteter til rådighed.
Flere lande overvejer  

 fortsat, hvorledes de kan bidrage.
V.
Regeringen finder, at det er vigtigt, at Danmark indgår i den kreds af  

 lande, der lægger maksimalt politisk pres på Irak for at få landet til at  

 leve op til sine forpligtelser.
Dette sker bedst ved, at der i FN fortsat  

 udfoldes ihærdige anstrengelser på at opnå en forhandlingsløsning, samt ved  

 at man fra dansk side imødekommer den amerikanske anmodning.
VI.
Danmark bidrog til det internationale samfunds indsats i konflikten  

 med Irak i 1990-91. Siden har Danmark ydet et bidrag til gennemførelsen af  

 resolution 687. Danmark har bl.a. deltaget i og bidraget til UNSCOM og UNIKOM  

 (United Nations Iraq-Kuwait Observation Mission), der overvåger overholdelsen  

 af våbenhvilen på grænsen mellem Irak og Kuwait.
Regeringen finder, at et dansk bidrag til at sikre Iraks efterlevelse af  

 FNs sikkerhedsrådsresolution 687 er i overensstemmelse med den hidtidige  

 danske politik over for Irak og den foreliggende konflikt mellem Irak og  

 UNSCOM.
Det er vigtigt at forhindre, at Irak udvikler eller opretholder sin  

 kapacitet på masseødelæggelsesvåbenområdet.
Et dansk bidrag er derfor også i  

 klar forlængelse af dansk politik, hvad angår begrænsning af udvikling,  

 fremstilling og spredning af masseødelæggelsesvåben.
For at imødekomme den amerikanske anmodning om et dansk bidrag til  

 indsatsen er det regeringens hensigt at bidrage med et C-130 fly til løsning  

 af transportopgaver.
Flyet tænkes anvendt til transport af personel og  

 materiel til, fra og inden for Golf-området.
Regeringen vil løbende vurdere om udviklingen bør medføre justeringer i  

 det danske bidrag.
Såfremt der viser sig behov for ændringer af det danske  

 bidrag vil regeringen forelægge dette for Folketinget.
 Indsatsen vil blive koordineret med de øvrige deltagende lande.
VII.
Regeringen støtter de igangværende tiltag på at finde en diplomatisk  

 løsning på konflikten.
Regeringen vil løbende holde Det Udenrigspolitiske  

 Nævn orienteret om situationen i området.
Under henvisning til Grundlovens § 19, stk. 2, hvorefter Kongen bortset  

 fra forsvar mod væbnet angreb på riget eller danske styrker, ikke uden  

 Folketingets samtykke kan anvende militære magtmidler mod nogen fremmed stat,  

 anmodes Folketinget om at meddele sit samtykke til et dansk militært bidrag  

 til en multinational indsats i Mellemøsten som beskrevet ovenfor.
Det danske  

 militære bidrag skal medvirke til at sikre Iraks efterlevelse af sine  

 forpligtelser i henhold til FNs sikkerhedsrådsresolution 687 af 3. april  

 1991.
Skriftlig fremsættelse (17. februar 1998) Udenrigsministeren (Niels Helveg Petersen):
 Herved tillader jeg mig for det høje Ting at fremsætte:
 Forslag til folketingsbeslutning om et dansk militært bidrag til en  

 multinational indsats i Mellemøsten.
(Beslutningsforslag nr.
B 114).
Folketinget meddeler sit samtykke til et dansk militært bidrag til en  

 multinational indsats i Mellemøsten.
Det danske militære bidrag skal medvirke  

 til at sikre Iraks efterlevelse af sine forpligtelser i henhold til FN's  

 sikkerhedsrådsresolution 687 af 3. april 1991.
Danmark har modtaget en amerikansk anmodning om støtte i form af et  

 militært bidrag til at bringe Irak til at efterleve sine forpligtelser i  

 henhold til FN's resolutioner.
Den amerikanske anmodning omhandler et skib  

 (korvet eller minestryger) eller et fly (C-130).
Regeringen har med henblik på at imødekomme den amerikanske anmodning  

 undersøgt Danmarks muligheder for at bidrage militært til indsatsen.
Det er  

 regeringens hensigt at bidrage med et C-130 fly til løsning af  

 transportopgaver.
Regeringen finder, at det er vigtigt, at Danmark indgår i den kreds af  

 lande, der lægger et maksimalt politisk pres på Irak for at få landet til at  

 leve op til sine forpligtelser.
Dette sker bedst ved, at der i FN fortsat  

 udfoldes ihærdige anstrengelser på at opnå en forhandlingsløsning, samt ved  

 at man fra dansk side imødekommer den amerikanske anmodning.
Et dansk bidrag til indsatsen er i klar forlængelse af dansk politik, hvad  

 angår masseødelæggelsesvåben.
Det må forhindres, at Irak udvikler eller  

 opretholder sin kapacitet, hvad angår kemiske, biologiske og nukleare våben,  

 samt missiler.
Sikkerhedsrådets resolution 687 om våbenhvilen efter Golfkrigen gør  

 våbenhvilen betinget af, at Irak overholder en række krav på  

 masseødelæggelsesvåbenområdet.
FN's våbeninspektører i UNSCOM (United Nations  

 Special Commission) har ifølge resolutionen ubegrænset adgang til at  

 inspicere alle områder, de måtte ønske.
Irak har i løbet af det seneste år  

 systematisk i en lang række tilfælde hindret våbeninspektørerne i at udfylde  

 deres mandat.
 Resolution 687 bekræfter den fortsatte gyldighed af resolution 678 af 29.  

 november 1991. Resolution 678, som gav mandat til angrebet på Irak i 1991,  

 bemyndigede i henhold til FN-Pagtens kapitel VII disse lande til at anvende  

 alle nødvendige midler til at genoprette international fred og sikkerhed i  

 området.
 På basis af oplysningerne om udviklingen i situationen finder regeringen,  

 at Iraks obstruktion af UNSCOM's virke har en så grov og vedvarende karakter  

 og udgør så væsentligt et brud på betingelserne i våbenhvilen, at det ud fra  

 en helhedsvurdering af den lange række af allerede vedtagne resolutioner er  

 velbegrundet, at det internationale samfund om nødvendigt svarer igen med  

 militære magtmidler, således som resolution 678 giver bemyndigelse til,  

 såfremt det ikke viser sig muligt at tilvejebringe en forhandlingsløsning.
 Regeringen noterer, at denne opfattelse deles af en kreds af lande.
 En række lande har tilsluttet sig det amerikanske initiativ og har  

 tilkendegivet vilje til at indgå i en multinational indsats med henblik på at  

 bidrage til at få Irak til at leve op til resolution 687.
 Idet jeg i øvrigt henviser til bemærkningerne til beslutningsforslaget,  

 skal jeg anbefale forslaget til Folketingets velvillige behandling.
