SU  Indskrivning  Gennemgå uddannelse  Studieaktivitet Klager blev udskrevet fra sin uddannelse i maj 2014 og havde derfor ikke været SU-berettiget i juni 2014. Skolen havde ikke truffet en afgørelse om studieaktivitet, og nævnet kunne derfor ikke tage stilling til, om klager eventuelt var studieaktiv på udmeldelsestidspunktet.
Din klage vedrørende tilbagebetaling af SU I brev af 15. juli 2014 har du klaget over Styrelsen for Videregående Uddannelsers (herefter: styrelsen) afgørelse af 20. juni 2014 om tilbagebetaling af SU for juni 2014.
Ankenævnets afgørelse Nævnet tiltræder styrelsens afgørelse af 20. juni 2014 om tilbagebetaling af SU for juni 2014.
Retsgrundlag SU-loven (dagældende lovbekendtgørelse nr. 661 af 29. juni 2009, nu lovbekendtgørelse nr. 39 af 15. januar 2014) indeholder bl.a. følgende bestemmelser (uddrag):
§ 2. Uddannelsessøgende kan efter ansøgning få uddannelsesstøtte, når de (. . .) 2) er indskrevet på og gennemgår en uddannelse, der giver ret til uddannelsesstøtte, (. . .) (. . .) § 28. Uddannelsesstøtten udbetales med foreløbige beløb i støtteåret.
 Uddannelsesstøtten tildeles med endelige beløb efter støtteårets afslutning.
() § 30. Uddannelsesstøtten tildeles med endelige beløb på grundlag af oplysninger om den uddannelsessøgendes egenindkomst, forældrenes indkomstgrundlag, studieforhold, anden offentlig støtte, bopælsstatus m.v.
Stk. 2. Foreløbige beløb, der er udbetalt, men ikke kan tildeles endeligt, skal betales tilbage. () Begrundelse Retten til uddannelsesstøtte er afhængig af, at man er indskrevet på og gennemgår en uddannelse, jf. § 2, stk. 1, nr. 2, i SU-loven.
Du blev udskrevet fra [skole] den 14. maj 2014 på grund af fravær, manglende afleveringer og manglende deltagelse i møde med [skolens] uddannelses- og praktikchef og uddannelsesguide.
Du har derfor ikke været indskrevet på en SU-berettigende uddannelse i juni 2014. Da du har fået udbetalt SU for juni 2014, skal denne måneds SU betales tilbage.
SU udbetales altid foreløbigt og tildeles først endeligt efter støtteårets afslutning, jf.
SU-lovens § 28. Reglen i SU-lovens § 30, stk. 2, om tilbagebetaling af foreløbige beløb gælder uanset en studerendes egen forventning.
Ankenævnet bemærker, at [skole] ikke har truffet afgørelse efter studieaktivitetsreglerne.
Nævnet kan derfor ikke tage stilling til, om du var studieaktiv ved udmeldelsen.
 Det er endvidere uden betydning, om du har eller ikke har været erklæret ikke studieaktiv, når du ikke har været indskrevet på SU-berettigende uddannelse i juni 2014.
 Ankenævnet skal gøre dig opmærksom på, at afgørelsen om udmelding af [skole] kan påklages til Undervisningsministeriet.
 Ankenævnet stadfæster styrelsens afgørelse af 20. juni 2014.
Sagsfremstilling Du blev med virkning fra 14. maj 2014 udmeldt fra [uddannelse] på [skole] grundet fravær, manglende afleveringer samt manglende deltagelse i møde onsdag den 14. maj med skolens uddannelses- og praktikchef og Uddannelsesguide.
 Styrelsen har ved brev af 20. juni 2014 meddelt dig, at du skal tilbagebetale den SU, som du modtog i juni 2014.
Du har i brev af 15. juli 2014 klaget til Ankenævnet for Statens Uddannelsesstøtteordninger og bl.a. anført, at du ikke har modtaget SU for juni måned 2014, og at du derfor ønsker at klage over afgørelsen, da du ikke vil tilbagebetale denne måneds SU.
Styrelsen har ved brev af 11. november 2014 videresendt sagen sammen med en udtalelse til ankenævnet.
Styrelsen har henvist til, at de fastholder kravet om tilbagebetaling af 20. juni 2014. Styrelsen har henvist til, at du blev udmeldt på grund af fravær, manglende afleveringer og manglende deltagelse i møde med[skolens] uddannelses- og praktikchef og uddannelsesguide.
Du blev samtidig meddelt, at din SU ville blive stoppet med virkning fra den 14. maj 2014 og at eventuel SU modtaget efter dette tidspunkt ville blive krævet tilbagebetalt.
 Styrelsen har henvist til, at det er styrelsens vurdering, at du uretmæssigt har fået udbetalt SU for juni måned 2014.
 Ankenævnet har ved brev af 13. november 2014 fremsendt sagens akter til dig, således at du havde lejlighed til at fremkomme med bemærkninger hertil.
 Ankenævnet har ikke modtaget bemærkninger fra dig i den anledning.
