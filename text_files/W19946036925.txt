Omhu ved værdiansættelsen - Selskabets direktør idømt fængsel for  

 bedrageri og dokumentfalsk Revisor frifundet Udskrift af Revisornævnets kendelsesprotokol.
År 1994, den 16. maj 1994 blev der i sagen 90-25.363 - statsautoriseret  

 revisor Rud Torben Christiansen afsagt sålydende Erhvervs- og Selskabsstyrelsen har i skrivelse med bilag af 8. maj 1990  

 anmodet Revisornævnet om i medfør af § 19 i lovbekendtgørelse nr. 56 af 19.  

 januar 1989 om statsautoriserede revisorer at tage stilling til, om  

 statsautoriseret revisor Rud Torben Christiansen ved sin revision af  

 årsregnskabet for 1985 for Dan Arms A/S har overtrådt lovens § 14, stk. 1,  

 jf. § 12, stk. 1.
 Klagen består af tre punkter:
 1. Forsknings- og udviklingsomkostninger er overført som aktiv med  

 1.327.145 kr, selv om der ikke er dokumentation herfor.
 2. 135 haglcontainere er opført som aktiv med 242.397 kr. selvom de ikke  

 tilhørte selskabet.
 3. Indkøb af råvarer er opført som indkøb af maskiner og opført som et  

 aktiv med 2.048.312 kr.
 Klagen er forelagt Erhvervs- og Selskabsstyrelsen af Rigsadvokaten ved  

 skrivelse af 16. maj 1989 med bilag.
 Indklagede er født 4. februar 1952 og er beskikket som statsautoriseret  

 revisor 19. marts 1980. Han er partner i revisionsfirmaet Kaj Andersen,  

 Frederiksværk.
 Det fremgår af sagen, at indklagede var revisor for selskabet Dan Arms A/S  

 i regnskabsårene 1983 til 1985. På selskabets generalforsamling den 30. juni  

 1986 blev der valgt en ny revisor.
 I revisionspåtegningen på regnskabet for året 1985 anførte indklagede:
 »Som generalforsamlingsvalgt revisor for Dan Arms A/S har vi  

 revideret selskabets årsregnskab for 1985 samt koncernregnskab for 1985 for  

 koncernen Dan Arms A/S med datterselskaber.
 Årsregnskabet er aflagt i overensstemmelse med lovgivningen og  

 vedtægternes krav til regnskabsaflæggelsen. Årsregnskabet giver efter vor  

 formening et retvisende billede af selskabets aktiver og passiver, dets  

 økonomiske stilling samt resultat pr. 31/12 1985«.
I revisionsprotokollatet har indklagede bl.a. anført følgende: »Ved  

 gennemgang af balancen har vi i overensstemmelse med god revisionsskik  

 overbevist os om de opførte aktivers tilstedeværelse, forsvarlige vurdering  

 samt deres tilhørsforhold til selskabet.« Selskabet Dan Arms A/S trådte i betalingsstandsning den 11. februar 1987,  

 og selskabets bo blev taget under konkursbehandling af skifteretten i  

 Frederikssund den 29. juni 1988.
 I forbindelse med den nye revisors udarbejdelse af årsregnskabet for 1986  

 konstateredes de tre ovennævnte forhold, som er klagepunkterne i Erhvervs- og  

 Selskabsstyrelsens klage.
 I forbindelse med en politimæssig efterforskning blev der rejst sigtelse  

 mod selskabets tidligere administrerende direktør og mod selskabets bogholder  

 for i tiden frem til selskabets betalingsstandsning at have gjort sig skyldig  

 i bedrageri, dokumentfalsk m.v. for en række forhold, herunder for de to  

 forhold, der er 2. og 3. klagepunkt i denne sag.
 Sagens første klagepunkt er således ikke omfattet af anklagen.
 Det fremgår af anklageskriftet vedrørende 2. klagepunkt, at de tiltalte i  

 forbindelse med afslutningen »af regnskabet for 1985 ... for at skuffe i  

 retsforhold som bevis i strid med sandheden at have udfærdiget et  

 notat/bilag, hvoraf fremgik, at Dan Arms A/S i løbet af 1985 til leverandøren  

 ... havde betalt overpris for haglleverancer, hvorved 135 stk.  

 specialcontainere til hagl af dkr. 1.995 på i alt dkr. 269.325 (inden  

 afskrivning), var blevet Dan Arms A/S« ejendom, og herefter urigtigt  

 optaget disse containere i regnskabet, hvorefter bogføringen og regnskabet  

 ikke gav et retvisende billede af selskabets resultat, aktiver og egenkapital  

 overfor selskabets revisor, bestyrelse, øvrige aktionærer og andre, idet det  

 ved betalingsstandsningen i selskabet den 11. februar 1987 viste sig, at  

 disse haglcontainere retteligt tilhørte firmaet Cervo, som har fået dem  

 udleveret'.
Det fremgår af anklageskriftet vedrørende 3. klagepunkt, at de tiltalte  

 for at skuffe i retsforhold overfor bl.a. selskabets revisor havde gjort brug  

 af nogle opregnede fakturaer, »som de i forening havde udfærdiget, og  

 hvoraf det i strid med sandheden fremgik, at der var foretaget indkøb af  

 maskindele til Dan Arms A/S, uagtet det rettelig drejede sig om indkøb af  

 råvarer, hvilke fakturaer de i oktober og november 1985 bogførte i selskabets  

 bogholderi, hvorefter selskabets bogholderi og regnskab ikke udviste et  

 retvisende billede af selskabets resultat, aktiver og egenkapital.« Der blev endvidere rejst sigtelse mod indklagede for overtrædelse af  

 straffelovens § 157. I medfør af retsplejelovens § 723, stk. 1, besluttede  

 statsadvokaten for Sjælland den 11. april 1989 at opgive påtale i sagen.
 Ved dom af 19. januar 1993 afsagt af kriminalretten i Frederikssund blev  

 selskabets bogholder frifundet, mens den tidligere administrerende direktør  

 blev straffet med fængsel i 1 år og 6 måneder.
 Vedrørende 2. klagepunkt fandt retten den tiltalte direktør skyldig efter  

 straffelovens § 175, stk. 1 og 2 i overensstemmelse med anklageskriftet.
 Vedrørende 3. klagepunkt fandt retten det godtgjort, at den tiltalte  

 direktør var skyldig i dokumentfalsk efter straffelovens §§ 172, stk. 1, jf.  

 171, i overensstemmelse med anklageskriftet.
 I dommen er anklagemyndighedens anbringender bl.a. citeret således:
»Anklagemyndigheden har anført, at tiltalen er rejst på grundlag af  

 resultatet af den revision, som statsautoriseret revisor Niels Lynge Pedersen  

 har foretaget, efter at Dan Arms A/S den 9.2.1987 trådte i  

 betalingsstandsning.
Resultatet viser, at Dan Arms allerede i slutningen af  

 1985 måtte betragtes som insolvent. Årsregnskabet for 1985 var forkert, fordi  

 de fakturaer, der er nævnt i forhold 1, og haglcontainerne i forhold 3 indgik  

 deri.
I løbet af 1986 blev resultaterne som følge af det i de øvrige forhold  

 beskrevne mere og mere misvisende.
Det er ud fra disse falske tal,  

 kreditgiverne - ikke mindst Jyske Bank - har givet lån til Dan Arms.  

 Kreditgiverne har ikke haft nogen reel mulighed for at afsløre de falske tal.  

 De blev leveret som udtræk af en EDB-maskine uden mulighed for kontrol, og  

 selskabets revisor har ikke ved udarbejdelse af regnskabet for 1985 haft  

 mulighed for at afsløre de falske tal.
Kreditgiverne har kunnet benytte  

 tallene som dokumentation til brug for deres kreditgivning.« » ad forhold 1 og 2:
Anklagemyndigheden har anført, at tiltalte Vasegaard har ladet udfærdige  

 de falske fakturaer for at efterkomme Jyske Banks ønske om at forbedre  

 virksomhedens egenkapital og overskud, men at dette er sket uden bankens  

 samtykke eller viden, og at det har stået helt klart for Vasegaard, at det  

 ikke var på den måde, banken ønskede at forbedre regnskabet.
Rent teknisk er  

 regnskaberne blevet forbedret ved, at råvareindkøb er blevet ændret til  

 maskinindkøb med fakturaer, der har samme navn som råvareindkøbet og med de  

 samme beløb på en sådan måde, at det har været vanskeligt for selskabets  

 revisor og bestyrelse samt for Jyske Bank at opdage, at tallene var  

 forkerte.« Vedrørende sagens første klagepunkt fremgår det af Rigsadvokatens  

 skrivelse af 16. maj 1989 til Erhvervs- og Selskabsstyrelsen, at forsknings-  

 og udviklingsomkostningerne er opført som aktiv »uagtet at der ikke  

 synes at være dokumentation herfor«.
Det fremgår af Rigspolitichefens rejseafdelings resume i sagen mod  

 indklagede, at indklagede vedrørende klagepunkt 2 af den administrerende  

 direktør havde fået oplyst, at selskabet i forbindelse med betaling for  

 blyhagl havde erhvervet disse haglcontainere, ligesom indklagede selv havde  

 set containerne på selskabets område.
Endvidere fremgår det, at indklagedes  

 medarbejder havde kontrolleret tilstedeværelsen af det under klagepunkt 3  

 nævnte aktiv, og at medarbejderen har forklaret, at den administrerende  

 direktør udpegede de maskinkøb, der var foretaget, og at dette arbejde blev  

 udført ved stikprøver af mere end halvdelen af de foretagne investeringer.  

 Endvidere foretog medarbejderen totalkontrol af anlægskartotekskortene  

 sammenholdt med indkøbsfakturaerne, som lå til grund for disse anlægsaktiver.
 I en erklæring 4/4 1986 til brug for en låneansøgning til  

 Finansieringsinstituttet for Industri og Håndværk A/S har indklagede  

 attesteret, at Dan Arms A/S i perioden 1/1 1985 - 25/3 1986 har foretaget  

 følgende investeringer: .......................
 Det er til sagen oplyst, at nævnte beløb indbefatter de »falske«  

 maskinkøb for 2.048.312 kr.
 Under sagen har indklagedes advokat, advokat Mogens Hartz, Frederiksværk,  

 20. oktober 1993 afgivet redegørelse i henhold til § 8, stk.1, i  

 bekendtgørelsen for Revisornævnet.
Sagen er mundtligt forhandlet på nævnets møde 10. marts 1994, hvor  

 indklagede gav møde med sin advokat.
Endvidere mødte som vidne indklagedes  

 tidligere medarbejder, Anders Arvai, Ole Nielsensvej 9, Hundested, der nu er  

 regnskabschef i Unoplast.
Indklagede har forklaret om det første klagepunkt, at selskabet var i en  

 ekspansiv udvikling, og at der med betydelige omkostninger til stadighed  

 udvikledes nye produkter, bl.a. patroner med stålhagl.
Produktudviklingen fik  

 støtte fra Teknologisk Institut, og netop i 1985 var produktudviklingen  

 særlig kraftig.
Indklagede måtte indrømme, at værdiansættelsen af produkt- og  

 forskningsudviklingen ikke skete helt i overensstemmelse med de i  

 International Regnskabsstandard (IAS) nr. 9 fastsatte kriterier.
Der blev  

 således ikke foretaget registrering af de løntimer, der var brugt på  

 udviklingsarbejdet, og der skete ikke en løbende opgørelse af forsknings- og  

 udviklingsomkostningerne.
Fordelingen ved årets udgang byggede på et skøn,  

 som han fandt forsvarligt på baggrund af sit kendskab til virksomhedens  

 forhold og sin tillid til selskabets ledelse.
Forsknings- og  

 udviklingsomkostningerne er i regnskabet for 1985 opført i balancen under  

 »Immaterielle anlægsaktiver«.
Vedrørende sagens 2. klagepunkt har indklagede erkendt, at han ikke har  

 set dokumentation for købet af haglcontainere.
Under en gennemgang på  

 virksomheden sammen med selskabets direktør oplyste denne ham imidlertid om,  

 at containerne var overført til anlægsaktiverne, og at de var betalt i  

 forbindelse med betaling af blyhaglleverancer, hvilket indklagede noterede i  

 sine papirer.
Vedrørende sagens 3. klagepunkt har indklagede forklaret, at  

 avanceforskellene i forhold til budgettet var blevet drøftet.
Han fandt  

 ledelsens forklaringer tilfredsstillende.
Grunden var blandt andet, at  

 selskabets jagtpatroner med stålhagl var klart bedre end andre patroner og  

 derfor meget efterspurgte.
Indklagedes medarbejder kunne blandt andet oplyse, at der helt sikkert  

 havde været forsknings- og udviklingsprocesser i virksomheden omkring  

 produktionen af stålhaglpatroner.
De aktiverede lønudgifter var afholdt, men  

 vidnet sammenholdt ikke tallene med lønregnskabet, idet der, så vidt han  

 husker, løbende skete bogføring som udviklingsomkostninger af de timer, der  

 medgik hertil.
Når han besøgte virksomheden, fik han altid en betryggende  

 forklaring på de spørgsmål, som han stillede.
Den revision, han foretog, var  

 ikke fuldstændig, men stikprøvevis.
Med hensyn til indkøbet af maskindele  

 havde han haft problemer med de på italiensk affattede fakturaer.
På  

 virksomhedens kontor var der imidlertid en kontordame, der kunne italiensk,  

 og som oversatte fakturaerne for ham.
Han havde ikke fundet grundlag for at  

 betvivle den forklaring, han fik om dette aktiv.
Medarbejderen oplyste også om den tætte forbindelse, der bestod mellem  

 selskabet og dets bankforbindelse, Jyske Bank.
Banken gav aldrig over for ham  

 udtryk for tvivl om virksomheden.
 Indklagedes advokat har i sin redegørelse til Revisornævnet blandt andet  

 anført:
 »At de af Dan Arms direktør, Henning Vasegård, foretagne  

 bedragerier/forfalskninger var af en sådan karakter, at det ikke var muligt  

 for indklagede ved sædvanlig revisionsmæssig agtpågivenhed, det være sig at  

 afdække, endsige få mistanke om de begåede forhold.  

 .................................................
 At indklagede havde sin - på daværende tidspunkt - mest betroede  

 medarbejder fast knyttet til virksomheden.
 At indklagede udtrykkelig i revisionsprotokollaterne anførte:
»Revisionen har ikke omfattet særlige undersøgelser med henblik på  

 afsløring af besvigelser.
Kun i sådanne tilfælde, hvor der under revisionen  

 konstateres unøjagtigheder, som kan give formodning om misligheder, vil  

 revisionen blive udvidet med henblik på opklaring af disse forhold.
Vi skal  

 bemærke, at vi ikke er stødt på forhold, der har givet anledning til en  

 udvidelse af revisionen«.
 At selskabet - efter indklagedes opfattelse - havde en meget aktiv og  

 kontrollerende bestyrelse, der bl.a. bestod af personer indsat af selskabets  

 bankforbindelse og med en advokat som formand.
At der - efter revisionens opfattelse - blev ført en meget tæt kontrol  

 samt ydet rådgivningsfunktion fra såvel bestyrelsens som bankens side i  

 forbindelse med selskabets ekspansive udvikling og daglige ledelse.' Indklagedes advokat har med redegørelsen fremlagt et timeregnskab  

 vedrørende produktudvikling for tiden 1. april 1984 til 31. december 1984  

 samt andre bilag vedrørende produktudviklingen, herunder et beregningsark.  

 Indklagedes advokat finder, at det ved de således fremlagte bilag er  

 dokumenteret, at indklagede havde et vist grundlag for at aktivere  

 forsknings- og udviklingsomkostningerne som sket i årsregnskabet for 1985.
 Sagen procederedes i overensstemmelse med svarskriftet.
 Revisornævnet skal udtale:
 Klagepunkt 1:
Nævnet lægger til grund, at ledelsen i Dan Arms A/S har ønsket, at  

 indklagede i årsregnskabet for 1985 overførte 1.327.145 kr. til balancen som  

 forsknings- og udviklingsomkostninger.
Størrelsen af aktivposten må antages  

 at være fastlagt af ledelsen efter et skøn, men efter de for nævnet  

 foreliggende oplysninger er der ikke grund til at betvivle, at der i  

 virksomheden er afholdt ikke ubetydelige omkostninger blandt andet til  

 udvikling af et af branchens nyere produkter, jagtpatroner med stålhagl.
 Selv om overførelsen af en del af virksomhedens udgifter til lønninger og  

 råvareindkøb fra resultatopgørelsen til balancen for at forebygge misbrug  

 burde være sket på grundlag af et arbejdsnotat eller tilsvarende med på  

 forhånd fastlagte kriterier for fordelingen, finder nævnet ikke, at  

 indklagedes handlemåde kan anses for en sådan fejl eller forsømmelse, at der  

 er grundlag for pålæg af bøde eller tildeling af en advarsel efter lov om  

 statsautoriserede revisorer § 19, nu § 18 a, stk. 1.
 Klagepunkt 2:
Det lægges til grund, at indklagede ikke i forbindelse med udarbejdelsen  

 af årsregnskabet for 1985 har påset eller foretaget nærmere undersøgelse af,  

 om der var dokumentation for selskabets ejendomsret til haglcontainerne.
Da  

 indklagede ved en lagergennemgang sammen med virksomhedens direktør har set  

 disse i selskabets besiddelse og fået en forklaring på, hvordan de var  

 erhvervet og betalt i form af rabatter eller lignende, finder nævnet det  

 imidlertid - også på grund af aktivets art og værdi i forhold til aktivmassen  

 i øvrigt - forsvarligt, at indklagede, der efter sin forklaring ikke i sit  

 hidtidige virke for selskabet havde haft anledning til at mistro ledelsen,  

 har medtaget posten i regnskabet som sket.
Klagepunkt 3. Nævnt lægger til grund, at selskabets bruttoavance i 1985  

 er højere end budgetteret, at samtlige maskindele, som af direktøren er  

 angivet indkøbt ved de falske fakturaer for et samlet beløb af over 2 mio.  

 kr., figurerer i anlægskartoteket på et enkelt blad under betegnelsen  

 »patronmaskiner«, og at indklagede i april 1986 til brug for en  

 låneansøgning til Finansieringsinstituttet for Industri og Håndværk A/S  

 attesterede rigtigheden af selskabets maskinkøb i 1985 - med den nævnte  

 betydelige enkeltpost - uden at have søgt dette nærmere verificeret, idet han  

 alene henholdt sig til den af hans assistent foretagne stikprøvekontrol af  

 driftsmidlernes tilstedeværelse.
Efter nævnets opfattelse burde disse forhold  

 have givet indklagede anledning til særlig agtpågivenhed.
 Da der imidlertid ikke er grundlag for at fastslå, at indklagede ved en  

 nærmere undersøgelse, omfattende en udspørgen af selskabets direktør, ville  

 have været i stand til at afsløre falsknerierne, jf. det af  

 anklagemyndigheden i straffesagen mod direktøren anførte, og da det oplyste  

 om virksomhedens ekspansion netop i 1985 kan have gjort indklagedes manglende  

 iagttagelse af, at der forelå noget usædvanligt, forståelig, finder nævnet  

 ikke med fornøden sikkerhed at kunne fastslå, at indklagede vedrørende dette  

 klagepunkt har handlet på en måde, som bør pålægges en sanktion efter loven  

 om statsautoriserede revisorer § 19, nu § 18 a.
 Som følge af det anførte må indklagede i det hele frifindes fra klagerne.
 Udskriftens rigtighed bekræftes.
 Revisornævnet, den 16. maj 1994.
