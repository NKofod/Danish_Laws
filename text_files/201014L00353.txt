Bilag 1 Betænkning afgivet af Erhvervsudvalget den 10. december 2010 Betænkning over Forslag til lov om ændring af lov om aktie- og anpartsselskaber (selskabsloven) (Gennemførelse af ændringsdirektivet om rapporterings- og dokumentationskrav i forbindelse med fusioner og spaltninger m.v.) [af økonomi- og erhvervsministeren (Brian Mikkelsen)] 1. Ændringsforslag Økonomi- og erhvervsministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 10. november 2010 og var til 1. behandling den 23. november 2010. Lovforslaget blev efter 1. behandling henvist til behandling i Erhvervsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og økonomi- og erhvervsministeren sendte den 10. september 2010 dette udkast til udvalget, jf. (folketingsåret 2009-10) ERU alm. del  bilag 323. Den 10. november 2010 sendte økonomi- og erhvervsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Foreningen af Statsautoriserede Revisorer.
 Økonomi- og erhvervsministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 8 spørgsmål til økonomi- og erhvervsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Dansk Folkepartis medlemmer af udvalget finder, at det er vigtigt, at fusions- og spaltningsplaner også fremover er centralt tilgængelige hos Erhvervs- og Selskabsstyrelsen, hvor det i dag er muligt at rekvirere disse.
Fremover bør det i øvrigt også være muligt at rekvirere disse elektronisk.
Det vil udhule behovet for nødvendig information og gennemskueligheden for fremtidige ejere og eksterne interessenter, hvis der ikke er ét centralt sted, hvor planerne findes.
Det er f.eks. ikke sikkert, at planerne vil blive gemt på et selskabs hjemmeside, hvis selskabet går konkurs eller ophører.
Når det gælder underretningen på generalforsamlingen om, hvad der er sket, siden en fusionsplan for aktieselskaber er blevet underskrevet, er det vigtigt at fastholde informationsforpligtelsen om væsentlige begivenheder for bl.a. at beskytte værdierne i selskaberne.
Selv om der er denne mulighed i dag for spaltninger og for anpartsselskaber, er disse regler først trådt i kraft 1. marts 2010, og der er derfor ikke indhøstet de nødvendige erfaringer for at kunne konkludere, om det er forsvarligt at udbrede denne mulighed til fusioner af aktieselskaber.
I forbindelse med udvalgsbehandlingen er det fastslået, at der for kapitalejere m.fl. ikke er nogen reelle ændringer i lovforslaget med hensyn til tilgængeligheden og rådigheden for så vidt angår de dokumenter, der vedrører en fusion eller spaltning.
Dette forslag kan støttes, da der er tale om en præcisering af en allerede gældende bestemmelse.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af økonomi- og erhvervsministeren, tiltrådt af udvalget:
 1) Fodnoten affattes således:
»1) Loven indeholder bestemmelser, der gennemfører dele af Europa-Parlamentets og Rådets direktiv 2009/109/EF af 16. september 2009 (EU-Tidende 2009 nr.
L 259, side 14) om ændring af Rådets direktiv 77/91/EØF, 78/855/EØF og 82/891/EØF samt direktiv 2005/56/EF for så vidt angår rapporterings- og dokumentationskrav i forbindelse med fusioner og spaltninger.« [Præcisering og teknisk ændring] Til § 1 2) Efter nr. 8 indsættes som nyt nummer:
»01. I § 147, stk. 3, ændres »stk. 1« til: »stk. 2«.« [Teknisk rettelse] 3) Nr. 24, 35, 49, 60 og 65 udgår.
[Ophævelse af hjemmel til offentliggørelse af fusions- og spaltningsplaner] 4) Nr. 26, 38, 51, 62 og 67 udgår.
[Ophævelse af muligheden for at fravælge en underretning fra ledelsen om væsentlige begivenheder] Bemærkninger Til nr. 1 Ændringsforslaget er en rettelse af den oprindelige fodnote til loven, da der ikke var indsat formuleringen »dele af«.
Desuden er fodnoten ændret rent teknisk, så henvisningen til EU-Tidende kommer efter datoen for direktivet, hvilket er den benyttede systematik i selskabsloven.
Til nr. 2 Henvisningen i § 147, stk. 3, til bestemmelsens stk. 1 er ikke korrekt og foreslås derfor ændret.
Bestemmelsen i stk. 1 omhandler krav til revisor, som selskabets generalforsamling stiller til denne.
Der skal rettelig henvises til bestemmelsen i stk. 2, som omhandler ledelsens pligt til bl.a. at udarbejde forretningsorden og til at oprette og føre bøger, fortegnelser og protokoller.
Disse forhold skal i henhold den foreslåede ændring af stk. 3 påses af selskabets revisor, som skal underrette selskabets generalforsamling om manglende overholdelse.
Til nr. 3 Den foreslåede ændring vedrører ophævelse af hjemmel til, at Erhvervs- og Selskabsstyrelsen kan fastsætte nærmere regler om offentliggørelse af nationale såvel som grænseoverskridende fusions- og spaltningsplaner samt omdannelsesplaner for andelsselskaber.
 Der har været udtrykt bekymring for, hvorvidt behovet for nødvendig information og gennemskuelighed for fremtidige ejere og eksterne interessenter opfyldes, hvis der ikke er ét centralt sted, hvor fusions- og spaltningsplaner er offentligt tilgængelige.
Med henblik på at belyse problemstillingen nærmere foreslås det derfor, at bestemmelserne udgår af lovforslaget.
Det bemærkes endvidere, at bestemmelserne ikke kan udnyttes på nuværende tidspunkt, da Erhvervs- og Selskabsstyrelsens it-system endnu ikke kan opfylde de med den oprindelige ændring forbundne krav.
Til nr. 4 Den foreslåede ændring ophæver muligheden for, at kapitalejerne i enighed kan fravælge det centrale ledelsesorgans underretning på generalforsamlingen, hvor der træffes beslutning om gennemførelsen af en fusion eller spaltning, om begivenheder af væsentlig betydning, der er indtruffet i tiden mellem fusions- eller spaltningsplanens underskrivelse og generalforsamlingen.
De foreslåede bestemmelser omfatter både nationale og grænseoverskridende fusioner og spaltninger samt omdannelse af andelsselskaber.
 Mulighederne udgår af lovforslaget, da det er fundet hensigtsmæssigt at afvente erfaringerne med anvendelsen af de muligheder for selskabernes fravalg af dokumenter, som er indført med selskabsloven og nærværende lovforslag, førend muligheden tages op til fornyet overvejelse.
Helge Sander (V) fmd.
Torsten Schack Pedersen (V) Marion Pedersen (V) Lars Christian Lilleholt (V) Erling Bonnesen (V) Colette L.
Brix (DF) nfmd.
Pia Adelsteen (DF) Carina Christensen (KF) Rasmus Jarlov (KF) Orla Hav (S) Benny Engelbrecht (S) Henrik Dam Kristensen (S) Niels Sindal (S) Karsten Hønge (SF) Steen Gade (SF) Morten Østergaard (RV) Frank Aaen (EL) Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
