Betænkning afgivet af Retsudvalget den 30. januar 2020 Betænkning over Forslag til lov om udlevering af lovovertrædere til og fra Danmark (udleveringsloven) [af justitsministeren (Nick Hækkerup)]:
1. Ændringsforslag Justitsministeren har stillet 6 ændringsforslag til lovforslaget.
2. Indstillinger Et flertal i udvalget (udvalget med undtagelse af DF og NB) indstiller lovforslaget til vedtagelse med de stillede ændringsforslag.
Et mindretal i udvalget (DF og NB) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Liberal Alliance og Sambandsflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 25 Af justitsministeren, tiltrådt af udvalget:
 1) Stk. 3, nr. 7, affattes således:
 »7) artikel 3, 3 bis, 3 ter eller 3 quater i konventionen af 10. marts 1988 til bekæmpelse af ulovlige handlinger mod søfartssikkerheden som henholdsvis ændret og indsat ved protokollen af 14. oktober 2005 til konventionen af 10. marts 1988 til bekæmpelse af ulovlige handlinger mod søfartssikkerheden eller artikel 2, 2 bis eller 2 ter i protokollen af 10. marts 1988 til bekæmpelse af ulovlige handlinger mod sikkerheden for fastgjorte platforme, der befinder sig på kontinentalsokkelen, som henholdsvis ændret og indsat ved protokollen af 14. oktober 2005 til protokollen af 10. marts 1988 til bekæmpelse af ulovlige handlinger mod sikkerheden for fastgjorte platforme, der befinder sig på kontinentalsokkelen,«.
[Lovteknisk korrektion] 2) I stk. 3, nr. 8, ændres »artikel 4« til: »artikel 13«.
[Lovteknisk korrektion] Til § 33 3) I stk. 2, 2. pkt., indsættes efter »destruktion«: »af fotografier og fingeraftryk«.
[Præcisering] Til § 39 4) I stk. 1 ændres »eftersøgtes« til: »pågældendes«.
[Præcisering] Til § 58 5) Nr. 1 affattes således:
 »1. § 2, stk. 1, affattes således:
»Retten træffer efter anmodning fra Den Internationale Straffedomstol beslutning om udlevering af personer, mod hvem Den Internationale Straffedomstol har indledt strafforfølgning.«« [Præcisering] 6) Nr. 2 affattes således:
 »2. § 2, stk. 2, affattes således:
»Stk. 2. Retten træffer endvidere efter anmodning beslutning om udlevering til fuldbyrdelse af Den Internationale Straffedomstols domme.«« [Præcisering] Bemærkninger Til nr. 1 Der er tale om en korrektion, da det følger af bekendtgørelse nr. 10 af 24. maj 2019 af protokol af 14. oktober 2005 til konventionen af 10. marts 1988 til bekæmpelse af ulovlige handlinger mod søfartssikkerheden, at der rettelig er tale om protokol af 14. oktober 2005 og ikke protokol af 1. november 2005. I forbindelse med bekendtgørelsen af protokollen er denne blevet oversat fra engelsk til dansk.
I den danske oversættelse fremgår det af protokollens artikel 4, stk. 5-7, at der er indsat henholdsvis »Artikel 3 bis«, »Artikel 3 ter« og »Artikel 3 quater«.
Justitsministeriet finder det på den baggrund hensigtsmæssigt at ændre »3 b« til: »3 bis«, »3 c« til: »3 ter« og »3 d« til: »3 quater« i overensstemmelse med oversættelsen.
Det følger endvidere af bekendtgørelse nr. 13 af 1. juli 2019 af protokol af 14. oktober 2005 til protokollen af 10. marts 1988 til bekæmpelse af ulovlige handlinger mod sikkerheden for fastgjorte platforme, der befinder sig på kontinentalsoklen, at der rettelig er tale om protokol af 14. oktober 2005 og ikke protokol af 1. november 2005. I forbindelse med bekendtgørelsen af protokollen er denne blevet oversat fra engelsk til dansk.
I den danske oversættelse fremgår det af protokollens artikel 4, stk. 1 og 2, at der er indsat henholdsvis »Artikel 2 bis« og »Artikel 2 ter«.
Justitsministeriet finder det på den baggrund hensigtsmæssigt at ændre »2 b« til: »2 bis« og »2 c« til: »2 ter« i overensstemmelse med oversættelsen.
 Forslaget indebærer ingen indholdsmæssig ændring.
Til nr. 2 Der er tale om en korrektion, idet det fremsatte forslag til bestemmelsen fejlagtigt henviser til tvangsforsvindingskonventionens artikel 4, som fastsætter, at enhver deltagerstat skal træffe de foranstaltninger, der måtte være nødvendige for at sikre, at tvungen forsvinding udgør en lovovertrædelse i henhold til dens straffelovgivning.
Der skal rettelig henvises til konventionens artikel 13, der fastsætter, at med henblik på udlevering mellem deltagerstaterne må en tvangsforsvindingsforbrydelse ikke betragtes som en politisk lovovertrædelse, som knyttet til en politisk lovovertrædelse eller som en lovovertrædelse inspireret af politiske motiver.
En anmodning om udlevering på grundlag af en sådan lovovertrædelse må således ikke afslås udelukkende på dette grundlag.
Til nr. 3 Der er alene tale om en præcisering, så det tydeligt fastsættes i bestemmelsen, at muligheden for at fastsætte regler om opbevaring og destruktion vedrører fotografier og fingeraftryk.
Forslaget indebærer således ingen indholdsmæssig ændring.
Til nr. 4 Der er alene tale om en sproglig ensretning, så der i stedet for »den eftersøgtes« henvises til »den pågældendes« i overensstemmelse med betegnelsen i resten af lovforslaget.
Forslaget indebærer således ingen indholdsmæssig ændring.
Til nr. 5 Det fremsatte forslag til bestemmelsen kan efterlade tvivl om, hvorvidt »domstolen« i den gældende bestemmelse henviser til »Retten« eller til »Den Internationale Straffedomstol«.
For at imødegå tvivl foreslås bestemmelsen nyaffattet, så det tydeligt fastsættes i bestemmelsen, at det er Den Internationale Straffedomstol, der henvises til.
Forslaget indebærer således ingen indholdsmæssig ændring.
Til nr. 6 Det fremsatte forslag til bestemmelsen kan efterlade tvivl om, hvorvidt »domstolens« i den gældende bestemmelse henviser til »Retten« eller til »Den Internationale Straffedomstol«.
For at imødegå tvivl foreslås bestemmelsen nyaffattet, så det tydeligt fastsættes i bestemmelsen, at det er Den Internationale Straffedomstol, der henvises til.
Forslaget indebærer således ingen indholdsmæssig ændring.
4. Udvalgsarbejdet Lovforslaget blev fremsat den 27. november 2019 og var til 1. behandling den 10. december 2019. Lovforslaget blev efter 1. behandling henvist til behandling i Retsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og justitsministeren sendte den 26. september 2019 dette udkast til udvalget, jf.
REU alm. del  bilag 116, folketingsåret 2018-19, 2 samling.
Den 27. november 2019 sendte justitsministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 13 spørgsmål til justitsministeren til skriftlig besvarelse, som ministeren har besvaret.
Flemming Møller Mortensen (S) Jeppe Bruus (S) Julie Skovsby (S) Kasper Roug (S) Rasmus Stoklund (S) Lars Aslan Rasmussen (S) Kristian Hegaard (RV) nfmd.
Nils Sjøberg (RV) Karina Lorentzen Dehnhardt (SF) Theresa Berg Andersen (SF) Rosa Lund (EL) Søren Søndergaard (EL) Sikandar Siddique (ALT) Aaja Chemnitz Larsen (IA) Aki-Matilda Høegh-Dam (SIU) Sjúrður Skaale (JF) Preben Bang Henriksen (V) fmd.
Jan E.
Jørgensen (V) Britt Bager (V) Inger Støjberg (V) Morten Dahlin (V) Michael Aastrup Jensen (V) Karsten Lauritzen (V) Peter Skaarup (DF) Dennis Flydtkjær (DF) Karina Adsbøl (DF) Naser Khader (KF) Mai Mercado (KF) Pernille Vermund (NB) Liberal Alliance og Sambandsflokkurin havde ikke medlemmer i udvalget.
