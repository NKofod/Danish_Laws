Udtalt, at den omstændighed, at en 20-årig arbejdsløs kvinde havde  

 giftet sig med en jævnaldrende HF-studerende, som var fader til det barn, hun  

 ventede, og som manglede mindre end 1 år af sin HF- uddannelse, ikke skulle  

 være til hinder for, at der fortsat ydedes hende hjælp, medens han  

 færdiggjorde uddannelsen (* 1) REDEGØRELSE FOR SAGEN:
 En 20-årig kvinde indankede en afgørelse truffet af amtsankenævnet,  

 hvorefter hun ikke var berettiget til underholdshjælp efter bistandslovens §  

 37 efter 4. november 1976, hvilken dato hun indgik ægteskab med en 20-årig  

 HF-studerende.
 Ansøgeren tog studentereksamen i sommeren 1976 og henvendte sig til  

 socialforvaltningen den 1. september 1976 med anmodning om underholdshjælp.
 Under hensyn til, at ansøgeren boede sammen med sin nuværende ægtefælle,  

 blev der ydet hende underholdshjælp med halv ægtepartakst og hjælp til  

 betaling af halvdelen af parrets faste udgifter.
 Den 4. november 1976 indgik ægteparret ægteskab. Ægtefællen var  

 HF-studerende på andet år og havde ingen indtægter ud over studiestøtte.
 Socialforvaltningen standsede herefter udbetaling af hjælp efter  

 bistandsloven til ansøgeren med den begrundelse, at ægtefællen havde  

 forsørgelspligt over for ansøgeren, og at han som studerende ikke kunne gøre  

 krav på hjælp efter bistandsloven.
Amtsankenævnet tiltrådte socialforvaltningens afgørelse.
Nævnet henviste  

 til, at ifølge bistandslovens § 6 har ægtefæller gensidig forsørgelsespligt  

 og heraf følger, at såvel den, der søger hjælp, som ægtefællen må have  

 udnyttet sine arbejdsmuligheder i tilstrækkelig grad, jfr. bistandslovens §  

 38.
 Da ægtefællen som studerende ikke opfyldte denne betingelse, måtte nævnet  

 konstatere, at betingelserne for at yde hjælp i henhold til bistandsloven  

 ikke var opfyldt.
 Den 1. marts 1977 fødte ansøgeren en søn, og det var oplyst, at  

 socialforvaltningen ikke, ud over hjælp i tilslutning til selve fødslen,  

 havde ydet hende hjælp siden 4. november 1976.
I anken anførte ansøgeren, at hun fandt det rimeligt, at ægtefællen gjorde  

 sin HF-uddannelse færdig under hensyn til, at han var i en alder, hvor stort  

 set alle er på et grunduddannelsestrin, og at han nu kun manglede ca. 4  

 måneder i uddannelsen.
Hun oplyste endvidere, at ægtefællen havde modtaget  

 løfte om et arbejdsforhold efter afsluttet HF-eksamen.
 Ansøgeren anførte desuden, at der i hvert fald fra begyndelsen af januar  

 1977, på grund af den nært forestående fødsen, havde foreligget særlige  

 forhold, som måtte kunne begrunde, at der blev ydet hjælp.
 Ankestyrelsen henviste i sin afgørelse til, at betingelserne for at opnå  

 forbigående hjælp er, at ansøgeren - og ægtefællen - har udnyttet sine  

 arbejdsmuligheder, jfr. bistandslovens § 38.
 Ifølge cirkulæret om kontanthjælp efter bistandsloven, pkt. 5, kan  

 økonomiske behov, der alene skyldes, at den pågældende er uddannelsessøgende,  

 normalt ikke afhjælpes gennem bistandslovens § 37. De uddannelsessøgende kan  

 kun henføres under bistandslovens § 37 under helt ekstraordinære forhold.
 Ankestyrelsen fandt, at afgørende hensyn under de foreliggende  

 omstændigheder talte for, at ægtefællen afsluttede sit HF-studium som  

 planlagt i sommeren 1977.
 Den omstændighed, at ansøgeren var blevet gift den 4. november 1976 og at  

 ægtefællen gjorde sin HF-uddannelse færdig, fandtes derfor ikke at være til  

 hinder for, at der ydedes fortsat hjælp efter den nævnte dato, såfremt  

 betingelserne herfor i øvrigt var opfyldt.
 (* 1) SM-meddelelsen genudsendes efter socialministeriets anmodning.
