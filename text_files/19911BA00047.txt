Nr BSF 47 Forslag til folketingsbeslutning om et program for videreudvikling og  

 internationalisering af folkeskolen Fremsat af Hanne Thanning Jacobsen (SF) Pernille Frahm (SF) Gade (SF)  

 Birgitte Husmark (SF) Rahbæk Møller (SF) Ebba Strange (SF) den 15. januar 1992 Med henblik på en fortsat udvikling af folkeskolen opfordres regeringen til at tage initiativ til et landsdækkende lokalforankret udviklingsarbejde, som har til formål at videreudvikle folkeskolens indhold og rammer samt at styrke folkeskolens samvirke med det internationale samfund.
A.
Udviklingsprojekterne må omfatte hele skoler eller veldefinerede  

 skoleafsnit og skal tage sit udgangspunkt i mindst eet af følgende områder:
1. Undervisningens indhold og organisation Med henblik på en gennemgribende ændring af folkeskolens indhold og  

 organisation udvikles yderligere erfaringer med en undervisning, der - inddrager eleverne i hele undervisningens arbejdsproces - organiseres i bredere vidensammenhænge - differentieres - evalueres internt og - også kan rumme de elever, der af faglige, sociale eller kulturelle  

 grunde har det vanskeligt i folkeskolen.
2. Internationalisering med danske rødder Med henblik på at styrke dansk kultur udvikles yderligere erfaringer med  

 etablering og drift af kulturcentre, der indarbejder internationale  

 dimensioner i deres virksomhed.
 Projekterne må inddrage problemstillinger om forskellige kulturer og  

 kulturelle mønstre i Danmark og i andre lande, og de må have sammenhæng med  

 skolens virksomhed i øvrigt.
3. Medie- og kommunikationscentre Med henblik på at øge elevernes muligheder for kritisk at vurdere og  

 bearbejde strømmen af informationer må eleverne blive aktive brugere af den  

 nyeste teknologi i alle dens former.
 Skolebibliotekerne må blive dynamiske medie- og kommunikationscentre i  

 informationssamfundets skole, og de må derfor udvikles, så de kan medvirke  

 til løsning af alle medie- og kommunikationsopgaver i  

 undervisningssammenhæng.
4. Skolen og samfundet - i et aktivt samvirke Med henblik på at øge elevernes indsigt i og forståelse for andre  

 menneskers livsbetingelser og livsformer må undervisningen uden for skolens  

 mure i stadig større omfang finde sted i en konkret og aktiv sammenhæng.
B.
Oprettelse af et videreudviklingsråd Der oprettes et videreudviklingsråd, der med et selvstændigt sekretariat  

 får til opgave at godkende projekterne og være formidler af programmets  

 intentioner.
Bemærkninger til forslaget Almindelige bemærkninger Udviklingsprogrammet for folkeskolen og skolen som lokalt kulturcenter  

 (7-punkts-programmet), som blev vedtaget ved folketingsbeslutning nr.
B 109 i  

 maj 1987, udløb med udgangen af 1991, (se Folketingstidende 1986-87, 1.  

 samling, forhandlingerne sp. 6654, 6658, 7383 og 12569, tillæg A sp. 3701,  

 tillæg B sp. 2389 og tillæg C sp. 843).
 Den endelige evaluering af dette udviklingsprogram foreligger ikke før i  

 maj 1992, så først efter dette tidspunkt vil Folketinget kunne lade sig  

 inspirere af og vurdere, hvilke konsekvenser der kan tages af dette program.
 Ikke desto mindre tegner der sig allerede nu ved de mere end 8.000  

 gennemførte udviklingsarbejder et tydeligt billede af, at der på skolerne,  

 både blandt elever, lærere, skoleledere og forældre er en vilje til  

 udvikling.
Det er denne udviklingsparathed, som dette beslutningsforslag om et  

 videreudviklings- og internationaliseringsprogram tager sigte på at  

 understøtte.
I modsætning til tidligere, hvor udviklingsarbejdet som oftest  

 har været et anliggende for den enkelte lærer eller et lærerteam, lægges der  

 med dette program op til, at det er hele skoler eller veldefinerede  

 skoleafsnit, der skal deltage i udviklingsarbejder.
 Med veldefinerede skoleafsnit menes i denne sammenhæng hele afdelinger af  

 større skoler, hvad enten skolerne er opdelt efter bygningsmæssige principper  

 eller efter pædagogiske principper som f.eks. lodret eller vandret opdeling.
 Dialogen er vigtig og nødvendig i alt samarbejde, og derfor må alle  

 skolens parter inddrages mere direkte i den enkelte skoles udvikling: i  

 initiativtagning, i planlægning, i gennemførelse og i evaluering.
 På denne måde kan dialogen blive en fælles platform for individuel  

 udvikling.
 Hensigten med dette videreudviklings- og internationaliseringsprogram er  

 derfor foruden at bygge videre på de bedste erfaringer fra  

 7-punkts-programmet samtidig at indhøste nye erfaringer på felter, der  

 vedrører internationalisering, de nye medieteknologier m.v.
Bemærkninger til de enkelte punkter Ad 1. Undervisningens indhold og organisation Det er vigtigt at vedkende sig at ville det demokratiske samfund ved at  

 praktisere det.
 I dag er undervisningen mange steder stadig væk bundet i mange konkrete  

 fag og bliver afviklet i for snævre tidsstrukturer.
 Det må afløses af en mere fleksibel vekselvirkning mellem undervisning i  

 faglige forløb, i temaer og i projekter og må til stadighed sammenkobles med  

 en konsekvent inddragelse af eleverne i alle arbejdsprocessens faser.
 Der må således lægges vægt på, at såvel den enkelte elev som eleverne som  

 helhed selv er i gang, selv er med til at formulere opgaverne, planlægge  

 forløbene, udføre og reflektere over arbejdsprocesserne og tage stilling til  

 resultaterne.
 Kun en sådan proces opdrager eleverne til selv at være handlende og  

 forblive handlende også i et fremtidigt samfund.
 Samtidig er det vigtigt gennem udviklingsarbejder at afdække, hvilke  

 bredere kategorier skolens indhold fremover kan rummes i.
 Folkeskolen skal fortsat være en skole for alle børn, en skole, hvor det  

 er forskelligheden og ikke ligemageriet, der er idealet.
 Undervisningsdifferentiering er det princip, der vil kunne garantere alle  

 elevers læreprocesser, men i 7-punkts-programmet er der tilsyneladende kun  

 gennemført få udviklingsarbejder med dette princip som hovedsigte.
 Det vil således være nødvendigt med yderligere udviklingsarbejder, der kan  

 belyse, hvordan såvel elevernes forskellighed som gruppens fællesskab kan  

 komme til deres ret i skolens daglige praksis.
 I informationssamfundet er det vigtigt selv at kunne indhente viden og at  

 kunne kombinere denne på nye og utraditionelle måder; der findes ingen  

 »sandhed«.
 Hvor prøver og karakterer i dag afspejler den enkelte elevs paratviden, er  

 der fremover mere brug for evalueringsformer, som kan afspejle elevernes  

 arbejdsmetoder, samarbejdsevner, deres ansvarlighed og evne til at analysere  

 og udvikle nye synteser.
 Skolerne må udvikle interne evalueringsformer, som kan give eleverne et  

 konstruktivt feed-back på deres daglige arbejde.
 Endvidere forudsættes det, at alle udviklingsarbejder afdækker, hvordan  

 skolen bedst kan tilgodese de elever, der af faglige, sociale eller  

 kulturelle grunde hidtil har haft det vanskeligt i skolen, og som derfor har  

 lidt mange nederlag, har mistet selvtilliden og troen på egne evner og  

 muligheder.
 Der har i folkeskolen altid været bestræbelser på at udvikle den  

 »gode« undervisning, alene de mange udviklingsarbejder i tidens løb  

 kan ses som udtryk herfor.
 Hvis der skal ske mere varige og kvalitative forandringer, må disse  

 imidlertid være forankrede i grundlæggende teoretiske overvejelser.
 Det må derfor tilstræbes, at der i umiddelbar tilknytning til  

 udviklingsarbejder foregår en efter- og videreuddannelse af skolens  

 personale.
Dermed menes ikke, at teoretikerne skal tage initiativet til eller  

 overtage udviklingsprocessen.
Tværtimod må det være den enkelte skoles  

 interesser, dens problemer og dens måde at forstå verden på, der ligger til  

 grund for udformning og gennemførelse af en ny praksis, men  

 efteruddannelsesaspektet må samtidig indgå som en væsentlig dimension i  

 arbejdet med at videreudvikle skolen.
 På tilsvarende vis må det tilstræbes, at uddannelsesforskere kommer ind i  

 processen så tidligt, at de får mulighed for at gribe ind og være ikke blot  

 evaluerende, men aktivt deltagende.
Ad 2. Internationalisering med danske rødder Hensigten med at gøre skolerne til kulturcentre i lokalsamfundene var at  

 give rammer for dansk folkelig kulturs blomstring, gerne i en eller anden  

 form for samspil med undervisningen på skolen.
Det har affødt en række  

 udviklingsprojekter, hvoraf en del vil leve videre og kunne danne basis for  

 nye, der efterhånden vil skyde op.
I forlængelse af disse projekter må der nu tilføjes en international  

 dimension.
De nye projekter må dels inddrage problemstillinger om forskellige  

 kulturer og forskellige kulturelle mønstre i Danmark, herunder de forskellige  

 etniske grupper, der lever i Danmark, og dels skabe indsigt i andre folks  

 kultur og levevis.
 Dette vil bl.a. kunne ske gennem samarbejde med repræsentanter for disse  

 andre kulturer og kulturelle mønstre, samarbejde med kunstnere, oprettelse af  

 ulands- og katastrofeværksteder og gennem aktivt samarbejde med venskabsbyer  

 på lokalt, regionalt og globalt plan.
 Det handler om at være sig sin egen kulturelle arv bevidst, at opnå  

 indsigt i andre folks kulturelle baggrund for at kunne forstå deres  

 handlemåder og skikke samt at indgå i et ligeværdigt samarbejde.
Ad 3. Medie- og kommunikationscentre Vi vil fremover komme til at leve i et informationssamfund, der  

 efterhånden vil omspænde størsteparten af den del af verden, der har eller  

 får adgang til moderne kommunikationsmidler.
Denne internationalisering af kommunikationen forudsætter imidlertid  

 menneskets beherskelse af den nye teknologi i alle dens former.
Derfor må  

 eleverne gennem direkte brug lære sig kritisk brug og forbrug af medierne  

 samtidig med, at de erhverver grundigt kendskab til, hvornår et givent medie  

 er det bedst egnede til løsning af konkrete opgaver.
 Dette indebærer, at skolernes biblioteker må omdannes til moderne medie-  

 og kommunikationscentre, hvortil elever og lærere har fri adgang i alle  

 skolens undervisningstimer, og hvor f.eks. studerende og beboere i  

 skoledistriktet frit kan komme i eftermiddags- og aftentimerne.
 Udviklingen af skolebibliotekerne må selvsagt ske i samspil med ændringen  

 af undervisningen, dens indhold, metoder og arbejdsformer, således som det er  

 hensigten med dette program i øvrigt.
Ad 4. Skolen og samfundet - i aktivt samvirke Samfundet har brug for ansvarsbevidste, aktive og indsigtsfulde borgere  

 og må derfor medvirke til denne dannelse i hele skoleforløbet ved at  

 delagtiggøre eleverne i samfundets virkelighed.
 Nærsamfundet kan som det delvis kendte og overskuelige være konkret  

 erfaringsskabende allerede fra de første skoleår, og ud fra  

 lokalsamfundsforståelsen knyttes forståelsen i de følgende skoleår til andre  

 samfunds livsforhold og livsbetingelser på landsplan og verdensplan.
Undervisning uden for skolens område har indtil nu hovedsagelig bestået af  

 hytteture, lejrskoler og virksomhedsbesøg.
For at eleverne kan opnå større  

 indsigt i og forståelse for andre menneskers livsbetingelser og andre  

 samfunds naturgrundlag, må denne undervisning udvikles til også at omhandle  

 projekter, hvor eleverne deltager mere aktivt i såvel andre danske som  

 udenlandske lokalsamfunds arbejds- og livsformer.
 Eleverne har krav på medbestemmelse, når forventningen til dem er  

 forpligtelse.
 Derfor må planlægning, udførelse og evaluering ske i tæt samarbejde med  

 eleverne.
Ad B.
Oprettelse af et videreudviklingsråd Med virkning fra den 1. august 1992 oprettes et nyt råd for  

 videreudvikling og internationalisering af folkeskolen.
Rådet sammensættes på  

 følgende måde:
 2 medlemmer udpeges af Kommunernes Landsforening.
 2 medlemmer udpeges af Danmarks Lærerforening.
 2 medlemmer udpeges af Skole og Samfund.
 2 medlemmer udpeges af elevorganisationerne.
 1 medlem udpeges af Danmarks Lærerhøjskole.
1 medlem udpeges af Dansk Magisterforenings seminariesektion og 1 medlem udpeges af Danmarks pædagogiske Institut.
 Rådet vælger selv formand ud af dets midte.
 Der afsættes en statslig tilskudspulje på 25 mio. kr. i hvert af årene  

 1992-1996. Uforbrugte midler kan overføres til efterfølgende år.
 Kommunerne kan efter ansøgning til Videreudviklingsrådet få andel i puljen  

 under forudsætning af, at de selv afholder mindst halvdelen af udgifterne til  

 et projekt.
Statstilskuddet udbetales i takt med behovet.
Der kan ved udbetaling tages  

 hensyn til særlig store udgifter ved projektets start, således at den  

 kommunale nettoudgiftsbetaling ved projektet udjævnes.
