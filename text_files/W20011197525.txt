Kendelse fra Pressenævnet i sag nr.  

 6/2001 Vagttårnet har ved advokat  Palle  Melchior  Jensen  

 klaget til Pressenævnet over et afsnit af tv-serien "Strisser på  

 Samsø" vist på TV2 den 9. januar 2001 samt reklamespots for  

 udsendelsen, idet klageren mener, at god presseskik er tilsidesat.
Der er  

 endvidere klaget over, at TV2 har afvist at bringe et genmæle.
 Af programtrailere forud for afsnittet bliver der blandt  

 andet bragt følgende udtalelser:
Speak: "Hos Jehovas Vidner har en ung pige  

 fået et alvorligt problem." Pigen: "Hun ligner slet ikke en  

 djævleunge." Hovedhistorien i det påklagede afsnit af tv-serien  

 er, at en ung pige, der er medlem af Jehovas Vidner, føder et barn,  

 som hun efterfølgende efterlader hos øens præst.  

 Præsten udtaler i den forbindelse, at "hendes far er medlem af Jehovas  

 Vidner". Under efterforskningen af, hvem der er forældre til barnet,  

 opstår der mistanke om, at pigens far også er far til det  

 nyfødte barn.
 I det påklagede afsnit udtaler personer, der er  

 fremstillet som medlemmer af Jehovas Vidner, blandt andet  

 følgende:
Pigen: "Jeg vil ikke se hende.
Det er en  

 djævleunge." Pigens far: "Hold jer fra hende, hold jer fra  

 hende, siger jeg.
Syndere og farisæere hun brænder op i helvede.  

 I må ikke give hende blod, I må ikke give hende blod, siger jeg.  

 Jeres besmittede kropsvæsker   lad hende dø. Guds vilje sker  

 ". Senere i afsnittet udtaler pigens far, at "satan kan få  

 hendes djævleyngel." Kvindeligt medlem af Jehovas Vidner: "Det er en  

 djævleunge   det er kun naturligt, at den bliver anbragt, hvor den  

 hører hjemme hos en kvinde, som skjuler sine djævelske lyster  

 under en præstekjole.
Hun kommer til at brænde i  

 helvede." Endvidere fremgår det afslutningsvis af afsnittet,  

 at pigens far forsøger at dræbe hende med et  

 jagtgevær.
Klageren har oplyst, at man ved brev af 8. januar 2001 bad  

 TV2/DANMARK om at foranledige, at det i forbindelse med tv-afsnittet blev  

 gjort klart, at trossamfundet Jehovas Vidner tager kraftigt afstand fra de  

 holdninger og aktiviteter, der i denne episode tillægges dem, hvilket  

 TV2/DANMARK har afvist.
Klageren har efterfølgende ved brev af 1.  

 februar 2001 klaget til Radio- og tv-nævnet over, at der i dagene op  

 til udsendelsen den 9. januar 2001 blev bragt reklamespots, der blandt andet  

 fortalte, at episoden ville gå tæt på medlemmer af Jehovas  

 Vidner.
Reklamespottene beskrev i billede og tekst et blodskamsforhold hos  

 Jehovas Vidner, og at det barn, der blev resultatet heraf, blev betragtet som  

 et "djævlebarn" af Jehovas Vidner.
Den offentliggjorte  

 programtekst i aviser og ugeblade fortalte ligeledes, at det  

 pågældende tv-afsnit ville gå tæt på medlemmer  

 af Jehovas Vidner.
Radio- og tv-nævnet har imidlertid telefonisk  

 oplyst, at nævnet formentlig ikke kan behandle klagen, da  

 reklamespottene ikke anses som reklame i lov om radio- og  

 fjernsynsvirksomheds forstand.
Klageren har derefter ved brev af 2. februar  

 2001 klaget til Pressenævnet og har gjort gældende, at  

 reklamespottene er i strid med god presseskik.
Klageren har endvidere anmodet  

 Pressenævnet om at pålægge TV2/DANMARK at bringe et  

 genmæle.
Klageren har i den forbindelse oplyst, at klageren er det  

 kristne trossamfund Jehovas Vidner, der som sekretariat bruger  

 Vagttårnets Bibel- og Traktatselskab, i daglig tale omtalt som  

 Vagttårnet, hvilket ikke skal forveksles med det blad, dette selskab  

 udgiver.
Klageren har endvidere oplyst, at Jehovas Vidner finder blodskam  

 afskyeligt.
Det er helt i modstrid med det moralkodeks, Jehovas Vidner er  

 kendt for, og som de forsøger at leve deres liv efter.
Hvis det skulle  

 ske, at et barn kom til verden på den måde, ville det barn under  

 ingen omstændigheder blive betragtet som et djævlebarn,  

 sådan som filmen lægger op til, men som et hvilket som helst  

 andet barn, der fortjener den kærlighed og omsorg, som en far og mor  

 bør give alle deres børn.
 Klageren har gjort gældende, at klageren har den  

 fornødne retlige interesse, idet serien i hele set-up´et fremstilles  

 som dramadokumentarisk, jf. formuleringen "tæt på medlemmer  

 af Jehovas Vidner", hvorved klageren føler sig krænket over  

 det fordrejede og diskriminerende billede, der gives af Jehovas Vidner i  

 programtrailerne og i selve filmen.
Klageren har endvidere gjort gældende, at  

 TV2/DANMARK har haft lejlighed til at tage stilling til Jehovas Vidners klage  

 over de udsendte programtrailere.
Klagen af 8. januar 2001 til TV2/DANMARK  

 var naturligvis også en klage over programtrailerne, der skulle  

 reklamere for selve udsendelsen, jf. princippet "det mindre i det  

 mere".
 Klageren har i den forbindelse anført, at uanset,  

 at serien er fiktion, så indeholdt disse reklamespots og filmen  

 oplysninger af faktisk karakter, som var egnede til at påføre  

 Jehovas Vidner som trossamfund og som enkeltpersoner skade, idet der er tale  

 om ærekrænkende udtalelser mod Jehovas Vidner.
Klageren har desuden anført, at når  

 reklamespottene, filmen og programteksten nævner trossamfundet Jehovas  

 Vidner og beskriver samfundet med en moralsk dadelværdig adfærd,  

 som forstærkes af, at disse mennesker skildres utiltalende og  

 usympatiske, så udviskes skellet mellem fiktion og fakta, og  

 udsendelsen bliver meningsdannende.
Herved har TV2/DANMARK bevidst eller  

 ubevidst udnyttet og forstærket de fordomme i samfundet, der kan  

 være mod en minoritet.
Programtrailerne var endvidere ledsaget af  

 billeder, der angiveligt skulle vise optagelser fra et møde hos  

 Jehovas Vidner.
Gengivelsen strider mod, hvorledes møder hos Jehovas  

 Vidner foregår.
Endvidere har klageren gjort gældende, at  

 når en gruppe mennesker omtales i et rent fiktivt univers, så  

 bør denne fiktion fastholdes.
Vælger man at sammenblande det  

 fiktive med det faktiske, bør man tåle, at de spilleregler  

 eksempelvis regler for god presseskik   ,der gælder for det faktiske  

 univers, også kommer til at gælde i det fiktive univers, hvilket  

 ikke medfører en indskrænkning i den kunstneriske frihed.
Herudover har klageren anført, at dramaserien  

 "Strisser på Samsø" og formentlig også  

 reklamespottene ifølge det oplyste er blevet solgt til blandt andet en  

 række af de nye demokratier i Østeuropa m.v., hvor de  

 nationalistiske tendenser er tiltagende.
Reklamespottene og filmen kan i  

 disse lande være med til at fremkalde et fordrejet og diskriminerende  

 billede af Jehovas Vidner og medvirke til hetz og overgreb.
De etiske og  

 juridiske krav, der i dag stilles i og til det danske samfund som  

 modvægt mod en voksende diskrimination, blev fuldstændig  

 tilsidesat med de pågældende spots og i filmen.
 TV2/DANMARK har oplyst, at tv-serien "Strisser  

 på Samsø" er produceret af  Per  Holst Film A/S i  

 entreprise for TV2/DANMARK, og at klageskrivelsen har været forelagt  

 producenten til udtalelse.
TV2/DANMARK har i den forbindelse anført, at det  

 fremgår af skrivelsen fra klagerens advokat, at denne  

 repræsenterer bladet Vagttårnet, der udgives af Jehovas Vidners  

 informationstjeneste.
Ifølge advokaten repræsenterer bladet  

 Vagttårnet de ca. 15.000 Jehovas Vidner, der er i Danmark, og  

 TV2/DANMARK anser på baggrund heraf klagen indgivet på vegne af  

 gruppen af Jehovas Vidner i Danmark.
Da Vagttårnet eller de ca. 15.000  

 Jehovas Vidner ikke personligt omtales i den påklagede udsendelse  

 endsige i de programtrailere og den programtekst, der er udsendt forud for  

 udsendelsen af den pågældende episode, må TV2/DANMARK  

 afvise klagen.
Hverken Vagttårnet eller gruppen af Jehovas Vidner i  

 Danmark har den fornødne retlige interesse i at klage herover.
Hvis Pressenævnet finder, at klageren har retlig  

 interesse i at klage, har TV2/DANMARK afvist, at selve afsnittet,  

 programtrailerne eller programteksten er stridende mod god presseskik og  

 berettiger klageren til et genmæle.
TV2/DANMARK har i den anledning  

 gjort gældende, at den oprindelige klage af 8. januar 2001 fra Jehovas  

 Vidners Informationstjeneste ikke indeholdt en klage over de forud for den  

 pågældende episode af "Strisser på Samsø"  

 udsendte programtrailere endsige den af TV2/Danmark udsendte programtekst.  

 TV2/Danmarks afvisning af klagen af 9. januar 2001 indeholdt derfor ikke en  

 stillingtagen hertil.
TV2/Danmark har desuden gjort gældende, at klagen af  

 1. februar 2001 til Radio- og tv-nævnet og den efterfølgende  

 skrivelse af 2. februar 2001 til Pressenævnet primært omhandler  

 de forud for den påklagede episode af "Strisser på  

 Samsø" udsendte programtrailere, idet der blot i parenteser i  

 sidstnævnte skrivelse er henvist til selve episoden samt den i aviser  

 og ugeblade offentliggjorte programtekst.
Eftersom programtrailerne må  

 anses som selvstændige programmer, og da klagen vedrørende de  

 udsendte programtrailere således ikke tidligere har været  

 forelagt TV2/Danmark, er det TV2/Danmarks opfattelse, at betingelsen i  

 medieansvarslovens § 34, stk. 3 om, at en klage først skal indgives  

 til TV2/Danmark, inden den indgives til Pressenævnet, ikke er opfyldt i  

 nærværende sag.
TV2/Danmarks har anført, at dette  

 synspunkt ligeledes gøres gældende i relation til den af  

 TV2/Danmark udsendte programtekst.
TV2/Danmark har i den forbindelse  

 præciseret, at man ikke er ansvarlig for på, hvilken måde  

 programmet er omtalt i aviser og ugeblade, idet disse medier selv udformer  

 deres programtekster og dermed bærer ansvaret herfor.
TV2/Danmark har  

 således samlet gjort gældende, at man må afvise klagen, for  

 så vidt angår de udsendte programtrailere og den udsendte  

 programtekst.
TV2/Danmark har i endvidere anført, at  

 "Strisser på Samsø" er en dramaproduktion, hvor  

 såvel universet, karaktererne som persongalleriet er opdigtet, og  

 tv-serien er således en fiktionsserie, hvor den handling, der udspiller  

 sig, ikke er udtryk for faktiske begivenheder.
Der fremkommer således  

 ikke i den påklagede episode eller i de påklagede programtrailere  

 eller programtekst faktuelle oplysninger om klageren, som burde have  

 været forelagt, efterprøvet m.v.
TV2/Danmark har herudover  

 anført, at de vejledende regler for god presseskik ikke tager sigte  

 på sådanne situationer, hvor en gruppe mennesker omtales i et  

 rent fiktivt univers, og at en udvidelse af de presseetiske regler til  

 også at omfatte sådanne fiktive universer ville få  

 uoverskuelige konsekvenser for såvel tv-dramatik som spillefilm og  

 lignende tv-programmer.
Den kunstneriske frihed ville blive indskrænket  

 væsentligt, hvilket på ingen måde kan have været  

 hensigten med reglerne.
På den baggrund har TV2/Danmark ikke fundet det  

 relevant at tage stilling til, hvorvidt den pågældende episode  

 m.v. er krænkende for klageren og berettiger klageren til et  

 genmæle i henhold til medieansvarslovens § 36.
 TV2/Danmark har samlet anført, at man må  

 afvise at have handlet i strid med god presseskik, ligesom TV2/Danmark  

 må afvise, at klageren er berettiget til et genmæle i  

 medfør af medieansvarslovens § 36, idet betingelserne herfor ikke er  

 opfyldt.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Ulrik  

 Holmstrup og Ole Askvig.
 Pressenævnet udtaler:
 Pressenævnet bemærker indledningsvis, at  

 nævnet finder, at klagen af 8. januar 2001 vedrørende afsnittet  

 af tv-serien "En Strisser på Samsø" også omfatter de  

 forudgående programtrailere om det påklagede afsnit.  

 Pressenævnet har i den forbindelse lagt vægt på, at  

 scenerne i programtrailerne indgår i selve afsnittet af tv-serien.
Pressenævnet bemærker endvidere, at en  

 forudsætning for at nævnet kan behandle en klage er, at klageren  

 har retlig interesse i sagen.
Dette indebærer efter nævnets  

 praksis, at man selv som person, organisation, virksomhed eller lignende skal  

 være omtalt, afbilledet eller på anden måde identificeret i  

 mediet.
I programtrailere forud for afsnittet af tv-serien og i  

 selve afsnittet omtales Jehovas Vidner specifikt i relation til afsnittets  

 hovedhistorie.
Herefter og idet klageren og trossamfundet Jehovas Vidner  

 organisatorisk er forbundet, finder Pressenævnet, at klageren har  

 fornøden retlig interesse i sagen.
 De vejledende regler for god presseskik omfatter det  

 redaktionelle stof (tekst og billeder), som offentliggøres i den  

 trykte periodiske presse, radio, fjernsyn samt øvrige massemedier.
 Da de påklagede tv-udsendelser ikke har karakter af  

 redaktionelt stof, kan disse ikke vurderes af Pressenævnet efter de  

 presseetiske regler.
 Afsagt den 30. maj 2001.
