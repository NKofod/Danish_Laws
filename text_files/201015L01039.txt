Bilag 1 Tillægsbetænkning afgivet af Arbejdsmarkedsudvalget den 31. maj 2011 Tillægsbetænkning over Forslag til lov om ændring af lov om Arbejdsmarkedets Tillægspension, lov om Lønmodtagernes Dyrtidsfond og forskellige skattelove (Udvidelse af ATPs og LDs investeringsmuligheder og ophævelse af en række SP-regler m.v.) [af beskæftigelsesministeren (Inger Støjberg)] 1. Udvalgsarbejdet Lovforslaget blev fremsat den 6. april 2011 og var til 1. behandling den 12. april 2011. Lovforslaget blev efter 1. behandling henvist til behandling i Arbejdsmarkedsudvalget.
Udvalget afgav betænkning den 25. maj 2011. Lovforslaget var til 2. behandling den 30. maj 2011, hvorefter det blev henvist til fornyet behandling i Arbejdsmarkedsudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Dispensation fra § 8 a, stk. 2, i Folketingets forretningsorden Udvalget indstiller, at Folketinget dispenserer fra reglen i forretningsordenen om, at 3. behandling af lovforslaget ikke må finde sted før 2 dage efter, at offentliggørelsen af tillægsbetænkningen har fundet sted.
Tilkendegivelse fra beskæftigelsesministeren Beskæftigelsesministeren har anmodet om, at følgende udtalelse tages med i udvalgets tillægsbetænkning:
 »Jeg har modtaget økonomi- og erhvervsministerens brev af 26. maj 2011 til udvalget (jf. bilag 7), hvori økonomi- og erhvervsministeren har tilkendegivet, at ministeren efter fire år fra lovens ikrafttræden vil bede Konkurrence- og Forbrugerstyrelsen om at udarbejde en fornyet vurdering af de konkurrencemæssige effekter af den etablerede adgang til at eje og drive bank- og realkreditvirksomhed, som ATP og LD får med vedtagelsen af L 188.
Jeg kan i den forbindelse oplyse, at jeg har taget økonomi- og erhvervsministerens tilkendegivelse til efterretning.« 2. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse uændret.
Dansk Folkepartis medlemmer af udvalget finder, at det skaber konkurrencemæssige problemer, at der i lovforslaget ikke er indsat en tidsbegrænset periode for ATPs og LDs indskud over 50 pct. i bank- og realkreditvirksomhed.
Den bestemmende indflydelse i bank- og realkreditvirksomhed bør omfattes af en tidsbegrænsning for at undgå, at der indirekte kan være tale om konkurrenceforvridning og mulig statsstøtte over for den almindelige bank- og realkreditvirksomhed i og med, at både ATP og LD har en række fordele som følge af statslig lovgivning.
Rammevilkårene for ATP og LD gør, at institutterne opnår en række likviditets- og administrationsmæssige fordele som følge af, at indbetalingerne fra stort set alle danskere i den erhvervsaktive alder sker via lovmæssige rammevilkår.
Disse fordele har hverken pensions-, bank- eller realkreditvirksomheder, og de har derfor bl.a. større fundingomkostninger i forbindelse med anskaffelse af likviditet og færre muligheder for at få stordriftsfordele i administrationen.
DF finder det vigtigt, at der skabes det bedst mulige grundlag for markedsbaseret bankdrift uden konkurrenceforvridende effekter, hvilket lovforslaget desværre ikke tager tilstrækkelig højde for.
Konkurrence- og Forbrugerstyrelsen har også i deres høringssvar ud fra konkurrencemæssige hensyn vurderet, at det alt andet lige vil være en fordel, hvis det er muligt at finde en løsning, hvor ATPs ejerskab af virksomheder inden for penge- eller realkreditinstitutvirksomhed ikke er permanent.
 På den baggrund vil DF gerne kvittere for, at økonomi- og erhvervsministeren over for Folketingets Arbejdsmarkedsudvalg har tilkendegivet, at Konkurrence- og Forbrugerstyrelsen fire år efter lovens ikrafttræden vil foretage en fornyet vurdering af de konkurrencemæssige effekter af den etablerede adgang til at eje og drive bank- og realkreditvirksomhed, som ATP og LD får med lovforslaget.
 Med afgrænsningen af, hvor stor en del af bankvirksomhederne pensionsselskaberne må eje, samt at der senest om 4 år sker en ny konkurrencemæssig vurdering, vil DF acceptere lovens vedtagelse.
 Et mindretal i udvalget (LA) indstiller lovforslaget til forkastelse.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i tillægsbetænkningen.
Jens Vibjerg (V) Peter Juel Jensen (V) Louise Schack Elholm (V) Ulla Tørnæs (V) Bent Bøgsted (DF) Colette L.
Brix (DF) Helle Sjelle (KF) fmd.
Charlotte Dyremose (KF) Anders Samuelsen (LA) Torben Hansen (S) Anne-Marie Meldgaard (S) Lone Møller (S) Leif Lahn Jensen (S) nfmd.
Eigil Andersen (SF) Özlem Sara Cekic (SF) Morten Østergaard (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
