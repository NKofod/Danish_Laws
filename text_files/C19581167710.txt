 Direktoratet fastsætter herved vejledende retningslinier for samarbejdet  

 mellem den tilsynsførende arkitekt og inspektørerne for de under  

 fængselsvæsenet hørende anstalter i byggesager af mere omfattende karakter,  

 hvorved i almindelighed forstås sager, hvor de samlede udgifter ligger på  

 5.000 kr. og derover (jfr. herved den i direktoratets skrivelse af 24. marts  

 1954 (bestemmelser 1954, side 5) fastsatte udgiftsstørrelse).
 Retningslinierne omfatter følgende:
1. Ønsker en anstalts ledelse rejst spørgsmål om  

 iværksættelse af et større byggearbejde, fremsættes motiveret forslag herom  

 overfor direktoratet.
Sagen kan forinden, hvis denne fremgangsmåde i det  

 enkelte tilfælde skønnes hensigtsmæssig, rent foreløbigt være drøftet  

 mundtligt med arkitekten, således at denne er orienteret om baggrunden for  

 forslaget, herunder om valg af materialer, bygningers placering og lignende.  

 På det forberedende stadium skal anstaltens forslag kun angive hovedlinierne  

 i det påtænkte byggeri; forslaget kan til illustration være ledsaget af rids  

 eller lignende, men der bør ikke udføres egentlige bygningstegninger med  

 målangivelse.
2. Beslutter direktoratet at gå videre med sagen, vil  

 forslaget derefter blive forelagt for arkitekten, der fremkommer med en  

 kritisk vurdering af dette.
Såfremt der af arkitekten fremsættes  

 ændringsforslag, vil direktoratet påny forelægge sagen for anstalten.
Efter  

 direktoratets nærmere anmodning udarbejder arkitekten herefter - efter samråd  

 med pågældende inspektør - dispositionsplaner, rent skønsmæssigt overslag og  

 programskitse.
Berører sagen spørgsmål vedrørende de tekniske anlæg,  

 medinddrages også den tilsynsførende ingeniør i sagen på dette tidspunkt.
 3. Arbejder, der ikke forudsætter forelæggelse for  

 boligministeriet (normalt under 25.000 kr. i samlet udgift), vil - når  

 arkitekten har færdigbehandlet sagen, herunder udtalt sig om udgifterne og  

 eventuelt udarbejdet tegninger, og de økonomiske forudsætninger er til stede  

 - almindeligvis kunne forventes iværksat efter direktoratets bemyndigelse.  

 Denne bemyndigelse gives i almindelighed til anstaltens inspektør, men kan  

 undtagelsesvis også gives til arkitekten (eller ingeniøren). Et arbejde kan  

 dog ikke igangsættes, før man har sikret sig, at fyldestgørende  

 arbejdstegninger foreligger fra arkitekt og ingeniør, der i alle tilfælde  

 forinden skal have tid til at sikre bygningsautoriteters godkendelse  

 (arbejdstilsyn, bygningskommission etc.), jfr. iøvrigt pkt. 11.
4. Når arbejder af den nævnte karakter er afsluttet,  

 skal anstalten give direktoratet og arkitekten meddelelse om, hvilken udgift  

 arbejdet endelig har medført.
Om sager, der skal godkendes af  

 boligministeriet og eventuelt forelægges bevillingsmyndighederne, gælder  

 følgende særlige regler under punkterne 5-14:
5. Når der mellem direktoratet og boligministeriet er  

 opnået enighed om udformning af et byggearbejde, udarbejder arkitekten efter  

 anmodning af direktoratet skitseforslag (skema I) og kalkulatorisk overslag,  

 jfr. iøvrigt direktoratets skrivelse af 4. august 1955 om brugen af særlige  

 skemaer ved behandlingen af statsbyggearbejder.
Skitseforslaget forelægges  

 derefter for vedkommende anstalt.
Det danner grundlag for den endelige  

 projektering og må derfor af anstaltens ledelse underkastes nøje overvejelse  

 og eventuelt udsættes for indgående kritik, idet skitseforslaget i  

 almindelighed ikke bør ændres væsentligt, når direktoratet og  

 boligministeriet har godkendt det.
 6. Når skitseforslaget er godkendt af  

 boligministeriet, forelægges det i almindelighed af direktoratet for  

 bevillingsmyndighederne.
7. Når bevilling foreligger, giver direktoratet  

 arkitekten (og eventuelt ingeniøren) samt vedkommende anstalt meddelelse  

 herom, hvorhos arkitekten (og/eller ingeniøren) i almindelighed bemyndiges  

 til til sin tid i samråd med anstaltens inspektør at gennemføre det  

 pågældende byggearbejde.
Såfremt arbejdet efter sin karakter kræver, at  

 specielle konsulenter skal medvirke, vil dette fremgå af  

 bemyndigelsesskrivelsen.
8. Iværksættelsen af selve byggeriet kan dog normalt  

 ikke finde sted, før endeligt projekt (skema II) og detailtegninger samt  

 eventuelt beskrivelse er udarbejdet.
Det endelige projekt udarbejdes af  

 arkitekten på grundlag af det godkendte skitseforslag.
Det omfatter i første  

 omgang hovedtegninger, medens detailtegninger først udarbejdes efter  

 hovedtegningernes godkendelse i boligministeriet.
Med boligministeriet er  

 truffet den ordning, at byggeudgiften på skema II kan være kalkulatorisk, men  

 således at de endelige priser skal forelægges for boligministeriet til  

 godkendelse, forinden arbejdet iværksættes.
9. I det omfang, et byggearbejde udføres ved  

 vedkommende anstalts egen arbejdskraft, skal der på anstalten foretages en  

 kalkulation forinden arbejdet iværksættes.
Denne kalkulation udføres snarest  

 efter, at anstalten har modtaget det samlede tegningsmateriale fra arkitekten  

 (og ingeniøren) samt oplysning om den af ham kalkulerede pris.
Anstaltens  

 kalkulation udføres på grundlag af de af anstalten udregnede materialemængder  

 og materialepriser, eventuelt indhentet ved skriftlige tilbud fra vedkommende  

 fremmede leverandører.
Hvor fremmede leverandører ikke benyttes, beregnes  

 priserne af anstaltens økonomi- og arbejdskontor og den ledende  

 bygningsværkmester.
For materialer, der leveres fra et af arbejdsdriftens  

 produktionsværksteder, beregnes priserne på sædvanlig måde for levering af  

 disse produkter, jfr. direktoratets skrivelse af 24. august 1954  

 (bestemmelser 1954, side 21). Endvidere foretager anstalten en beregning af  

 de fangedusører, som skønnes at ville medgå til arbejdet.
Efter indstilling  

 til direktoratet kan anstalter, der ikke har nogen ledende  

 bygningsværkmester, ved udførelsen af kalkulationarbejdet i forbindelse med  

 et større byggeri få assistance af en anden anstalts ledende  

 bygningsværkmester.
10. Anstaltens endelige kalkulation skal af anstalten  

 forelægges arkitekten til godkendelse.
Arkitekten gennemgår kalkulationen og  

 påfører udgifterne til arkitekt- og ingeniørhonorar samt udgiften til udlæg,  

 tilsyn og rejser.
Arkitekten giver såvel direktoratet som anstalten  

 meddelelse - eventuelt ved fremsendelse af a jourført skema II - om, hvorvidt  

 kalkulationen har kunnet godkendes tillige med oplysning om, hvad udgiften  

 til honorar, rejser og udlæg skønsmæssigt vil andrage.
Såfremt kalkulationen  

 ikke giver ham anledning til bemærkninger, iværksætter han byggeriet.
11. I den tid, der forløber, før endelig kalkulation  

 foreligger, vil der af arkitekten blive draget omsorg for indhentelse af  

 byggetilladelser fra bygningskommission, sundhedskommission, arbejdstilsyn og  

 andre myndigheder, hvis tilladelse skal foreligge, forinden et arbejde kan  

 igangsættes.
Endvidere drager arkitekten omsorg for, at materialebevilling  

 indhentes.
I de tilfælde, hvor det må anses for påkrævet, indhentes endvidere  

 erklæring fra Dansk Brandværns-komite.
12. Under arbejdet påhviler det såvel arkitekten som  

 anstaltens ledelse at holde sig nøje underrettet om byggeriets gang,  

 arkitekten gennem jævnlige tilsyn på byggepladsen.
Arkitekten skal, forinden  

 tilsyn finder sted, orientere anstaltens inspektør skriftligt eller  

 telefonisk, således at også fængselsforvalteren (fængselsbogholderen) og den  

 ledende bygningsværkmester kan være til stede.
13. Pligten til at holde sig nøje orienteret om  

 byggeriets gang omfatter også spørgsmålet om, hvorledes den rent  

 regnskabsmæssige stilling er.
I sager, hvor udgiften bevilges under § 27  

 (statens anlægsudgifter) føres - hvad enten udgiften afholdes af den faste  

 bevilling på konto I.26.1. »Maskiner, redskaber og transportmateriel  

 samt mindre bygningsforanstaltninger vedrørende fængselsvæsenets arbejdsdrift  

 og jordbrug« eller en til det pågældende arbejde givet selvstændig  

 bevilling - selve byggeregnskabet af arkitekten.
Samtlige regninger skal i  

 overensstemmelse med direktoratets skrivelse af 19. januar 1949 (bestemmelser  

 1949, side 3) af anstalten indsendes til anvisning i direktoratet gennem den  

 tilsynsførende arkitekt eller ingeniør, og regningerne skal være forsynet med  

 påtegning om, hvilken entreprise de henhører under (jfr. skema II).  

 Arkitekten skal videresende regningerne til direktoratet senest 10 dage,  

 efter at de er modtaget fra vedkommende anstalt.
Når regningerne indsendes  

 til arkitekten, skal de af anstalten indføres i et biregnskab, der anlægges  

 for hvert enkelt byggeri med en specifikation svarende til det pågældende  

 overslag.
Af hensyn til arkitektens pligt til hvert kvartal at aflægge  

 regnskab overfor boligministeriet skal anstalterne ved udgangen af hvert  

 kvartal indsende samtlige i bero værende regninger fra fremmede leverandører  

 samt opgørelser vedrørende forbrug af materialer fra egne beholdninger,  

 arbejdsdusører m.v.
Reglen om, at selve byggeregnskabet føres af arkitekten,  

 fritager ikke anstaltens inspektør og fængselsforvalter (fængselsbogholder)  

 for en selvstændig pligt til uopholdelig at give direktoratet og arkitekten  

 meddelelse, såfremt et byggeri ikke skønnes at kunne afsluttes, uden at der  

 fremkommer en væsentlig overskridelse af den til arbejdet givne bevilling.
På  

 grundlag af det forannævnte biregnskab må fængselsforvalteren  

 (fængselsbogholderen) således holde sig nøje orienteret om, hvad der på den  

 ene side er indsendt af regninger til anvisning, og hvilke beløb der på den  

 anden side resterer med henblik på byggeriets afslutning i overensstemmelse  

 med det udarbejdede projekt.
Anstalten skal i de tilfælde, hvor arkitekten  

 eller ingeniøren forestår eller formidler indkøb, underrettes om de priser,  

 hvortil materialer indkøbes.
De i direktoratets cirkulærskrivelse af 2. april  

 1947 (bestemmelser 1947, side 19) angående bygningsvedligeholdelse m.v. under  

 pkt. 13) nævnte bestemmelser vedrørende udskrivning af ordresedler til  

 værkmestrene finder tilsvarende anvendelse med hensyn til § 27-arbejder.  

 Fængselsforvalteren (fængselsbogholderen) må navnlig ved opgørelsen af de  

 beløb, der resterer med henblik på et byggeri's afslutning, nøje holde sig  

 for øje de arbejder, der er sat i ordre, men for hvilke afregning endnu ikke  

 er modtaget.
Efter direktoratets forannævnte skrivelse af 24. august 1954 om  

 opgørelse og kontering af visse udgifter i forbindelse med et byggeri's  

 gennemførelse skal udgiften til time- og dagpenge til bygningsværkmestre,  

 udstationerede fra en anden anstalt, afholdes af bevillingen til det  

 pågældende byggearbejde; der må således også ved opgørelsen af udgifterne til  

 et byggearbejde tages fornødent hensyn til dette forhold.
14. Samtlige opgørelser over arkitektens (og  

 ingeniørens) tilgodehavender for honorarer, rejser og udlæg skal indsendes  

 til direktoratet.
Anstalterne bør ved opgørelse af resterende udgifter til et  

 byggearbejde også være opmærksom på de beløb, der efter overslaget tilkommer  

 arkitekt og andre konsulenter i honorar m.v.
15. Bortset fra ganske uvæsentlige ændringer må der  

 ikke uden forud indhentet erklæring fra arkitekten og udtrykkelig godkendelse  

 fra direktoratet foretages ændringer i et een gang godkendt projekt eller  

 igangsættes ekstraarbejder.
Dette gælder også i tilfælde, hvor man skønner,  

 at ændringen eller foranstaltningen vil kunne gennemføres uden nogen  

 overskridelse af bevillingen.
16. Arkitekten vil i alle tilfælde, hvor der  

 forekommer ingeniørarbejder, rådføre sig med ingeniøren.
Iøvrigt vil  

 foranstående bestemmelser i det væsentlige også være at anvende, forsåvidt  

 angår samarbejdet med den tilsynsførende ingeniør.
 17.Forsåvidt angår byggearbejder under arbejdsdriften, kan der efter  

 direktoratets nærmere bestemmelse træffes aftale om benyttelse af  

 specialsagkyndige indenfor gartneri, landbrug og værkstedsdrift.
Tetens /Hellborn Eksp.sekr.
 Cirkulærskrivelse til inspektørerne for de under fængselsvæsenet hørende  

 anstalter og justitsministeriets tilsynsførende arkitekt.
