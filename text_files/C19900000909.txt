Orientering om ændret aflønning af militære værnepligtige og Civilforsvarets værnepligtige samt om aflønningen af de civile værnepligtige.
 1.
Forsvarsministeriet har den 18. december 1989 udsendt nyt cirkulære om  

 aflønning m.v. af personel til værnepligtstjeneste.
Cirkulæret træder i kraft  

 den 1. januar 1990.
Ifølge cirkulæret fastsættes værnepligtslønnen i 1.-4. måned af den første  

 samlede tjeneste til 3.035 kr. om måneden.
Hertil ydes kostpenge med for  

 tiden 78,25 kr. pr. dag.
 Efter de første 4 måneders tjeneste fastsættes værnepligtslønnen for  

 menigt personel til 10.286,31 kr. om måneden (efter fradrag for ferieorlov)  

 for 18 årige og derover, og til 7.756,66 kr. om måneden (efter fradrag for  

 ferieorlov) for personel under 18 år.
 Ud over værnepligtslønnen ydes vederlagsfri logi på tjenestestedet,  

 befordring, fri sygepleje, over- og undermundering samt vask.
 For værnepligtige befalingsmænd (sergenter, løjtnanter m.fl.) ydes der  

 efter den 4. måneds tjeneste en større grundløn (sergenter over 18 år ca.  

 11.040,54 kr. - 11.863,08 kr., løjtnanter over 20 år ca. 11.705,93 kr. -  

 12.588,43 kr.) samt et månedligt tillæg på normalt mindst 1.300 kr. (normalt  

 mellem 1.300 kr. og 3.200 kr.) De aktuelle satser kan oplyses ved den  

 pågældendes tjenestesteds regnskabskontor.
 Ud over nævnte kontante lønninger får de værnepligtige befalingsmænd kun  

 befordring og over- og undermundering.
Der udbetales endvidere en bonus til alt værnepligtigt personel med en  

 første samlet tjeneste på 8 måneder eller mere.
Denne bonus udbetales ved  

 hjemsendelsen og beregnes som en brøkdel af månedslønnen.
Efter 8 måneders  

 tjeneste udgør den 4/12 af månedslønnen, efter 9,10,11 og 12 måneders  

 tjeneste henholdsvis 5/12, 6/12, 7/12 og 8/12 af månedslønnen og efter mere  

 end 12 måneders tjeneste 12/12 af månedslønnen.
Værnepligtslønnen beregnes månedsvis bagud og forfalder til udbetaling den  

 sidste søgnedag i måneden.
Lønnen anvises til lønkonto i bank, sparekasse, på  

 giro el.lign. og er normalt til disposition 6 hverdage før.
 2.
 For så vidt angår Civilforsvarets værnepligtige gælder tilsvarende  

 aflønning som for de militære værnepligtige, jf. foran under 1. Der henvises  

 herom til Civilforsvarsstyrelsens forvaltningsbestemmelser af 11. januar 1990  

 om aflønning af værnepligtige.
 3.
For så vidt angår de civile værnepligtige (militærnægterne) gælder, at de  

 aflønnes med dagløn og kostpenge, svarende til en daglig ydelse på 160.01 kr.  

 Herudover optjenes 11,51 kr. pr. dag i hjemsendelsespenge.  

 Hjemsendelsespengene udbetales samlet ved hjemsendelsen.
Endelig udbetales en  

 kapitaliseret beklædningsgodtgørelse på 1.000 kr. ved mødet.
Dagløn og hjemsendelsespenge er B-indtægt, hvori der ikke tilbageholdes  

 kildeskat.
Kostpenge er skattefri.
 Hvis ikke den institution, hvortil den civile værnepligtige bliver  

 udstationeret, stiller et værelse til rådighed, udbetales en  

 huslejegodtgørelse til den værnepligtige på højst 1.400 kr. pr. måned.  

 Godtgørelsen kan ikke overstige den værnepligtiges faktiske husleje.
 Herudover har den værnepligtige fri befordring og fri sygepleje.
Lønnen udbetales normalt bagud hver fredag for en periode af 7 dage  

 (beregnet fra mandag til den søndag, der ligger forud for udbetalingen).  

 Første udbetaling af løn m.v. finder sted 2. fredag efter mødedagen.
Lønnen  

 anvises til konto i bank, sparekasse eller giro.
 4.
Ændringerne i de værnepligtiges aflønning forventes kun i begrænset omfang  

 at få indflydelse på ydelse af kontanthjælp efter bistandsloven.
Man henviser  

 i denne forbindelse til Socialministeriets vejledning om kontanthjælp efter  

 bistandsloven af 5. marts 1987, pkt. 3g.
