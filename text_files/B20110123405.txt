Bekendtgørelse om præparater og undersøgelser ved Danmarks Tekniske Universitet I medfør af § 54, i lov nr. 432 af 9. juni 2004 om hold af dyr fastsættes:
 § 1. Bekendtgørelsen finder anvendelse for undersøgelser af prøver samt udlevering af præparater til brug i Danmark.
 § 2. Undersøgelser i forbindelse med offentlig sygdomsbekæmpelse eller sundhedskontrol hos husdyr og vildt udføres kun på materiale udtaget og indsendt af dyrlæger.
 Stk. 2. Undersøgelser i forbindelse med anden sygdom eller sundhedskontrol hos pattedyr, der holdes som husdyr, samt hos fjerkræ og prydfugle udføres kun på materiale udtaget og indsendt af dyrlæger.
 Stk. 3. Undersøgelser i forbindelse med anden sygdom eller sundhedskontrol hos fisk og vildt udføres på materiale indsendt af enhver.
Stk. 4. Materiale til de i stk. 1 og 2 nævnte undersøgelser skal være ledsaget af en af dyrlægen udfærdiget skriftlig redegørelse.
Redegørelsen skal indeholde oplysninger om:
1) arten af det indsendte materiale og 2) baggrunden for indsendelsen, herunder evt. oplysninger om:
a) sygdomsforløb, b) sygdomsbehandling og c) sektionsfund.
 Stk. 5. Ved indsendelse af mærkede prøver skal prøvens mærke være påført indsendelsessedlen.
 Stk. 6. Alternativt kan benyttes en stregkodemærkat med oplysninger om CHR-nr., ejerforhold og evt. andre forhold af betydning for prøvens identifikation.
§ 3. Vacciner, sera og andre immunologiske præparater, der kun må udleveres efter forskrift fra en dyrlæge, kan udleveres til dyrlæger og apoteker.
Udlevering til andre kan kun finde sted efter skriftlig anmodning fra rekvirenten vedlagt en forskrift fra en dyrlæge.
 Stk. 2. Øvrige præparater, hvortil der ikke kræves forskrift fra en dyrlæge, kan udleveres efter anmodning fra rekvirenten.
 § 4. Betaling for præparater og undersøgelser påhviler rekvirenten, medmindre der er truffet aftale om en særlig betalingsordning.
§ 5. Undersøgelser i forbindelse med sygdomme eller sundhedskontrol hos husdyr og vildt sker til priser, som er anført på bilag 1 ud for hver undersøgelse.
For undersøgelser, som ikke er optaget på bilaget, er Danmarks Tekniske Universitet dog berettiget til at fastsætte midlertidige priser.
§ 6. Undersøgelser i forbindelse med sygdomme eller sundhedskontrol hos husdyr og vildt, der af Danmarks Tekniske Universitet rekvireres på andre laboratorier, udføres til priser, som fastsættes af instituttet i hvert enkelt tilfælde.
Prisen udgør omkostningerne ved udførelse af undersøgelserne med tillæg af de nødvendige følgeomkostninger, herunder til administration, håndtering og forsendelse.
 § 7. Præparater udleveres til priser, som fastsættes af Danmarks Tekniske Universitet i hvert enkelt tilfælde.
 § 8. Undersøgelser i forbindelse med sygdomme eller sundhedskontrol hos husdyr og vildt kan udføres til nedsat betaling eller gratis, når omkostningerne ved undersøgelserne på grund af særlige omstændigheder er lavere end forudsat i forbindelse med den fastsatte pris eller i særlige tilfælde, hvor der foreligger opgaver af forskningsmæssig karakter.
 Stk. 2. Prisen for undersøgelser i forbindelse med afprøvninger, forsøg, retssager vedrørende erstatning og lignende, der ikke vedrører sygdomme eller sundhedskontrol hos husdyr og vildt, fastsættes ved aftale mellem Danmarks Tekniske Universitet og rekvirenten i hvert enkelt tilfælde.
 § 9. For undersøgelser og præparater, der ekspederes pr. efterkrav, opkræves et administrationstillæg på 150,00 kr.
 Stk. 2. Ved salg af præparater under 500,00 kr. opkræves et administrationstillæg på 150,00 kr.
 Stk. 3. For videresendelse af prøver opkræves et gebyr på 12,00 kr. pr. prøve, dog mindst 100,00 kr.
 Stk. 4. For bortskaffelse af kadavere og organer opkræves et gebyr på 12,00 kr. pr. kg, når vægten af det animalske affald overstiger 50 kg.
 § 10. Bekendtgørelsen træder i kraft den 1. januar 2012.
 Stk. 2. Samtidig ophæves bekendtgørelse nr. 127 af 3. februar 2010 om præparater og undersøgelser ved Danmarks Tekniske Universitet.
