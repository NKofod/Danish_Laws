Skriftlig fremsættelse (20. november 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af emballageafgiftsloven, tobaksafgiftsloven, lov om forskellige forbrugsafgifter, lov om midlertidig nedsættelse af straffen for overtrædelse af skatte- og afgiftslovgivningen vedrørende midler på udenlandske konti m.v. og opkrævningsloven (Forhøjelse af afgiften på bæreposer, engangsservice og tobak) (Lovforslag nr.
L 75) Regeringen ønsker at fremme den grønne omstilling ved blandt andet at understøtte, at der genanvendes mere plastik og forbruges mindre, da alt for meget plastik havner i naturen.
Afgifter på plastik kan være et godt middel  blandt flere  til at nå disse mål, fordi afgifter kan hjælpe til at sikre, at varens pris afspejler skadesomkostningerne for sundhed og miljø. Med dette lovforslag tages et skridt i retning af at nedbringe mængden af bæreposer og engangsservice og i sidste ende affald og derved bidrage til den grønne omstilling.
Derudover ønsker regeringen at forbedre folkesundheden.
Alt for mange dør af rygning.
Særligt har regeringen et ønske om at styrke indsatsen over for børn og unges rygning.
Et af disse initiativer er at forhøje tobaksafgiften, da erfaring viser, at prisen har en afgørende betydning for, om særligt børn og unge begynder at ryge.
Med dette lovforslag tages et konkret skridt i retning af at mindske antallet af rygere, herunder særligt at holde børn og unge fra at begynde med at ryge.
 Det foreslås, at emballageafgiften på bæreposer af papir og plast samt engangsservice forhøjes, ligesom der foreslås en forhøjelse af afgifterne på tobak, herunder cigaretter, groft- og fintskåret røgtobak, cigarer, cerutter, cigarillos og røgfri tobak, som f.eks. snus.
 Emballageafgiften på bæreposer af papir og plast foreslås fordoblet til hhv. 20 kr. og 44 kr., mens emballageafgiften på engangsservice foreslås fordoblet til 38,40 kr.
 Det foreslås, at fordoblingen af emballageafgiften træder i kraft den 1. januar 2020.
Afgiften på cigaretter foreslås forhøjet svarende til en prisstigning på i alt 10 kr. pr. 20 stk. cigaretter.
Forhøjelsen sker af to omgange á 5 kr., første gang den 1. april 2020 og anden gang den 1. januar 2021. De øvrige tobaksafgifter foreslås forhøjet tilsvarende.
Det foreslås, at forhøjelserne på tobaksafgifterne træder i kraft 1. april 2020, da både virksomhederne og Skatteforvaltningen skal have tid til at indrette sig.
Der er endvidere foreslået en værnsregel, som skal begrænse virksomhedernes mulighed for at hamstre op til tobaksafgiftsforhøjelserne.
Dermed sikres det, at forhøjelserne får virkning så tæt på forhøjelsestidspunktet som muligt.
Værnsreglen har virkning fra lovforslagets fremsættelse.
 Af hensyn til behovet for, at virksomhederne og Skatteforvaltningen kan nå at indrette sig til de foreslåede afgiftsforhøjelser, er det vigtigt at lovforslaget vedtages inden udgangen af 2019. Lovforslaget sendes - bl.a. af hensyn til effekten af værnsreglen - først i en uges høring i forbindelse med fremsættelsen af lovforslaget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
