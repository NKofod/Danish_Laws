Nr LSF 173 Forslag til Lov om begrænsning af udledning af svovldioxid og  

 kvælstofoxider fra kraftværker den 14. januar 1988 § 1. Elforsyningsvirksomheder, der har bevilling efter lov om elforsyning, skal hvert 4. år udarbejde en fælles redegørelse indeholdende de oplysninger, der er nødvendige til vurdering af den fremtidige udvikling i den samlede udledning af svovldioxid og kvælstofoxider fra virksomhedernes produktionsanlæg med en kapacitet på over 25 MW elektrisk, herunder oplysninger om foranstaltninger til nedbringelse af emissionen af svovldioxid og kvælstofoxider fra virksomhedernes produktionsanlæg.
Stk. 2. Redegørelserne indsendes hvert 4. år senest den 1. april til energiministeren, første gang den 1. april 1989.
 § 2. De elforsyningsvirksomheder, der er nævnt i § 1, skal hvert 4.
år udarbejde en fælles redegørelse for den samlede udledning af svovldioxid og kvælstofoxider fra de i § 1 nævnte produktionsanlæg i de nærmest forudgående fire kalenderår.
Stk. 2. Redegørelsen skal indsendes til miljøministeren senest den 1. maj hvert 4. år, første gang den 1. maj 1989.
§ 3. Miljøministeren kan fastsætte nærmere regler om udarbejdelsen og indholdet af de redegørelser, der er nævnt i § 1 og § 2.
§ 4. Miljøministeren fastsætter senest den 1. juli 1989 den maksimale mængde svovldioxid og kvælstofoxider, der samlet må udledes fra de i § 1 nævnte produktionsanlæg i perioden 1990-1993. Endvidere fastsættes en foreløbig grænse for udledningen i perioden 1994-1997.
Stk. 2. Miljøministeren fastsætter hvert 4. år senest den 1. juli den maksimale mængde som nævnt i stk. 1, 1. pkt., for yderligere fire år.
Tilsvarende fastsættes den foreløbige grænse som nævnt i stk. 1, 2. pkt., for yderligere fire år.
Stk. 3. Ændres de forudsætninger, der har ligget til grund for en afgørelse efter stk. 1, 1. pkt., eller stk. 2, 1. pkt., væsentligt, kan miljøministeren ændre afgørelsen.
Stk. 4. Emissionen af kvælstofoxider (regnet som NO2) fra de i § 1 nævnte virksomheder skal være nedbragt til højst 57.000 tons/år inden år 2005.
§ 5. Miljøministeren træffer afgørelse i medfør af § 4 efter forhandling med energiministeren og de elforsyningsvirksomheder, der er nævnt i § 1.
§ 6. De elforsyningsvirksomheder, der er nævnt i § 1, skal efter anmodning give miljøministeren alle oplysninger, der har betydning for vurderingen af den stedfundne emission af svovldioxid og kvælstofoxider fra virksomhedernes kraftværker.
§ 7. Henlægger miljøministeren sine beføjelser efter loven til Miljøstyrelsen, kan ministeren fastsætte regler om klageadgangen, herunder at klager ikke kan indbringes for højere administrativ myndighed.
 § 8. Loven træder i kraft den 1. oktober 1988.
Stk. 2. Samtidig ophæves lov nr. 251 af 23. maj 1984 om begrænsning af svovldioxidforurening fra kraftværker.
§ 9. De kvoter, der er fastsat efter den i § 8, stk. 2, nævnte lov er gældende, indtil der i medfør af loven eller regler udstedt med hjemmel i loven fastsættes nye kvoter.
§ 10. Forslag om revision af § 4, stk. 4, fremsættes for Folketinget i folketingsåret 1990.
 § 11. Loven gælder ikke for Færøerne og Grønland.
Bemærkninger til lovforslaget Almindelige bemærkninger I.
Indledning Nærværende lovforslag fremsættes på baggrund af Folketingets dagsorden (D 11) af 5. november 1987, der opfordrer regeringen til:
- at gennemføre begrænsning af NOx-udledningen fra kraftværkerne på mindst 50 pct. inden 2005 i forhold til 1980-niveauet - at sikre og styrke udviklingen af dansk teknologi på området - at fremsætte lovforslag efter samme principper, som er gældende for SO2-udledningen, og som indeholder en bestemmelse om i 1990 at foretage en revurdering af målsætningen i forhold til den teknologiske udvikling på området med henblik på en yderligere og/eller hurtigere reduktion.
Miljøbeskyttelsesloven indeholder bl.a. hjemmel til, at der i konkrete afgørelser truffet i 1. instans af kommunalbestyrelser og amtsråd kan stilles krav om foretagelse af forureningsbegrænsende foranstaltninger.
Sådanne krav vil kunne stilles også med henblik på begrænsning af SO2- og NOx-emissionen i forbindelse med godkendelse af særligt forurenende virksomheder i medfør af lovens kapitel 5 under visse forudsætninger, jf. bemærkninger til de enkelte bestemmelser, § 4.
I EF forhandles der i øjeblikket om et direktivforslag til begrænsning af luftforureningen fra store fyringsanlæg.
Formålet er at opnå begrænsninger i udslippet af bl.a.
SO2 og NOx fra såvel nye som gamle anlæg.
Ifølge det oprindelige direktivforslag - der har været genstand for forhandling i mere end 4 år - skal SO2- og NOx-udslippene i 1995 være nedbragt med henholdsvis 60 og 40% set i forhold til 1980-niveauet.
I den danske formandsskabsperiode arbejdedes for at reducere NOx-emissionen med mindst 50 pct. i år 2005. For SO2'ens vedkommende arbejdedes for ensartede reduktionsmål på 40% inden 1993 og 60% inden 1998.
Også i ECE-regi, der omfatter øst- og vesteuropæiske lande samt Canada og U.S.A., arbejdes der på indgåelse af en aftale om begrænsning af NOx-emissionen inden for rammerne af konventionen om grænseoverskridende luftforurening.
Der arbejdes på at fastfryse NOx-emissionen på 1990-niveau og herefter foretage en gradvis reduktion.
II.
Forsuringsudvalgets arbejde For at sikre en fortsat gunstig udvikling i miljøbelastningen fra energiforbruget samt udfra et ønske om fra dansk side at fremme de internationale bestræbelser på at nedbringe luftforureningen, bad miljøministeren i juni 1982 Miljøstyrelsen om at nedsætte et udvalg - forsuringsudvalget - med henblik på at belyse miljømæssige problemer i forbindelse med energiproduktion med kul og olie.
Forsuringsudvalget afsluttede sit arbejde med afgivelse af rapporten »Miljø og Energi«, offentliggjort den 27. januar 1984. Det konkluderedes bl.a., at udsendelsen af SO2 og NOx fra danske kilder især bidrager til forsuring af søer og vandløb i det midtsvenske område og i mindre grad i Sydnorge.
Forsuringen medfører samtidig korrosionsskader og andre materialeskader i Danmark.
På baggrund af de konstaterede skader på søer og vandløb i en række lande og luftforureningens bidrag til nedbrydning af forskellige materialer samt under hensyn til usikkerheden omkring luftforureningens bidrag til skader på skovene, specielt i Mellemeuropa, fandt udvalget, at der generelt bør tilstræbes en reduktion i udsendelsen af de stoffer - herunder SO2 og NOx - der er eller kan være årsag til skaderne.
Med hensyn til NOx anbefalede forsuringsudvalget, at der fastsættes et krav til NOx-udledninger fra nye kraftværker på max. 400 mg/MJ som årsmiddelværdi.
Den teknologiske udvikling har imidlertid medført, at emissionen formentlig nu kan bringes ned til 200 mg/MJ i forbindelse med nye anlæg.
Et niveau på 200 mg/MJ er dog ikke på nuværende tidspunkt eftervist i praksis.
Ved fyringstekniske indgreb på ældre anlæg kan ikke opnås samme niveau.
På baggrund af forsuringsudvalgets konklusioner vedtog Folketinget lov nr. 251 af 23. maj 1984 om begrænsning af svovldioxidforurening fra kraftværker.
I forbindelse med fremsættelsen af nærværende lovforslag er det fundet hensigtsmæssigt at foreslå denne lov ophævet og at indarbejde reglerne for begrænsning af SO2-udledningen fra kraftværkerne i nærværende lov.
III.
SO2 -loven Ifølge lov nr. 251 af 23. maj 1984 om begrænsning af svovldioxidforurening fra kraftværker skal Miljøstyrelsen senest den 1. juli hvert år fastsætte den maksimale mængde svovldioxid, der samlet årligt må udledes fra de af loven omfattede kraftværker for de følgende 6 år.
Tilsvarende skal fastsættes en foreløbig grænse for de derpå følgende 4 år.
Det fremgår af Miljø- og Planlægningsudvalgets betænkning af 9. maj 1984, at loven skal administreres således, at kvoten for det samlede udslip af svovldioxid fra elsektoren i 1995 skal være nedbragt til 125.000 tons/år under visse nærmere angivne forudsætninger.
Det fremgår derimod ikke af betænkningen, hvilken størrelse kvoten skal have efter 1995.
Under forhandlingerne i forbindelse med fastsættelsen af den foreløbige kvote for 1996 var der enighed mellem energiministeren og miljøministeren om at nedsætte et udvalg, der skulle belyse de forskellige konsekvenser ved en yderligere nedsættelse af kvoten.
IV.
SO 2 -udvalget På denne baggrund anmodede Miljøministeriet, departementet, om, at Miljøstyrelsen nedsatte et udvalg med repræsentanter for Energiministeriet, elværkerne og Miljøministeriet.
Udvalget skulle fremkomme med en redegørelse til Miljøministeriet, departementet, om konsekvenserne af en yderligere reduktion af svovldioxidemissionen fra kraftværkerne i perioden fra 1996 til 2005, begge år inklusive, samt en indstilling herom.
Forslaget til yderligere reduktion burde svare til den nuværende kvoteordning for så vidt angår administration og procedurer.
Det burde dog overvejes at lade kvoterne gælde for en længere periode end den nuværende 1-års periode.
Efter den sidste kvotefastsættelse er de endeligt fastsatte kvoter for perioden 1986-93 af følgende størrelse:
1986 195.000 t 1987 200.000 t 1988 205.000 t 1989 205.000 t 1990 195.000 t 1991 175.000 t 1992 165.000 t 1993 145.000 t De foreløbigt fastsatte grænser for kraftværkernes svovldioxidudledning i årene 1994-96 er af følgende størrelse:
1994 135.000 t 1995 125.000 t 1996 120.000 t Den samlede svovldioxidemission fra kraftværkerne udgjorde i:
1980 212.000 t 1983 161.000 t 1984 148.000 t 1985 170.000 t 1986 171.000 t Udvalget konstaterer, at det med udgangspunkt i den foreliggende el-prognose og elværkernes hertil hørende udbygningsplaner vil være teknisk muligt inden år 2005 at installere røggasafsvovlingskapacitet, der gør det muligt at nedbringe kraftværkernes svovldioxidemission i år 2005 til 85.000 t svarende til en 60%-reduktion i forhold til 1980-niveauet, og at der vil kunne etableres en jævnt glidende kvote fra de 125.000 t i 1995 til 85.000 t i 2005. På grund af renoveringer vil der i enkelte år kunne blive tale om midlertidigt forhøjede emissioner i forhold til hovedtendensen, hvilket kan tale for at lade kvoterne gælde for en længere periode end 1 år.
En nedbringelse af SO 2-emissionen til 85.000 t i 2005 anslås at ville medføre anlægsinvesteringer på 8,3 mia. kr. og årlige driftsomkostninger på 1,7 mia kr.
Den hertil svarende produktionsprisstigning er 3,9 øre pr. kWh.
Det skal ses på baggrund af, at prisstigningen på fastholdelse af 125.000 t i perioden 1995-2005 er 3,0 øre pr. kWh.
V.
NOx -udvalget I forbindelse med Miljø- og Planlægningsudvalgets behandling af forslaget til lov om begrænsning af SO 2-forurening fra kraftværker gav miljøministeren tilsagn om at gennemføre en opfølgning af forsuringsudvalgets forslag vedrørende NOx med sigte på at tilvejebringe grundlag for en yderligere reduktion af NOx-udslippet.
På denne baggrund fremsendte miljøministeren den 13. maj 1985 til Miljø- og Planlægningsudvalget sin handlingsplan til begrænsning af NOx-forureningen.
Miljøministeren bad samtidig Miljøstyrelsen om at etablere et mere formaliseret samarbejde med elværkerne omkring nogle velegnede udviklingsprojekter til nedbringelse af NOx-emissionen, idet indsatsen mod NOx-forureningen i så høj grad som muligt bør baseres på den teknologi, der forsøges udviklet af forskellige danske firmaer.
Dette samarbejde har resulteret i igangsættelsen af en række aktiviteter vedrørende begrænsning af NOx-emissionen fra danske kraftværker.
Som et led i opfølgningen af handlingsplanen fra maj 1985 til begrænsning af NOx-forureningen har elværkerne yderligere iværksat en række aktiviteter i samarbejde med en række danske virksomheder til et beløb af ca. 200 mill. kr. til begrænsning af NOx-emissionen fra danske kraftværker, bl.a. installering af demonstrationsanlæg til fjernelse af NOx i røggassen.
På baggrund af den alvorlige situation med hensyn til iltsvind i de indre danske farvande i efteråret 1986 fremsendte miljøministeren imidlertid den 28. oktober 1986 en aktionsplan for havet omkring Danmark til Miljø- og Planlægningsudvalget.
Den 18. november 1986 vedtog Folketinget efter en debat om forureningen af danske havområder en motiveret dagsorden, hvori Folketinget bl.a. opfordrede regeringen til inden 1. februar 1987 at fremlægge en samlet plan for begrænsning af udledningen af kvælstof og fosfor til vandmiljøet.
Regeringen har i overensstemmelse hermed udarbejdet en handlingsplan af 31. januar 1987 om forureningen af det danske havmiljø med næringssalte.
Under en forespørgselsdebat den 18. februar 1987 vedtog Folketinget en motiveret dagsorden, hvorefter Folketingets Miljø- og Planlægningsudvalg skulle ændre prioriteringen i planen.
Handlingsplanen er herefter blevet behandlet i Folketingets Miljø- og Planlægningsudvalg.
Udvalgsarbejdet er afsluttet med afgivelsen af en beretning af 30. april 1987 om vandmiljøplanen, hvori et flertal har fastlagt principperne for en række ændringer i handlingsplanen.
For så vidt angår NOx henviser Miljø- og Planlægningsudvalget i vandmiljøplanen til, at miljøministeren i sommeren 1987 vil fremsætte en plan for nedsættelse af kraftværkernes forurening med NOx.
VI.
Miljøministerens NOx -handlingsplan Den i beretningen nævnte plan oversendte miljøministeren den 30.
 oktober 1987 til Folketinget.
Det fremgår heraf, at en egentlig reduktion i NO x-emissionen fra kraftværkerne i forhold til 1980-niveauet i dag kun kan opnås ved hjælp af røggasrensning.
Et dansk NOx-reduktionsprogram, der forudsætter anvendelse af røggasrensning i større omfang indenfor en kort årrække, vil formentlig betyde, at disse anlæg fortrinsvis må baseres på udenlandsk teknologi.
I NOx-handlingsplanen er opstillet en række beregningseksempler svarende til forskellige reduktionsgrader.
En reduktion på op til 50 pct. af NOx-emissionen i år 2005 i forhold til 1980-niveauet skønnes i handlingsplanen at ville medføre akkumulerede anlægs- og driftsomkostninger på ca. 6,5 mia. kr.
Det svarer til en stigning i elpriserne i størrelsesordenen 2 til 3 øre pr. kWh.
Antages det, at industrien i år 2005 har et elforbrug på ca. 13,5 TWh indebærer det, at industrien i dette år vil blive pålagt ekstraomkostninger (1987 kroner) på ca. 360 mill. kr. som følge af stigningen i produktionspriser på elektricitet med 2,7 øre/kWh.
Dette tal skal ses i forhold til en forventet udgift til elforbruget for industrien på ca. 5 mia. kr. i år 2005, hvis man tager udgangspunkt i de nugældende kulpriser, der imidlertid er lavere, end hvad man må regne med på længere sigt.
Det skal understreges, at der er stor usikkerhed knyttet til ovennævnte tal.
Miljøstyrelsen forventer, at udgifterne vil kunne reduceres i takt med den teknologiske udvikling og antallet af anlæg.
Da NOx-forureningen er grænseoverskridende, og derfor er et problem, som skal løses gennem en samlet indsats, i første række fra de europæiske lande, lægges der i handlingsplanen vægt på, at reguleringen og de enkelte etaper må tages op til fornyet overvejelse og eventuel justering, således at der i videst muligt omfang tilstræbes overensstemmelse mellem det danske ambitionsniveau og den internationale udvikling.
VII.
Lovforslagets indhold Nærværende lovforslag fremsættes på baggrund af Folketingets motiverede dagsorden af 5. november 1987 om en nedbringelse af NOx-emissionen fra kraftværkerne.
Forslaget er endvidere et led i opfølgningen af forsuringsudvalgets anbefalinger og miljøministerens handlingsplaner af 13. maj 1985 og 30. oktober 1987 samt af de initiativer og tilkendegivelser, Danmark i international sammenhæng er fremkommet med.
I forslaget er endvidere indarbejdet de allerede eksisterende regler for begrænsning af SO2-emissionen fra kraftværkerne, jf. lov nr.
251 af 23. maj 1984 om begrænsning af svovldioxidforurening fra kraftværker.
Ifølge ovennævnte lov skal der fastsættes årlige kvoter for kraftværkernes SO2-udslip, medens der ifølge nærværende lovforslag hvert 4. år skal fastsættes en 4-årig kvote for såvel SO2-emissionen som for NOx-emissionen.
Med lovforslaget etableres en ordning, hvorefter miljøministeren efter forhandling med energiministeren og elforsyningsselskaberne skal fastsætte, hvor store mængder SO2 og NOx, der i de kommende år må udsendes fra kraftværkerne.
Herved vil den af Folketinget i den motiverede dagsorden af 5. november 1987 fastsatte målsætning om en nedbringelse af NOx-emissionen på mindst 50% i år 2005 blive opnået.
Loven vil endvidere blive administreret således, at elværkernes SO2-emission vil være nedbragt til 125.000 tons i 1995 som tilkendegivet af miljøministeren overfor Folketingets Miljø- og Planlægningsudvalg i forbindelse med vedtagelsen af ovennævnte lov nr. 251.
Der lægges som nævnt i handlingsplanen vægt på, at der gennemføres tilsvarende reduktioner af NOx-udslippet i de øvrige EF-lande og i vore nabolande.
Ved fastsættelsen af kvoterne for elværkernes maksimale udslip af NOx og SO2 i kvoteperioden forudsættes, at der ikke foregår nogen import eller eksport af elektricitet.
Såfremt der er en import af el, reduceres den mængde SO2 og NOx, elværkerne må udlede, med en mængde svarende til importen - og vice versa, såfremt der er tale om eksport.
Lovforslaget giver i øvrigt elforsyningsvirksomhederne en fleksibilitet med hensyn til måden, hvorpå reduktion af SO2- og NOx-udledningen skal gennemføres, herunder i hvilken grad det f.eks. skal ske ved anvendelse af naturgas, anvendelse af lav-NOx-brændere eller etablering af røggasrensningsteknik.
Med henblik på gennemførelsen af denne regulering indeholder lovforslaget bestemmelser, der forpligter elforsyningsvirksomhederne til at meddele miljøministeren og energiministeren de nødvendige oplysninger om den faktiske og forventede udvikling med hensyn til f.eks. elforbrug, SO2- og NOx-udledning og etablering af emissionsbegrænsende teknologi.
Lovforslaget har været genstand for høring af og i et vist omfang forhandling med:
Elsam, Elkraft, Danske Elværkers Forening, Industrirådet, Kommunernes Landsforening, Amtsrådsforeningen i Danmark, Hovedstadsrådet, Københavns Kommune, Frederiksberg Kommune, Forbrugerrådet, I/S NEFO, Energiministeriet, Udenrigsministeriet, Danmarks Naturfredningsforening, Planstyrelsen, Skov- og Naturstyrelsen, NOAH, Budgetdepartementet, Administrationsdepartementet.
Lovforslaget er samtidig med fremsættelsen i Folketinget sendt til EF-Kommissionen til underretning i overensstemmelse med miljøinformationsaftalen af 1973.
Administrative og økonomiske konsekvenser Lovforslaget betyder nye statslige opgaver, - dels som følge af, at Miljøministeriet skal vurdere udviklingen af den samlede udledning af såvel SO2 som NOx fra kraftværkerne, herunder oplysninger om etablering af teknik til nedbringelse af emissionerne, - dels som følge af, at Miljøministeriet skal fastsætte den maksimale mængde af såvel SO2 som NOx, der samlet må udledes fra de af loven omfattede kraftværker i de fire-årige kvoteperioder.
Det skønnes dog, at gennemførelsen af lovforslaget ikke vil kræve ansættelse af flere sagsbehandlere, idet kvotefastsættelsen for SO2 nu skal finde sted hvert 4. år i modsætning til som hidtil hvert år.
Der vil ikke være økonomiske eller administrative konsekvenser for amtskommuner og kommuner.
Bemærkninger til de enkelte bestemmelser Til § 1 I bestemmelsen pålægges det elforsyningsvirksomhederne hvert 4. år at udarbejde en samlet redegørelse, der indeholder oplysninger til brug for en vurdering af den forventede udledning af SO2 og NOx fra kraftværker.
Bestemmelsen gælder for elforsyningsvirksomhed, der er omfattet af § 3 i lov nr. 54 af 25. februar 1976 om elforsyning, hvorefter elforsyningsvirksomhed fra produktionsanlæg med kapacitet over 25 MW elektrisk kun må udøves efter bevilling givet af energiministeren.
Bestemmelsen omfatter således også kraftvarmeværker.
De decentrale kraftvarmeværker, der bl.a. opføres ifølge aftalen af 6. juni 1986 mellem regeringen og Socialdemokratiet, vil som alt overvejende hovedregel have en kapacitet på under 25 MW elektrisk og vil derfor ikke være omfattet af nærværende lovforslag.
Disse anlæg reguleres i forbindelse med godkendelse af særligt forurenende virksomheder i medfør af kapitel 5 i miljøbeskyttelsesloven, hvadenten de ejes af de i § 1 nævnte virksomheder eller andre fysiske eller juridiske personer.
Decentrale kraftvarmeværker med en kapacitet over 25 MW elektrisk er omfattet af nærværende lov.
Til brug ved kapitel 5-godkendelsen af værker under 25 MW elektrisk vil de retningslinier, som Miljøstyrelsen har udarbejdet og planlægger at udarbejde, blive lagt til grund.
Sådanne retningslinier udarbejdes efter forhandling med Energiministeriet og de berørte parter.
De retningslinier, der vil blive udarbejdet om gasfyrede værker, vil blandt andet blive baseret på resultatet af de forsøgsprogrammer, der vil blive iværksat i nærmeste fremtid af elværkerne.
Der vil naturligvis blive lagt vægt på at sikre, at der ikke pålægges de decentrale værker omkostninger, som ikke står i rimeligt forhold til værkernes økonomi og produktion og effekten på miljøet.
De oplysninger, der skal indgå i redegørelsen, skal kunne danne grundlag for fastlæggelsen af grænsen for den samlede fireårige udledning af SO2 og NOx i medfør af lovforslagets § 4, samt for vurderingen af, om de påtænkte foranstaltninger på længere sigt vil sikre, at SO2- og NOx-udledningen fra kraftværkerne begrænses i overensstemmelse med Folketingets målsætning om en reduktion på mindst 50% af NOx-emissionen fra kraftværkerne i år 2005 set i forhold til 1980-niveauet og målsætningen om en nedbringelse af SO2-emissionen til 125.000 tons i 1995.
Med en 4-årig kvoteperiode vil der kunne opstå behov for justeringer af oplysningerne undervejs.
Såfremt der således forekommer væsentligt ændrede forudsætninger end dem, der blev lagt til grund for elforsyningsvirksomhedernes fælles redegørelse efter § 1 i lovforslaget, vil Miljøministeriet være indstillet på at revurdere de forureningsbegrænsende foranstaltninger på en sådan måde, at målsætningen opretholdes.
Det er hensigten, at den 4-årige redegørelse skal indeholde oplysninger om:
- forventet elproduktion - forventet elforbrug - forventet brændselsforbrug - forventet svovlindhold i det anvendte brændsel (gennemsnitsværdien) - forventet NOx-udledning - forventet SO2-udledning - forventet etablering og drift af denox-anlæg, røggasafsvovlingsanlæg og lignende emissionsbegrænsende foranstaltninger - forventet fjernvarmeproduktion fra kraftværker - forventede ændringer i kraftværkernes kapacitet (effekt).
Det bemærkes, at en række af disse oplysninger skal afgives med henblik på udarbejdelsen af udbygningsplaner, som indsendes til myndighederne.
Med hensyn til etableringen af denox-anlæg skal der som forudsat i miljøministerens handlingsplan for at opnå de nødvendige driftserfaringer inden udgangen af 1989 indsendes de nødvendige ansøgninger om hurtigst mulig idriftssættelse af 1 fuldskalarøggasrensningsanlæg i Elsam-området og 1 i Elkraft-området.
Det nærmere omfang af de oplysninger, herunder om installering af røggasafsvovlingsanlæg og oplysning om svovlindhold i det benyttede brændsel på de enkelte værker, der skal indgå i redegørelsen, vil i øvrigt kunne præciseres af miljøministeren, jf. lovforslagets § 3.
Af administrative hensyn og for at kunne fastsætte en grænse for den samlede udledning af SO2 og NOx fra kraftværkerne er det en forudsætning, at der sker den fornødne koordination mellem elforsyningsselskaberne, således at Miljøministeriet modtager en sammenarbejdet redegørelse.
Det fremgår af § 1, stk. 2, at redegørelsen indsendes til Energiministeriet.
Dette ministerium oversender umiddelbart herefter redegørelsen til Miljøministeriet til brug for Miljøministeriets sagsbehandling i henhold til dette lovforslag.
Til § 2 Den i bestemmelsen omhandlede redegørelse skal indeholde oplysninger af samme karakter som de i bemærkningerne til § 1 anførte.
Der henvises i øvrigt til bemærkningerne nedenfor til § 4.
Til § 3 Miljøministeren kan i medfør af § 3 træffe bestemmelse om, hvilke oplysninger der vil være relevante.
Det fremgår af § 1, at elforsyningsvirksomhederne skal meddele alle de oplysninger, der er nødvendige for at vurdere udviklingen i den samlede mængde SO2 og NOx fra kraftværkerne.
Derfor er der ikke umiddelbart behov for at udarbejde nærmere regler om de oplysninger, elforsyningsvirksomhederne skal afgive.
Skulle det imidlertid vise sig hensigtsmæssigt, åbner bestemmelsen mulighed for, at miljøministeren kan fastsætte sådanne regler, herunder bestemmelse om, at oplysningerne i den 4-årige redegørelse skal koordineres med den øvrige planlægning på eludbygningsområdet, jf. bemærkningerne til § 1.
Såfremt miljøministeren skulle beslutte at fastsætte regler, vil dette ske efter forudgående forhandling med energiministeren.
Til § 4 Når miljøministeren efter de i forslaget til § 5 omtalte forhandlinger skal fastlægge, hvor stor en mængde SO2 og NOx, der i kvoteperioden samlet vil kunne accepteres udledt fra kraftværkerne, er det nødvendigt, at de relevante oplysninger foreligger, herunder oplysninger om etablering og ibrugtagning af anlæg til røggasrensning, jf. forslaget til § 1. Det er ligeledes nødvendigt, at miljøministeren modtager redegørelser hvert fjerde år over den faktiske udvikling med hensyn til udsendelse af SO2 og NOx, jf. forslaget til § 2.
NOx dannes under forbrændingen af fossile brændsler ved to principielt forskellige mekanismer:
- oxidation af forbrændingsluftens kvælstof - oxidation af brændslets kvælstof.
Dannelse af brændsels-NOx er ikke nødvendigvis proportional med brændslets indhold af kvælstof.
For kul med samme kvælstofindhold kan der eksempelvis være op til 50% forskel i dannelsen af NOx.
Forskellen skyldes, at fordelingen af brændselskvælstoffet mellem de flygtige bestanddele og koksresten varierer fra kultype til kultype.
Anvendelsen af kul med lavt kvælstofindhold er på den baggrund ikke uden videre et middel til at begrænse NOx-emissionen.
De metoder, der kan anvendes til at reducere kvælstofilte-emissionen, er lav-NOx-fyringsteknologi og røggasrensning.
Ved lav-NOx-teknik forstås fyringssystemer, der forårsager lav-emission af NOx ved at tilvejebringe forbrændingsomstændigheder, der er ugunstige for dannelsen af NOx og eventuelt nedbryder allerede dannet NOx.
For nye anlæg kan der opnås en NOx-reduktion på 20-50% i forhold til ældre anlæg.
I den nærmeste fremtid er der 2 metoder til rensning af røggassen for NOx fra kraftværkerne, der kan komme på tale i Danmark, nemlig SCR-processen og SNR-processen.
Den såkaldte selektive katalytiske reduktionsproces (SCR) muliggør en NOx-reduktion på omkring 80%.
Den selektive ikke-katalytiske reduktionsproces (SNR) muliggør en reduktion på omkring 50%.
Det er i praksis vanskeligt for elværkerne at styre NOx-emissionen i kortere tidsrum . Grunden er bl.a. som tidligere nævnt, at der ikke nødvendigvis er en sammenhæng mellem NOx-emissionen og det indfyrede brændsels indhold af kvælstof.
Det er derfor i nærværende lovforslag foreslået, at der fastsættes 4-årige kvoter for kraftværkernes NOx-emission.
De 4-årige perioder går fra 1990-93, 1994-97, 1998-2001 og 2002-2005 etc.
På denne baggrund er det fundet hensigtsmæssigt også at foreslå 4-årige kvoter for kraftværkernes SO2-emission.
I overensstemmelse med disse principper foreslås det i § 4, stk. 1, at miljøministeren senest 1. juli 1989 træffer bestemmelse om, hvor stor en mængde SO2 og NOx der samlet må udledes fra kraftværkerne i perioden 1990-93 (begge år inklusive) - og at miljøministeren samtidig træffer foreløbig bestemmelse om, hvor store mængder SO2 og NOx, der må udledes i de næstfølgende 4 kalenderår, det vil sige årene 1994-97. Kraftværkernes emission af NOx vil således som nævnt i stk. 4 blive nedbragt med mindst 50 pct. inden 2005 som tilkendegivet af Folketinget, og emissionen af SO2 til 125.000 tons i 1995.
Miljøministeren forlænger herefter hvert 4. år senest den 1. juli sin beslutning efter stk. 1, således at der træffes bestemmelse om den maksimale udledning af SO2 og NOx for den 4-års periode, der følger efter den periode, hvorom der for 4 år siden er truffet beslutning.
Såfremt der sker væsentlige ændringer i en eller flere af de til grund liggende forudsætninger, vil sådanne ændringer kunne indgå i myndighedernes vurderinger med hensyn til den i bestemmelsen omhandlede mængdefastlæggelse.
Den dokumentation og argumentation, som forudsættes indeholdt i den i § 1 omhandlede redegørelse, vil have væsentlig betydning for denne fastlæggelse.
Af samme grund bør der være en vis adgang til at revidere den een gang fastsatte mængde inden for det i § 4, stk. 1, nævnte tidsrum.
Bestemmelsen i forslagets § 4, stk. 3, hvorefter miljøministeren i tilfælde af væsentligt ændrede forudsætninger kan ændre sin tidligere trufne afgørelse, skal ses på denne baggrund.
Anvendelsen af denne bestemmelse må naturligvis ske under hensyntagen til elværkernes behov for inden for en længere planlægningsperiode at kende vilkårene for elektricitetsproduktionen.
Der er som nævnt i de almindelige bemærkninger allerede i miljøbeskyttelsesloven hjemmel til generelt at regulere forurening fra bl.a. kraftværker.
Nærværende lov bygger imidlertid på en kvoteordning, der reelt indebærer en begrænsning af administrationen af miljøbeskyttelsesloven på kraftværksområdet for så vidt angår krav om SO2- og NOx-reduktion med henblik på en reduktion af den samlede emission.
Lovens administration forudsætter på den anden side, at elværkerne er bundet af de oplysninger, som afgives, jf. § 1, vedrørende den periode, for hvilken der skal fastsættes en bindende kvote, medmindre elværkerne dokumenterer over for Miljøministeriet, at de kan gennemføre tilsvarende effektive forureningsbegrænsende foranstaltninger på samme eller andre kraftværker.
Miljøministeriet vil som nævnt være indstillet på at justere de forureningsbegrænsende foranstaltninger i den 4-årige kvoteperiode på en sådan måde, at målsætningen opretholdes.
For de kraftværker, der ifølge redegørelserne - der forudsættes amtsrådet bekendt - således skal have etableret emissionsbegrænsende foranstaltninger, udarbejdes vilkårene i overensstemmelse hermed.
En begrænsning af den regionale og langtransporterede SO2- og NOx-forurening forudsættes således opnået gennem kvoteordningen.
Begrænsningen af emissionerne af hensyn til nærmiljøet finder sted med udgangspunkt i immissionskoncentrationsbidraget, hvor der som hidtil i kapitel 5-godkendelsen fastsættes en skorstenshøjde og den tilhørende maximale SO2- og NOx-emission, der skal sikre en forsvarlig luftkvalitet i nærmiljøet.
Til § 5 Denne bestemmelse fastlægger, at miljøministeren først kan træffe afgørelse om den maksimale mængde SO2 og NOx, der må udledes fra kraftværkerne, efter at spørgsmålet har været forhandlet med energiministeren og elforsyningsvirksomhederne.
Til § 6 Ved den her foreslåede bestemmelse pålægges elforsyningsvirksomhederne en almindelig oplysningspligt over for miljøministeren med hensyn til oplysninger af betydning for vurderingen af den stedfundne SO2- og NOx-forurening fra kraftværkerne.
Til § 7 Inden for miljøområdet er en række af miljøministerens beføjelser i miljøbeskyttelsesloven delegeret til Miljøstyrelsen.
Miljøstyrelsens opgaver som myndighed efter miljøbeskyttelsesloven - herunder at Miljøstyrelsen skal holde sig orienteret om luftforureningsforholdene i landet - er baggrunden for, at de beføjelser, der i lovforslaget er givet miljøministeren, vil blive henlagt til Miljøstyrelsen.
Til § 9 Ved den her foreslåede bestemmelse forbliver de af Miljøstyrelsen indtil 1996 fastsatte kvoter for kraftværkernes emission af SO2 i kraft, indtil der træffes nye afgørelser med hjemmel i denne lov.
Det er hensigten at fastsætte kvoter for SO2-emissionen med hjemmel i denne lov første gang senest 1. juli 1989 for perioderne 1990-93 (bindende kvoter) og 1994-97 (foreløbige kvoter).
Til § 10 Revisionsbestemmelsen er indsat for at efterkomme Folketingets ønske i motiveret dagsorden af 5. november 1987 om, at der i nærværende lovforslag indsættes en bestemmelse om i 1990 at foretage en revurdering af målsætningen i forhold til den teknologiske udvikling på området med henblik på en yderligere og/eller hurtigere reduktion af NOx-emissionen.
