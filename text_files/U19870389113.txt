 Nogle arbejdere på en virksomhed afholdt relativt kortvarige faglige  

 møder 5 gange i perioden 18. marts til 26. maj 1986 i anledning af, at  

 virksomheden havde indført et system for betjening af maskiner, som efter  

 arbejdernes opfattelse stred mod en gældende bonusordning.
 Virksomheden reagerede overfor de faglige møder ved at hjemsende  

 arbejderne resten af den pågældende dag.
I overensstemmelse med arbejdernes erkendelse af at der forelå  

 systematisk aktion, fastsattes normal takstmæssig bod for deltagelse i de  

 faglige møder.
Det fandtes ikke godtgjort, at hjemsendelsen af arbejderne  

 efter de faglige møder var driftsmæssigt begrundet og virksomheden idømtes en  

 bod på 50.000 kr., heri indeholdt 41.707,80 kr. som udgjorde løntabet for de  

 hjemsendte arbejdere.
 Under denne sag har Dansk Arbejdsgiverforening for Jernets  

 Arbejdsgiverforening for M.A.N. - B & W Diesel A/S indklaget  

 Landsorganisationen i Danmark for Dansk Metalarbejderforbund for et antal  

 medlemmer af dette forbund for Arbejdsretten i anledning af  

 overenskomststridige arbejdsnedlæggelser på den klagende virksomhed.
 Sagens nærmere omstændigheder er efter det oplyste følgende:
I marts 1986 etablerede virksomheden et nyt system for betjening af  

 maskinerne (såkaldt »2-maskinbetjening«) i en afdeling af  

 virksomheden, hvor der var beskæftiget 33 medlemmer af det indklagede  

 forbund.
Arbejdstagerne fandt, at den måde, systemet var etableret på, stred  

 mod den gældende bonusordning.
 På baggrund af den opståede uoverensstemmelse afholdt de på afdelingen  

 beskæftigede medlemmer af Dansk Metalarbejderforbund faglige møder den 18.  

 marts, 19. marts, 21. marts, 9. april og 26. maj 1986. Møderne blev afholdt i  

 tilknytning til frokostpausen, som ligger mellem kl. 11.15 og 11.45. De  

 indklagede har opgjort den tidsmæssige udstrækning af arbejdsnedlæggelserne  

 på de nævnte 5 dage til 4 timer og 15 minutter, og denne opgørelse er ikke  

 bestridt fra klagernes side.
 Forud for arbejdsnedlæggelsen den 18. marts blev der samme dag mellem kl.  

 8.30 og 9.00 afholdt møde i fællesklubbens forretningsudvalg med deltagelse  

 af bl.a. 4 medlemmer af Dansk Metalarbejderforbund og mellem kl. 9 og 10  

 tillidsmandsmøde med deltagelse af bl.a. 11 medlemmer af forbundet.
 Fra virksomhedens side reagerede man over for de faglige møder ved at  

 inddrage de deltagende arbejderes stempelkort og hjemsende arbejderne resten  

 af den pågældende dag.
Arbejdsnedlæggelserne den 18. og 19. marts blev behandlet på et fællesmøde  

 den 20. marts.
Fra arbejdstagerside erkendte man, at arbejdsnedlæggelserne  

 var overenskomststridige.
Fra arbejdsgiverside gjorde man gældende, at der  

 var tale om en systematisk aktion, hvilket blev bestridt fra  

 arbejdstagerside.
 Klagerne indbragte sagen for Arbejdsretten ved klageskrift af 14. april  

 1986.
 Klagerne har ifølge deres endelige påstand påstået de på navnelisterne  

 (sagens bilag 1) anførte medlemmer af Dansk Metalarbejderforbund tilpligtet  

 at betale en af Arbejdsretten fastsat bod for hver time, hvori de pågældende  

 har deltaget i overenskomststridige kollektive arbejdsnedlæggelser i dagene  

 18. marts, 19. marts, 21. marts, 9 april og 26. maj 1986.
 De indklagede har påstået frifindelse og har påstået virksomheden idømt  

 bod for på nævnte dage overenskomststridigt at have hjemsendt de i  

 arbejdsnedlæggelserne deltagende medlemmer af Dansk Metalarbejderforbund.
Afdelingsleder Ib Larsson har forklaret, at han i marts 1986 var ansat som  

 værkfører på den afdeling, hvor arbejdsnedlæggelserne fandt sted.
Han har  

 været på virksomheden i 48 år.
Da ledelsen den 18. marts blev bekendt med, at  

 der skulle afholdes fagligt møde, meddelte den daværende overværkfører  

 tillidsmanden, at han ikke ville tolerere, at møderne strakte sig ud over  

 frokostpausen, og at man ville inddrage stempelkortene og hjemsende  

 arbejderne resten af dagen, hvis arbejdet ikke var genoptaget ved  

 frokostpausens slutning kl. 11.45. En sådan tilkendegivelse fremkom  

 afdelingslederen med forud for de faglige møder på de øvrige 4 dage, der er  

 omfattet af sagen.
Baggrunden for ledelsens reaktion var, at det ikke var  

 muligt at tilrettelægge en rationel arbejdsgang i afdelingen, hvis man ikke  

 kunne disponere over arbejdskraften i hele arbejdstiden.
Afdelingen har ca.  

 30 maskiner, der anvendes til fremstilling af komponenter til dieselmotorer.  

 Arbejdet ved de enkelte maskiner tilrettelægges fra dag til dag.
Afdelingen  

 får ofte hasteanmodninger om fremstilling af komponenter.
Tillidsmand Ingvar Grøn har forklaret, at han er tillidsmand i afdelingen  

 og fællestillidsmand.
Han har været ansat på virksomheden i 32 år.
Der er  

 ikke nogen almindelig adgang til at afholde tillidsmandsmøder i arbejdstiden.  

 Sådanne møder kan afholdes ca. 1 gang månedlig, men kun efter forudgående  

 anmeldelse til virksomheden.
Møderne den 18. marts 1986 om formiddagen var  

 ikke anmeldt.
På møderne drøftede man, hvorledes man skulle reagere på  

 regeringens »påskepakke«.
Der blev også givet meddelelse om  

 problemerne i forbindelse med 2-maskinbetjeningen, men spørgsmålet blev ikke  

 drøftet.
Møderne var fællesmøder for hele virksomheden og med repræsentanter  

 for de 3 forbund, som har medlemmer på virksomheden.
Det er aldrig tidligere  

 sket, at man fra virksomhedens side har reageret på ulovlige faglige møder af  

 kortere varighed ved at hjemsende arbejderne.
Der var efter hans opfattelse  

 tale om en straffeekspedition fra afdelingslederens side.
Afdelingen  

 producerer hovedsagelig til lager, og der var intet driftsmæssigt eller  

 teknisk i vejen for, at arbejdet ved de enkelte maskiner kunne være  

 genoptaget efter afslutningen af de faglige møder.
Klagerne har til støtte for påstanden anført, at der på de i sagen nævnte  

 5 dage var tale om ulovlige arbejdsnedlæggelser, der skete som en reaktion på  

 virksomhedens tilrettelæggelse af 2-maskinbetjeningen.
Arbejdsnedlæggelserne  

 var led i en systematisk aktion og er derfor bodspådragende.
Også møderne i  

 fællesklubbens forretningsudvalg og tillidsmandsmødet den 18. marts om  

 formiddagen må anses som led i den systematiske aktion.
Virksomhedens  

 reaktion - hjemsendelserne - var begrundet i driftsmæssige hensyn og var  

 derfor berettiget.
De indklagede - som ikke har villet bestride, at arbejdsnedlæggelserne i  

 tilknytning til frokostpauserne var led i en systematisk aktion - har til  

 støtte for frifindelsespåstanden vedrørende klagernes bodskrav anført, at  

 arbejdsnedlæggelserne var ganske kortvarige og en forståelig reaktion på  

 virksomhedens ensidige ændring af bonusordningen.
Møderne den 18. marts om  

 formiddagen i forretningsudvalget og blandt tillidsmændene havde til formål  

 at drøfte mulige reaktioner på regeringens påskepakke.
De var således ikke  

 led i den systematiske aktion og er derfor ikke bodspådragende.
Til støtte for bodskravet over for virksomheden har de indklagede anført,  

 at hjemsendelse efter arbejdsretlig teori og praksis kun kan ske, når der  

 foreligger en væsentlig misligholdelse fra arbejdstagerside.
Det var der ikke  

 tale om her.
Hertil kommer, at hjemsendelserne ikke var driftsmæssigt  

 begrundede, men derimod et kampskridt som reaktion på de ulovlige faglige  

 møder.
 Arbejdsretten skal udtale:
Arbejdsnedlæggelserne i tilknytning til frokostpausen på de i sagen  

 omhandlede 5 dage var overenskomststridige og må anses som led i en  

 systematisk aktion foranlediget af utilfredshed med virksomhedens ændring af  

 bonusordningen ved etablering af 2-maskinbetjening.
Også de møder, som fandt  

 sted den 18. marts 1986 om formiddagen, findes efter den tidsmæssige  

 sammenhæng at måtte anses som led i den systematiske aktion for så vidt angår  

 de deltagende medlemmer af Dansk Metalarbejderforbund.
Der findes ikke at  

 være grundlag for bortfald eller lempelse af den bod, som de i aktionerne  

 deltagende medlemmer af forbundet har forskyldt.
Boden findes derfor at burde  

 fastsættes i overensstemmelse med de sædvanligt anvendte takster.
Som sagen er oplyst, er der ikke grundlag for at fastslå, at de  

 hjemsendelser, som virksomheden foretog de nævnte dage, var tilstrækkelig  

 begrundet i driftsmæssige hensyn.
Hjemsendelserne findes herefter at have  

 været overenskomststridige, og virksomheden bør pålægges bod.
Boden  

 fastsættes til 50.000 kr., hvori indgår et beløb på 41.707,80 kr., som ifølge  

 de indklagedes ikke bestridte opgørelse udgør løntabet for de hjemsendte  

 arbejdere.
 T h i k e n d e s f o r r e t :
 Hver af de medlemmer af Dansk Metalarbejderforbund, som er anført på den  

 som bilag 1 fremlagte navneliste, betaler til Dansk Arbejdsgiverforening en  

 bod på 24 kr. for hver time, i hvilken de har deltaget i overenskomststridige  

 arbejdsnedlæggelser i dagene 18. marts, 19. marts, 21. marts, 9. april og 26.  

 maj 1986.
Til Landsorganisationen i Danmark betaler M.A.N.- B & W Diesel A/S en bod på 50.000 kr.
 Sagens omkostninger, 2.000 kr., betales med halvdelen af hver af parterne.
 (* 1) Henvisninger: Per Jacobsen s. 577 (note 134), K 10.851 og de  

 herunder anførte henvisninger, K 8207 (A 1978 s.34).
