Pressenævnets kendelse i sag nr. 2022-80-0872 Klage afvises på grund af manglende retlig interesse DR bragte i perioden fra marts til maj 2022 fire radioudsendelser som en del af en programserie om bibelfortællinger samt en artikel om en journalist, som havde mistet livet efter beskydning fra israelske soldater.
En person klagede til Pressenævnet og henviste til, at DR fremfører antisemitisk propaganda blandt andet i forhold til jøder.
Pressenævnet afviste at behandle klagen, da personen, der klagede, hverken var omtalt i radioudsendelserne eller artiklen, og derfor ikke har retlig interesse.
 [Klager] har klaget til Pressenævnet over radioudsendelserne Bibelen [Forfatteren] fortalt: Dommedag og den udvalgte, Bibelen [Forfatteren] fortalt: De sidste tider, Bibelen [Forfatteren] fortalt: Moses befrier jøderne og Bibelen [Forfatteren] fortalt: Jesus korsfæstelse, som blev bragt i perioden fra den 17. marts 2022 til den 21. april 2022, samt artiklen Journalist mister livet efter beskydning fra israelsk militær, som blev bragt den 11. maj 2022 på dr.dk.
Sagsfremstilling De påklagede radioudsendelser blev bragt i DRs programserie Bibelen [Forfatteren] fortalt, der har følgende programomtale:
Forfatter [Forfatteren] mener at Bibelen er verdens vigtigste bog.
Journalist [Journalisten] læser de hellige skrifter for første gang.
Sammen forsøger de at besvare spørgsmålet: Kan vi overhovedet forstå os selv og det samfund, vi lever i, hvis ikke vi forstår Bibelen?  Den påklagede artikel indeholder omtale af, at en kvindelig journalist fra det arabiske medie Al Jazeera mistede livet efter beskydning fra israelske soldater.
 [Klager] har til støtte for klagen anført, at DR fremfører massiv antisemitisk propaganda, og at han har dokumenteret tusinde tilfælde på dette i perioden fra 2015 til 2022. Han har hertil henvist til en række artikler bragt af andre medier som baggrundsmateriale.
 [Klager] har endvidere anført, at DR dæmoniserer blandt andet jøder med falske påstande om, at jøder forfølger kristne, at jøder myrdede Jesus samt falske påstande om, at jøder aldrig har haft et helligt land, og han har i den forbindelse henvist til en række udsagn fra radioudsendelserne. [Klager] har eksempelvis henvist til følgende tidskoder:
 Af radioudsendelsen Bibelen [Forfatteren] fortalt: Dommedag og den udvalgte fremgår blandt andet følgende:
[Tidskode 20:27 - 20:51] [Forfatteren]: Det har været begyndelsen til det meget, meget problematiske forhold, som kristendommen har haft til jødedommen.
Fordi man både har meget behov for tidligt i religionen at markere sig som noget andet end jødedommen og fortælle om, hvor meget de tog fejl, ligesom Paulus gør, og at det også er deres skyld, og dem som korsfæstede frelseren osv. Af radioudsendelsen Bibelen [Forfatteren] fortalt: De sidste tider fremgår blandt andet:
[Tidskode 07:12 - 07:29] [Forfatteren]: Jøderne har været så grueligt meget igennem, og det er en del af den jødiske fortælling.
De bliver ved med ikke at få lov til det, som er koblet til deres gudstro om, at have deres hellige land for sig selv.  Af radioudsendelsen Bibelen [Forfatteren] fortalt: Jesus korsfæstelse fremgår blandt andet:
[Tidskode 09:11  09:18] [Forfatteren]: Jo længere vi kommer hen, hvor det er vigtigt for de kristne at skille sig ud fra jøderne, både fordi jøderne forfølger dem ().  [Tidskode 11:34 - 11:41] Speak: Pilatus spurgte dem: Hvad skal jeg så gøre med Jesus, som kaldes Kristus? .
De sagde alle: Han skal korsfæstes.  [Klager] har endelig anført, at DR generelt afviser at behandle klager vedrørende antisemitisme.
Hertil kommer, at DR påstår, at man kun klage, hvis ens navn er omtalt af DR, hvilket betyder, at der aldrig kan klages over antisemitisk propaganda.
 Pressenævnet har modtaget kopi af [Klager]s klage af 11. maj 2022 til DR, der den 13. juni 2022 afviste klagen med angivelse af klagevejledning til henholdsvis Pressenævnet og Lytternes og seernes redaktør.
 Pressenævnets formand, Jens Kruse Mikkelsen, udtaler:
 Klagen vedrører fire radioudsendelser i DRs programserie Bibelen [Forfatteren] fortalt, samt artiklen Journalist mister livet efter beskydning fra israelsk militær, som blev bragt den 11. maj 2022 på dr.dk.
Det er som udgangspunkt en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
 [Klager] er ikke selv omtalt eller afbildet i radioudsendelserne eller artiklen. [Klager] har derfor ikke en sådan direkte og individuel retlig interesse, at der er grundlag for at behandle klagen i forhold til ham.
 Klagen afvises herefter, jf. medieansvarslovens § 43, stk. 2, nr. 2.
 Det bemærkes, at spørgsmålet om, hvorvidt mediers interne klageorganer har handlet i overensstemmelse med deres instrukser, falder uden for Pressenævnets kompetence.
