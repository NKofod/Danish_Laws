Nr BTL 12 Betænkning over Forslag til lov om gensidig administrativ bistand i sager  

 om direkte og indirekte skatter mellem stater, der er medlem af Europarådet  

 eller OECD   

 Nr L 12 1991-92, 1. samling Afgivet af Skatteudvalget Afgivet: 19920129 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
Nogle af udvalgets spørgsmål til skatteministeren og dennes besvarelse heraf er optrykt som bilag til betænkningen.
 Endvidere har udvalget modtaget skriftlige henvendelser fra Advokatrådet  

 og Erhvervenes Skattesekretariat.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal inden for flertallet (Socialdemokratiets medlemmer af  

 udvalget) udtaler:
Behandlingen af lovforslaget har i meget høj grad afdækket - at mange lande beskytter interesser, der ikke er beskyttelsesværdige,  

 bag begreber som bankhemmelighed m.v., - at Danmark kun i beskedent omfang kan indhente oplysninger af væsentlig  

 betydning for beregning af den danske beskatning, - at inddrivelse af skyldige skattebeløb kan være særdeles vanskelig  

 allerede af formelle grunde, og - at mange udenlandsdanskere efterlader sig uinddrivelig skattegæld.
 Disse forhold bedres kun minimalt ved gennemførelsen af lovforslaget.
Der er dog ingen grund til at afholde sig fra en tiltræden af  

 bistandsoverenskomsten, da den er et velment forsøg på at bedre dele af de  

 ovenfor beskrevne mangler i det økonomiske samarbejde de enkelte lande  

 imellem.
Det er imidlertid vigtigt, at regeringen følger en ratifikation af  

 overenskomsten op med et pres på nære økonomiske samarbejdslande, især  

 EF-landene.
Der er en helt utilstedelig trang til i visse lande at tilstræbe  

 så megen lysskyhed som muligt, hvorefter økonomisk virksomhed tiltrækkes af  

 sådanne forhold for derved at omgå almindelige og anerkendte retsregler i de  

 europæiske samfund.
Lande, der som Danmark er indstillet på at drive et  

 samfund på en mere civiliseret vis, kan ikke være tjent med, at andre lande  

 undslår sig for at opfylde et sådant minimum af samarbejde, som konventionen  

 lægger op til.
Med en ratifikation fra dansk side er konventionen tiltrådt af Danmark,  

 Norge, Sverige, Finland, Holland og USA.
De tiltrædende lande kunne styrke  

 samarbejdet gennem overvejelser om ændret adfærd i forhold til enhver  

 administrativ bistand til lande, der ikke som et mindstemål tiltræder  

 konventionen.
Her kunne der i første række overvejes tiltag i forhold til  

 Schweiz, Luxembourg, England og Irland.
Konventionen er kun et beskedent skridt i den rigtige retning.
Men der vil  

 med en ratifikation skabes et lidt bedre grundlag for det videre arbejde på  

 området.
Et andet mindretal inden for flertallet (Socialistisk Folkepartis  

 medlemmer af udvalget) lægger vægt på, at Danmark nu tilslutter sig  

 konventionen.
Selv om konventionen indeholder en del mangler, må det anses  

 for et fremskridt, at dette samarbejde mellem OECD-landene styrkes.  

 Mindretallet må derfor beklage, at regeringen har ladet sagen forhale,  

 således som det fremgår af udvalgets spørgsmål 51 og ministerens svar herpå.
 Socialistisk Folkeparti finder, at OECD er det rette forum for udvikling  

 af denne slags samarbejde.
Udvalgets behandling af sagen har dog afsløret, at der er et væsentligt  

 behov for udvidelse af det internationale samarbejde vedrørende inddrivelse  

 af skatter generelt.
Dette samarbejde er helt udeladt i EF på trods af EF's  

 målsætning om fri bevægelighed for kapital og arbejdskraft, der netop  

 betyder, at der må være fri bevægelighed for opkrævningsmyndighederne, sådan  

 at forstå, at der må være mulighed for gensidig bistand, så skattekrav ikke  

 kan undgås ved, at skyldneren selv flytter eller flytter sine midler til et  

 andet EF-land.
Som det fremgår af bilaget med de optrykte spørgsmål fra  

 udvalget og skatteministerens svar herpå, har den danske regering i  

 EF-samarbejdet tilsyneladende helt affundet sig med denne tilstand, der har  

 vist sig særdeles kostbar for statskassen og for de kommunale kasser.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet finder, at det foreliggende lovforslag er den værste trussel  

 mod den personlige frihed og menneskerettighederne, det danske samfund har  

 stået overfor i mange år.
Hele retssamfundets struktur er truet.
 Blot ved en mistanke eller påstand om skatteskyld kan skattevæsenet kræve  

 og få gennemført en beslaglæggelse af en skatteyders formue, uden der er  

 faldet dom ved en retsinstans om, at der rent faktisk er tale om et  

 skyldsforhold.
Da konventionen har til hensigt, at de forskellige landes skattevæsener  

 kan få adgang til at operere hos hinanden, er det indlysende, at der i meget  

 vid udstrækning vil kunne foregå overgreb på såvel danskere bosat i udlandet  

 som udlændinge bosat i Danmark.
F.eks. er det meget ofte således, at de  

 udenlandske skattekrav i bedste fald er tvivlsomme eller udokumenterede.
Der  

 henvises til skatteministerens svar på udvalgsspørgsmål 8. Dermed vil et  

 udenlandsk krav om, at det danske skattevæsen skal beslaglægge den pågældende  

 skatteyders aktiver være et groft menneskeligt overgreb.
Måske vil  

 skatteyderen på et senere tidspunkt kunne få sine aktiver tilbage, men der er  

 næppe tvivl om, at værdien af det beslaglagte i mellemtiden er faldet, og at  

 periodens mulige indtægter fra investeringerne enten ikke er tilfaldet den  

 retmæssige ejer eller ikke er blevet realiseret.
Alle ved, at f.eks. en  

 aktiebeholdning ikke er en statisk størrelse.
Samtidig vil det meget ofte  

 være tilfældet, at en ankesag tager flere år og med efterfølgende chikanerier  

 fra landets offentlige myndigheder til følge.
Her er bl.a.
Tyrkiet et  

 eksempel på, at blot det at anlægge en sag mod myndighederne opfattes som  

 statsfjendsk handling, hvorved man gør sig selv til forræder og  

 samfundsfjende.
Lovforslaget vil, hvis det vedtages, medvirke til at skabe et  

 overvågningssamfund af Orwell'ske dimensioner.
Konventionen om gensidig  

 bistand i skattesager, som lovforslaget åbner mulighed for at ratificere, går  

 langt videre end de hidtidige dobbeltbeskatningsregler.
Teksten specificerer,  

 at landene skal udveksle oplysninger 1) efter anmodning, 2) automatisk, 3)  

 spontant, uden forespørgsel og 4) tillade andre landes skattemyndigheder at  

 oprere på dansk jord.
Samtidig har hverken regeringen eller andre statslige myndigheder pligt  

 til at meddele den aktuelle skatteyder, at informationerne er blevet  

 udvekslet.
Det er ikke befordrende for retssikkerheden, at man, uden at der  

 er rejst sag eller der for den sags skyld er nogen som helst form for  

 undersøgelse i gang, kan blive registreret og overvåget af det land, man  

 tidligere var bosiddende i.
 Fremskridtspartiet ønsker, at ændringer i skattelovgivningen skal have til  

 hensigt at sikre skatteborgernes rettigheder i stedet for at udvide statslige  

 myndigheders beføjelser på bekostning af borgerne.
Pia Gjellerup (S) fmd.
Klaus Hækkerup (S) Anne-Marie Meldgaard  

 (S) Hans Erenbjerg (S) Stavad (S) Ove Fich (S) Jes Lunde (SF) Jens Thoft (SF)  

 Bente Juncker (CD) Aagaard (KF) Pernille Sams (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Bilag Nogle af udvalgets spørgsmål til skatteministeren og dennes besvarelse  

 heraf Spørgsmål 5:
Ministeren bedes oplyse, om de kommunale inddrivelsesmyndigheder mener,  

 at der i dag er tilstrækkelig mulighed for at inddrive skattekrav hos  

 personer, der er fraflyttet til udlandet.
Der bedes indhentet udtalelse fra  

 Kommunernes Landsforening og Foreningen af Pantefogeder.
Der bedes  

 tilsvarende indhentet udtalelse fra Told- og Skattestyrelsen.
 Svar:
 Jeg fremsender vedlagt udtalelser af henholdsvis 11., 15. og 18. november  

 1991 fra Told- og Skattestyrelsen, Foreningen af Pantefogeder samt  

 Kommunernes Landsforening.
 I udtalelserne peges der på de manglende muligheder for at få opkrævet  

 danske skatter hos personer, der er udvandret til Storbritannien og Spanien.  

 Som oplyst i min besvarelse af spørgsmål 3 har Storbritannien på forhånd  

 oplyst, at det ikke vil yde bistand med inddrivelse af udenlandske skatter.  

 Spanien har ikke tilkendegivet sin holdning på dette område.
 Foreningen af Pantefogeder foreslår at udvide muligheden i pasloven til at  

 nægte udstedelse af pas eller inddrage allerede udstedt pas, indtil der er  

 stillet fornøden sikkerhed for betalingen af en skatterestance.
Jeg skal hertil bemærke, at det efter min mening vil være yderst  

 betænkeligt at tilbageholde personer her i landet, fordi de har en  

 skatterestance.
Det vil desuden medføre betydelige praktiske vanskeligheder  

 at afgøre, i hvilke tilfælde passet i givet fald skulle inddrages.
I udtalelsen fra Foreningen af Pantefogeder nævnes endeligt, at  

 inddrivelse af udenlandske skattekrav ikke altid skal foretages af told- og  

 skattefogederne, som nævnt i lovforslagets bemærkninger.
I lovforslagets § 2  

 er det nemlig bestemt, at sager om bistand med udenlandske direkte eller  

 indirekte skatter skal behandles af de danske myndigheder, som behandler  

 tilsvarende eller lignende sager om danske skatter.
Jeg kan hertil bemærke, at jeg er enig med foreningen i, at det er de  

 kommunale pantefogeder, som foretager inddrivelse af danske direkte  

 personskatterestancer.
Jeg kan tilføje, at inddrivelse af restancer med  

 selskabsskatter foretages af told- og skattefogederne.
Denne opgavefordeling  

 skal også gælde for inddrivelse af udenlandske skatterestancer.
Skatteministeriet Told- og Skattestyrelsen Skatteministeriet 11. november 1991 I skrivelse af 4. november 1991 har  

 departementet anmodet om en udtalelse i anledning af spørgsmål 5 (L 12 -  

 bilag 1) fra Folketingets Skatteudvalg.
 Det er Told- og Skattestyrelsens opfattelse, at de muligheder, der i dag  

 er for at inddrive skattekrav hos personer, der er flyttet til udlandet,  

 udnyttes fuldt ud.
 Styrelsen mener dog, at der er behov for en forbedring af de eksisterende  

 bistandsoverenskomster.
 Herudover mangler der bistandsoverenskomster med en række lande.
Der eksisterer for eksempel ingen bistandsoverenskomst med Storbritannien,  

 som ikke anerkender, at danske skattekrav kan eksekveres umiddelbart i  

 landet.
Inddrivelse i Storbritannien ville således forudsætte en engelsk dom,  

 men det kan ikke forventes, at en engelsk domstol vil afsige dom til  

 fuldbyrdelse af et dansk skattekrav.
Foreningen af Pantefogeder i Danmark formanden Skatteministeriet Odense, den 15/11 1991 Vedr.
Deres j.nr. 582-1003-1777 su.
Besvarelse af spørgsmål fra  

 Folketingets Skatteudvalg til skatteministeren.
 Ved skrivelse af 4. november d.å. har departementet fremsendt ovennævnte  

 spørgsmål til udtalelse hos blandt andet Foreningen af Pantefogeder i  

 Danmark.
Foreningen har indsamlet oplysninger til brug for besvarelsen i et  

 repræsentativt udsnit af landets kommuner (ekskl.
Københavns Kommune).
 I nævnte anledning kan man oplyse:
 - At inddrivelsessamarbejdet mellem de nordiske lande fungerer  

 tilfredsstillende.
 - At der med de lande, Danmark i dag har overenskomst, er et rimeligt  

 inddrivelsessamarbejde, idet man specielt kan fremhæve samarbejdet med  

 Tyskland, Frankrig og Luxembourg.
 - At der i de lande, som ikke er omfattet af overenskomst, og hvor der i  

 nogen udstrækning derfor alene er mulighed for at anvende de danske  

 repræsentationer, stort set ingen inddrivelsesmuligheder er.
 Særligt fremhæves Storbritannien som et særligt problemområde, hvilket i  

 nogen grad hænger sammen med, at en del udvandring sker dertil.
 Foreningen af Pantefogeder i Danmark ser derfor gerne, at der  

 tilvejebringes effektive overenskomster med alle lande tilsluttet EF og/eller  

 OECD.
 Alternativt, eller som et supplement, kan man pege på det ønskelige i en  

 udvidelse af den mulighed, der findes i pasloven til for bidragspligtige  

 personer, at nægte udstedelse af pas eller at inddrage et allerede udstedt  

 pas, indtil der er stillet fornøden sikkerhed for restancer m.v. (jf. lov om  

 inddrivelse af underholdsbidrag paragraf 19).
Samtidig skal jeg tillade mig at pege på en misforståelse i bemærkningerne  

 til lovforslag nr.
L 12, side 19, til paragraf 2, sidste sætning.
Der står  

 her: »Når en anden stat anmoder . . . . . . . , er det således told- og  

 skattefogederne, som foretager inddrivelsen.« Af lovforslagets paragraf  

 2 fremgår: »Sager om bistand med udenlandske direkte og indirekte  

 skatter og afgifter behandles i øvrigt af de danske myndigheder, som  

 behandler tilsvarende eller lignende sager om danske skatter og  

 afgifter.« Inddrivelsen af de danske direkte personskatter foretages ikke af told- og  

 skattefogederne, men af de kommunale pantefogeder.
Kommunernes Landsforening Skatteministeriet Den 18. november 1991 J.nr. 582-1003-1777 su - Lovforslag om gensidig administrativ bistand  

 i sager om direkte og indirekte skatter mellem stater, der er medlem af  

 Europarådet eller OECD (L 12).
 I skrivelse af 4. november 1991 anmodes landsforeningen om en udtalelse  

 om, hvorvidt der i dag er tilstrækkelig mulighed for at inddrive skattekrav  

 hos personer, der er fraflyttet til udlandet.
 I denne anledning skal man oplyse, at de i dag gældende regler efter  

 landsforeningens opfattelse er meget utilstrækkelige, da de ved fraflytning  

 til udlandet åbner mulighed for en bevidst udnyttelse af reglerne til  

 unddragelse af skattebetaling.
 Landsforeningen har senest modtaget et eksempel på, hvorledes en  

 skatteyder er udrejst til England efterladende sig en skatterestance på flere  

 millioner kr.
 Det er landsforeningens opfattelse, at alle indgåede  

 dobbeltbeskatningsoverenskomster bør udvides til at omfatte gensidig bistand  

 ved inddrivelse af offentlige krav.
Ikke mindst inden for EF-området er der behov for udvidet adgang til  

 inddrivelse.
Blandt de lande, med hvilke der ikke er bistandsoverenskomst  

 p.t., og hvor der især er stort behov for forbedrede inddrivelsesmuligheder,  

 kan nævnes Storbritannien og Spanien.
 Spørgsmål 6:
»Ministeren bedes oplyse, hvor store skattekrav (restancer) der i  

 dag opgives at inddrive, fordi skyldnere er flyttet til udlandet og det  

 pågældende land ikke formelt eller reelt vil yde bistand.« Svar:
 Tal for de akkumulerede personskattekrav, som har måttet erklæres  

 uerholdelige på grund af skatteyders fraflytning til udlandet, er senest  

 opgjort ultimo 1989.
 Ultimo 1989 var et samlet beløb på 774 millioner kr. erklæret  

 uerholdeligt, heraf 77 mio. kr. som forældet, som følge af skatteyders  

 fraflytning til udlandet.
 Beløbet er en akkumuleret størrelse dækkende perioden fra kildeskattens  

 indførelse i 1970 til udgangen af 1989.
 Spørgsmål 8:
»Ministeren bedes oplyse, i hvilket omfang der i dag indhentes  

 bistand til inddrivelse af skatter i udlandet, gerne med angivelse af antal  

 sager og restancernes størrelse og faktisk afregnet beløb.
Tilsvarende bedes  

 oplyst for udlandets anmodning til danske myndigheder om bistand.« Svar:
 Det kan oplyses, at kommunerne årligt indsender ca. 2.500 anmodninger til  

 Told- og Skattestyrelsen, hvori der bedes om et andet lands bistand til  

 inddrivelse af en skatterestance.
 Ligeledes modtager de danske myndigheder årligt ca. 2.500 anmodninger fra  

 udlandet om hjælp til inddrivelse af disse landes skattekrav hos her i landet  

 boende personer.
De oplysninger, udvalget har bedt om, registreres ikke samlet.
Der er  

 derfor foretaget en manuel optælling baseret på stikprøver.
 Størrelsen af de faktisk afregnede beløb fra udlandet, skønnes på dette  

 grundlag i 1990 at udgøre ca. 8 mio. kr. på landsplan.
 Med hensyn til de øvrige ønskede oplysninger vil jeg vende tilbage.
 Spørgsmål 9:
 Ministeren bedes oplyse, om det er korrekt, at et af formålene med  

 nærværende lovforslag er at udveksle data om lovlig skatteundgåelse landene  

 imellem.
 Svar:
 Formålet med lovforslaget er, at Danmark skal yde administrativ bistand  

 og tilsvarende modtage administrativ bistand fra andre stater, der  

 undertegner konventionen.
 Dette skal medvirke til en smidigere skattefastsættelse samt at sikre  

 skatteydernes retsstilling.
Man kan derfor ikke tale om, at et af formålene med lovforslaget er at  

 udveksle data om lovlig skatteundgåelse.
Derimod kan jeg naturligvis ikke  

 udelukke, at sådanne data bliver udvekslet igennem de procedurer om  

 udveksling af oplysninger, som beskrives i lovforslaget.
Lovforslaget går bl.a. ud på udveksling af oplysninger mellem to (eller  

 flere) deltagerlande, f.eks. transaktioner over landegrænserne.
Et lands  

 myndigheder, som videregiver oplysninger om en transaktion til myndighederne  

 i et andet land, har sjældent overblik over, om transaktionen medfører en  

 lovlig eller ulovlig skatteundgåelse i det andet land efter dette lands  

 skatteret.
Udvekslingen af oplysninger kan imidlertid give det andet lands  

 myndigheder grundlag for at undersøge sagen.
 Efter konventionens artikel 7 skal myndighederne i en stat således  

 underrette myndighederne i en anden stat, hvis en person eller et selskab  

 opnår en skattefritagelse eller -nedsættelse i denne stat og dette kan  

 medføre en forøget beskatning i den anden stat.
 Hvis et udenlandsk foretagende driver virksomhed her i landet på en sådan  

 måde, at Danmark ikke kan beskatte, skal de danske myndigheder altså  

 underrette myndighederne i foretagendets »bopælsstat«, hvis  

 skattebesparelsen i Danmark kan medføre øget beskatning i denne stat.
 Efter artikel 7 skal myndighederne i en stat også underrette myndighederne  

 i en anden stat, hvis de opdager, at forretningstransaktioner mellem  

 skatteydere i de to stater ledes gennem et eller flere lande på en sådan  

 måde, at det kan medføre en skattebesparelse i en af staterne eller begge  

 stater.
Hvis danske myndigheder f.eks. opdager at forretningstransaktioner mellem  

 et dansk og et udenlandsk foretagende sker på en sådan måde, at Danmark ikke  

 kan beskatte, skal de danske myndigheder altså underrette myndighederne i den  

 anden stat.
Herefter kan myndighederne i den anden stat undersøge, om  

 eventuel skatteundgåelse i denne stat også er lovlig.
 Tilsvarende bestemmelser findes i øvrigt allerede for udveksling af  

 oplysninger mellem EF-landene i EF's bistandsdirektivs artikel 4.
 Spørgsmål 12:
 Ministeren bedes oplyse, hvor lang tid en skatteyders aktiver kan være  

 beslaglagt eller fastfrosset under en sagsbehandling.
 Svar:
 I henhold til artikel 12 i konventionen skal den stat, der anmodes om  

 bistand, foretage sikringsakter med henblik på inddrivelse af skattebeløb,  

 hvis den anden stat anmoder herom.
I Danmark vil dette ske ved, at der foretages arrest i skatteyderens  

 aktiver.
En arrest er et foreløbigt retsmiddel, og en forudsætning for, at  

 fogedretten kan foretage arrest i en skatteyders aktiver, er, 1) at der ikke kan foretages udlæg, fordi der endnu ikke foreligger noget  

 tvangsfuldbyrdelsesgrundlag, og 2) at det må antages, at muligheden for senere at opnå dækning ellers vil  

 blive væsentligt forringet, jf. retsplejelovens § 627.
Inden en uge efter arresten skal der anlægges retssag ved de almindelige  

 domstole om det skattekrav, for hvilket arresten er gjort.
Samtidig skal der  

 nedlægges særskilt påstand om stadfæstelse af arrestens lovlighed.
Retten påkender straks, om arresten er lovligt gjort.
Hvis dette er  

 tilfældet, stadfæstes arresten.
I modsat fald ophæves arresten.
 Derimod vil påkendelse af retssagen om selve skattekravet blive udsat,  

 indtil der foreligger en retskraftig afgørelse vedrørende det udenlandske  

 skattekrav.
 Udsættelsestidsrummet vil afhænge af, hvor lang tid der går, inden den  

 udenlandske afgørelse foreligger.
Arresten kan ophæves ved dommen i retssagen, hvilket typisk vil ske, hvis  

 skatteyderen får medhold.
Hvis dommen går skatteyderen imod, vil arresten  

 bortfalde, når ankefristen er udløbet, men dommen vil danne grundlag for, at  

 der kan foretages udlæg til afløsning af arresten.
 Spørgsmål 14:
 Ministeren bedes oplyse, i hvilket omfang L 12 og konventionen går videre  

 end EF-direktivet om gensidig bistand i skattesager, som kun angår bistand  

 ved udveksling af oplysninger.
 Svar:
 Det antages, at det EF-direktiv, der henvises til i spørgsmålet, er  

 direktiv 77/799/EØF af 19. december 1977 med senere ændringer.
Jeg kan oplyse, at konventionen går videre end EF-direktivet ved at  

 omfatte såvel direkte som indirekte skatter.
EF-direktivet omfatter kun  

 direkte skatter på indkomst og formue samt merværdiafgift.
Konventionen  

 omfatter også punktafgifter, bo-, arve- og gaveafgifter, grundskyld,  

 arbejdsmarkedsbidrag og afgifter på spil.
 En liste over de af konventionen omfattede skatter vedlægges.
(Danske skatter og afgifter, som omfattes af konventionen) Artikel 2, stk. 1, a:
(i) indkomstskatten til staten, den særlige indkomstskat, udbytteskatten,  

 renteskatten, royaltyskatten, skatter i henhold til kulbrinteskatteloven, (ii) ingen, (iii) formueskatten til staten.
 Artikel 2, stk. 1, b:
(i) den kommunale indkomstskat, den amtskommunale indkomstskat,  

 kirkeskatten, (ii) ingen, (iii) A bo-, arve- og gaveafgift, B kommunal grundskyld/dækningsafgift,  

 amtskommunal grundskyld, C merværdiafgift, D afgift i henhold til lov om  

 afgift af spiritus m.m., lov om afgift af vin og frugtvin m.m., lov om afgift  

 af øl, lov om afgift af mineralvand m.v., lov om afgift af visse flyrejser,  

 lov om afgift af chokolade- og sukkervarer m.m., lov om afgift af konsumis,  

 lov om tobaksafgifter, lov om forskellige forbrugsafgifter, lov om afgift af  

 lystfartøjsforsikringer, lov om registreringsafgift af motorkøretøjer m.v.,  

 lov om afgift af ansvarsforsikringer for motorkøretøjer m.v., lov om afgift  

 af benzin, lov om afgift af elektricitet, lov om afgift af visse  

 olieprodukter, lov om afgift af gas, lov om afgift af stenkul, brunkul og  

 koks m.v., lov om forbrugsbegrænsende foranstaltninger, lov om afgift af  

 visse detailsalgspakninger, E afgift i henhold til lov om vægtafgift af  

 motorkøretøjer m.v., F ingen, G afgift i henhold til lov om afgifter af  

 spillekasinoer, lov om totalisatorspil, lov om tipning og lotto, lov om  

 overdragelse af aktier m.v., lov om lønsumsafgift for virksomheder inden for  

 den finansielle sektor, bidrag i henhold til lov om arbejdsmarkedsbidrag.
 Spørgsmål 15:
 Ministeren bedes oplyse, i hvilket omfang L 12 og konventionen går videre  

 end EF-direktivet om gensidig bistand i skattesager, der ikke angår bistand  

 ved udveksling af oplysninger.
 Svar:
 Det antages, at det EF-direktiv, der henvises til i spørgsmålet, er  

 direktiv 77/799/EØF af 19. december 1977 med senere ændringer.
Jeg kan oplyse, at nævnte direktiv alene angår bistand ved udveksling af  

 oplysninger.
Konventionen går således videre ved også at omfatte bistand med  

 hensyn til inddrivelse samt forkyndelse af dokumenter.
 Spørgsmål 16:
 »I fortsættelse af besvarelsen af spørgsmål 6 (jf. bilag 2), hvori  

 det oplyses, at der er opgivet inddrivelse af skatter for 774 mio. kr. ultimo  

 1989, fordi skyldneren var fraflyttet til udlandet, ønskes følgende  

 supplerende oplysninger:
a.
Hvor stort anses tallet for at være pr. 1. oktober 1991 (eventuelt ved  

 et skøn)? b.
Hvilke lande er skyldneren flyttet til (eventuel skønsmæssig  

 fordeling)?» Svar:
a.
Ifølge senest foreliggende opgørelse var tallet ultimo 1989 774 mio.  

 kr.
Ultimo 1988 udgjorde det tilsvarende tal 701 mio. kr.
 Hvis der forudsættes en årlig stigningstakt som fra 1988 til 1989, vil  

 størrelsen af afskrevne restancer pr. 1. oktober 1991 udgøre ca. 925 mio. kr.
b.
Der foreligger ingen opgørelse over fordelingen på lande af skyldnere,  

 der er flyttet til udlandet.
 Spørgsmål 17:
 I fortsættelse af ministerens svar på spørgsmål 1-4 og 7 (jf. bilag 5)  

 ønskes følgende supplerende oplysninger:
Skal svaret på spørgsmål 1 forstås således, at ministeren erkender, at  

 konventionen ikke er tilstrækkelig til at sikre en hensigtsmæssig  

 skatteopkrævning fra danske skatteskyldnere, der er fraflyttet Danmark til et  

 andet konventionsland? Svar:
 I og med at der efter konventionens artikel 30 er mulighed for at  

 tiltræde konventionen med forbehold for bistand i inddrivelsessager, er  

 konventionen ikke anvendelig til at sikre en hensigtsmæssig skatteopkrævning  

 fra danske skatteskyldnere, der er fraflyttet Danmark til et andet  

 konventionsland, såfremt tilflytterlandet har taget forbehold efter artikel  

 30. Over for de lande derimod, der ikke har taget forbehold efter artikel 30,  

 er det opfattelsen, at konventionen vil kunne sikre en hensigtsmæssig  

 opkrævning.
 Spørgsmål 18:
 Konventionens bestemmelser om bistand med inddrivelse af skyldige skatter  

 bedes sammenlignet med den tilsvarende nordiske aftale.
 Svar:
Konventionens afsnit II indeholder bestemmelser om bistand med hensyn til  

 inddrivelse.
Hovedparten af afsnittets bestemmelser er direkte  

 sammenlignelige med bestemmelserne i den nordiske aftale.
Der forekommer dog  

 enkelte bestemmelser, som ikke findes i den nordiske aftale:
I konventionens artikel 11, stk. 2, er fastsat, at medmindre andet er  

 aftalt mellem staterne, kan krav, der bestrides, ikke gennemføres.
Endvidere  

 gælder, at hvor krav er rettet mod en person, som ikke er hjemmehørende i den  

 stat, der anmoder om bistand, kan kravet - medmindre andet er aftalt - kun  

 gennemføres når det ikke længere kan bestrides.
 I artikel 13 er fastsat nogle rent formelle krav til de dokumenter, der  

 skal ledsage en anmodning om bistand.
 Endelig indeholder artikel 14, stk. 3, en særlig 15-årig forældelsesfrist  

 fra udstedelsen af det oprindelige dokument, der hjemler tvangsinddrivelse.
 Spørgsmål 19:
Hvilke konsekvenser tager regeringen i EF-samarbejdet af, at England og  

 Irland stiller sig uden for dette EF-samarbejde vedrørende inddrivelse af  

 skyldige skatter? Svar:
Jeg kan oplyse, at konventionen vedrører bistand mellem stater, der er  

 medlem af Europarådet eller OECD.
Konventionen har således intet at gøre med  

 EF eller EF-samarbejdet.
 Spørgsmål 20:
 I fortsættelse af besvarelsen af spørgsmål 7 bedes regeringen redegøre  

 for sin principielle holdning til EF-samarbejdet om inddrivelse af skatter,  

 herunder om regeringen ikke mener, det er en naturlig konsekvens af  

 princippet om personers og kapitalens frie bevægelighed, at  

 skattemyndighederne skal have mulighed for at inddrive skyldige skatter af  

 borgere og i midler, der er flyttet fra det pågældende land til et andet  

 EF-land.
 For spørgeren er det ikke afgørende, hvilken nationalitet pantefogeden  

 har, blot pantefogedens arbejde ikke fortsat kan standses af landegrænser.
 Svar:
Jeg kan oplyse, at der ikke foregår EF-samarbejde om inddrivelse af  

 direkte skatter.
EF-Kommissionen undersøgte i 1986 medlemslandenes holdning  

 til et eventuelt direktiv om bistand med inddrivelse af direkte skatter.  

 Hovedparten af medlemslandene var positivt indstillet, medens især  

 Storbritannien vendte sig mod tanken.
Da forslag på skatteområdet fortsat  

 kræver enstemmighed, har Kommissionen ikke fundet grundlag for at fremsætte  

 forslag på området.
 Fra dansk side vil vi se positivt på et EF-initiativ, men indtil videre må  

 vi nøjes med de muligheder, der foreligger i kraft af de bilaterale  

 dobbeltbeskatningsaftaler.
 Spørgsmål 32:
Er ministeren enig i udtalelsen fra Told- og Skattestyrelsen om, at der  

 er behov for en forbedring af de eksisterende bistandsoverenskomster? Svar:
 I Told- og Skattestyrelsens udtalelse, som er nævnt i mit svar til  

 spørgsmål 5, nævnes det, at der er behov for en forbedring af de eksisterende  

 bistandsoverenskomster, og at der mangler bistandoverenskomster med en række  

 lande.
 OECD's og Europarådets bistandskonvention omfatter såvel direkte som  

 indirekte skatter og dækker således et bredere område end  

 bistandsbestemmelser, som findes i de eksisterende  

 dobbeltbeskatningsoverenskomster, bortset fra den nordiske.
 Jeg mener således, at bestemmelserne i bistandskonventionen giver en  

 forbedring i forhold til de gældende bistandsbestemmelser, som ønsket af  

 Told- og Skattestyrelsen, samtidig med at der er taget hensyn til  

 skatteydernes berettigede interesser.
 Det afgørende er imidlertid - som nævnt af Told- og Skattestyrelsen - at  

 så mange lande som muligt deltager i samarbejde med bistand ved inddrivelse.  

 Herved får bistandskonventionen størst betydning.
 I denne forbindelse er det vigtigt, at nogle lande tager initiativet og  

 underskriver konventionen på et tidspunkt, hvor den ikke er underskrevet af  

 så mange lande og dermed endnu ikke af så stor betydning.
 Spørgsmål 33:
Hvilke konkrete initiativer vil ministeren tage i EF - og ved tosidige  

 forhandlinger med de pågældende lande - som konsekvens af det i udtalelsen  

 fra Told- og Skattestyrelsen anførte? Svar:
Med hensyn til initiativer i EF kan jeg henvise til min besvarelse af  

 spørgsmål 20 til lovforslaget.
Det er EF-Kommissionen, der har  

 initiativretten til fremsættelse af direktivforslag på området.
For så vidt angår initiativer i forbindelse med tosidige forhandlinger kan  

 jeg oplyse, at en bestemmelse om gensidig bistand med forkyndelse og  

 inddrivelse indgår som en fast bestanddel af danske forslag til  

 dobbeltbeskatningsaftaler.
Bestemmelsen indgår således i den nye aftale med  

 Tyrkiet, der blev underskrevet i sommer.
Bestemmelsen er ligeledes kommet ind  

 i en netop genforhandlet aftale med Frankrig.
 Det er normalt ikke muligt, at opnå forhandlinger med en aftalestat alene  

 om indsættelse af en bestemmelse om gensidig bistand i en bestående aftale.  

 Bestemmelsen vil derfor typisk kunne komme ind i forbindelse med egentlige  

 genforhandlinger af de eksisterende aftaler.
Jeg skal dog samtidig henlede opmærksomheden på, at der findes lande, som  

 afviser at lade bestemmelsen indgå i en aftale.
Det kan for eksempel skyldes,  

 at landet ikke har mulighed for at gennemføre sager om udenlandske skattekrav  

 ved sine domstole og dermed ikke kan efterleve den forpligtelse en aftale  

 indebærer.
 Spørgsmål 34:
»Hvorledes har udtalelsen fra Told- og Skattestyrelsen om, at der er  

 behov for en forbedring af de eksisterende bistandsoverenskomster, givet sig  

 udtryk i de af styrelsen udarbejdede oplæg for en forbedret opkrævning og i  

 de af regeringen udarbejdede initiativer til en forbedret opkrævning?» Svar:
 Regeringens initiativer til en forbedret opkrævning herunder Told- og  

 Skattestyrelsens strategiplan, indeholder en række konkrete forslag og ideer  

 til at nedbringe restancerne.
 Der har løbende været arbejdet på at indgå forbedrede  

 bistandsoverenskomster, og de er derfor ikke indgået i de konkrete forslag på  

 opkrævningsområdet.
 Spørgsmål 35:
 Ad svar på spørgsmål 18 (bilag 17).
 Der ønskes en vurdering af forskellen, ikke blot en beskrivelse.
 Svar:
 Som oplyst i mit svar på spørgsmål 18 i udvalgets skrivelse af 19.  

 november 1991 (L 12 - bilag 12) er der i vidt omfang sammenfald mellem  

 OECD-konventionens og den nordiske bistandsaftales bestemmelser om  

 inddrivelse.
 Som ligeledes nævnt i svaret indeholder OECD-konventionen imidlertid  

 bestemmelser om, at medmindre andet er aftalt mellem staterne, kan krav, der  

 bestrides, ikke gennemføres, og krav mod personer, der ikke er hjemmehørende  

 i den stat, der anmoder om bistand, kan kun gennemføres, når de ikke længere  

 kan bestrides.
 Der ligger heri den beskyttelse af skatteyderens rettigheder, at kravet  

 skal være endeligt fastslået af myndighederne, og for så vidt angår personer,  

 der ikke er hjemmehørende, skal almindelige appelmuligheder tillige være  

 udtømt.
 Det er min vurdering, at den garanti, der ligger heri, kan sammenlignes  

 med den garanti, der ligger i den danske inddrivelseslovs og retsplejelovens  

 bestemmelser om indsigelse under fogedsager.
 Spørgsmål 36:
Ad svar på spørgsmål 19 og 20 (bilag 17) Idet spørgeren godt er klar over, at nærværende lovforslag vedrører en  

 OECD- og Europarådskonvention, ønskes alligevel ministerens vurdering af  

 EF-samarbejdet på området, herunder specielt hvad Danmark i EF agter at  

 foretage sig over for England og Irland, når disse lande ikke vil medvirke  

 til bistand i inddrivelsessager.
 Svar:
 De direkte skatter er i modsætning til de indirekte skatter ikke omfattet  

 af Romtraktaten og dermed heller ikke af EF-samarbejdet.
 Samarbejdet med de andre EF-lande foregår derfor ikke som EF-samarbejde,  

 men som bilateralt samarbejde mellem Danmark og de enkelte medlemslande.
Udvalget beder således om en vurdering af et ikke-eksisterende samarbejde,  

 hvilket jeg selvsagt ikke er i stand til at give.
Der er af samme grund ikke  

 basis for, at Danmark i EF foretager sig noget over for England og Irland.
Det er min vurdering, at konventionen - også under hensyn til det  

 manglende EF-samarbejde på området - er et forsøg på at komme videre med det  

 internationale samarbejde om inddrivelse af direkte skatter.
Jeg finder det  

 beklageligt, hvis for mange lande af den ene eller anden grund ikke ser sig i  

 stand til at gennemføre konventionen og dermed blokerer for et velment  

 initiativ på området.
 Spørgsmål 37:
Ad svar på spørgsmål 19 og 20 (bilag 17) Mener ministeren, at det er tænkeligt, at vi om nogle år har et EF med  

 fælles valuta og møntfod, men således at offentlige krav f.eks. på skatter og  

 afgifter ikke kan inddrives i dele af dette fælles økonomiske område? Svar:
 Der er ikke nødvendigvis nogen sammenhæng mellem indførelse af fælles  

 valuta og møntfod og medlemslandenes regler om gennemførelse af udenlandske  

 krav, herunder skattekrav.
En forpligtelse for medlemslandene til inddrivelse af direkte skatter i  

 lighed med, hvad der gælder for told og moms, kunne tænkes gennemført, hvis  

 området for direkte skatter blev inddraget under EF's kompetence.
Der har dog  

 ikke - heller ikke under forhandlingerne om den økonomiske og monetære union  

 - været fremsat forslag herom.
 Det er min vurdering, at den voksende integration i EF i sig selv vil føre  

 til øget behov for samarbejde mellem medlemslandenes myndigheder også om  

 inddrivelse af skattekrav.
 Så længe nogle medlemslande imidlertid ikke ser sig i stand til at indgå  

 et sådant samarbejde, ser jeg ingen muligheder - heller ikke i den økonomiske  

 og monetære union - for at tvinge dem hertil.
 Spørgsmål 41:
 I forlængelse af svar på spørgsmål 32 bedes ministeren oplyse, i hvilket  

 omfang det er af betydning for konventionens internationale ratificering, at  

 nogle få »foregangslande« underskriver konventionen »på et  

 tidspunkt, hvor den ikke er underskrevet af så mange lande og dermed endnu  

 ikke er af så stor betydning«.
 Svar:
Jeg nævnte i svaret på spørgsmål 32, at Europarådets og OECD's  

 bistandskonvention vil give bedre muligheder for samarbejde mellem  

 skattemyndighederne i forskellige lande i forhold til de gældende  

 bistandsbestemmelser i dobbeltbeskatningsoverenskomsterne.
Det er imidlertid  

 afgørende, at så mange lande som muligt deltager i samarbejdet, idet  

 konventionen herved får størst betydning.
 Jeg tilføjede så i svaret, at det i denne forbindelse er vigtigt, at nogle  

 lande tager initiativet og underskriver konventionen på et tidspunkt, hvor  

 den ikke er underskrevet af så mange lande og derfor endnu ikke af så stor  

 betydning.
Hermed mente jeg, at konventionen aldrig træder i kraft, hvis alle lande  

 venter med at tiltræde konventionen, indtil den omfatter mange lande og  

 dermed har stor betydning.
Nogle lande bør derfor tage initiativet og  

 underskrive konventionen hurtigst muligt, selv om den endnu ikke omfatter så  

 mange lande og dermed alene har betydning i samarbejdet mellem disse lande.
 Når konventionen først viser sin betydning i praksis i samarbejdet mellem  

 de lande, der er omfattet, vil flere lande deltage.
 Spørgsmål 42:
 I forlængelse af ovenstående spørgsmål bedes ministeren oplyse, hvorledes  

 det er til fordel for Danmark at være blandt de første til at ratificere  

 konventionen.
 Svar:
 Der er ikke nogen selvstændig fordel for Danmark ved at være blandt de  

 første til at ratificere konventionen.
 Konventionen giver imidlertid et bedre grundlag for deltagerlandenes  

 internationale samarbejde, og det er derfor til fordel for Danmark at være  

 omfattet af konventionen så hurtigt som muligt.
 Spørgsmål 43:
Vil ministeren fremsende de to forslag om ændringer i EF's direktiver om  

 gensidig administrativ bistand i skattespørgsmål (EFT C 141 af 7.6.1991, side  

 7, og EFT C 187 af 27.7.1990, side 23) samt et kort resume af det reelle  

 indhold af de to forslag? Svar:
 EF's ministerråd vedtog den 19. december 1977 et direktiv om gensidig  

 bistand mellem medlemsstaternes kompetente myndigheder inden for området  

 direkte skatter (77/799/EØF).
 Ved direktiv 79/1070/EØF blev dette bistandsdirektiv udvidet til også at  

 omfatte området merværdiafgift.
 Bistandsdirektivet blev først foreslået ændret ved et forslag,  

 offentliggjort i EFT C 141 af 7. juni 1989, som vedlægges.
 Forslaget går ud på en ændring af direktivets artikel 8. Efter denne  

 bestemmelse har en medlemsstat ikke pligt til at foranstalte undersøgelser  

 eller videregive oplysninger, såfremt denne stat i henhold til egen  

 lovgivning eller administrativ praksis er forhindret i at udføre disse  

 undersøgelser eller i at fremskaffe eller anvende disse oplysninger til egne  

 formål.
Kommissionen har foreslået, at denne bestemmelses anvendelsesområde skal  

 indskrænkes.
Efter forslaget skal en stat ikke kunne afslå at fremskaffe  

 oplysninger til brug for en anden stat med den begrundelse, at dette strider  

 mod statens administrative praksis, hvis denne anden stat kan anføre konkrete  

 grunde til at antage, at en i denne anden stat hjemmehørende skatteyder har  

 overført betydelige midler til den førstnævnte stat uden at selvangive  

 indtægerne heraf.
Bistandsdirektivet blev desuden foreslået ændret ved et forslag  

 offentliggjort i EFT C 187 af 27. juli 1990, som vedlægges.
Dette forslag  

 blev forelagt af Kommissionen den 17. maj 1990 som led i den ordning for moms  

 og punktafgifter, der skal gælde i EF, når de fiskale grænser ophæves pr. 1.  

 januar 1993. Formålet med forslaget var at udskille den gensidige bistand  

 vedrørende moms og punktafgifter til regulering i en forordning.
Hidtil har  

 momsområdet været omfattet af EF's generelle bistandsdirektiv.
På økonomi- og finansministermødet den 11. november 1991 blev det  

 imidlertid besluttet som hovedregel at bibeholde den indirekte beskatning i  

 bistandsdirektivet.
Der blev samtidig opnået politisk enighed om et  

 forordningsforslag, som kun angår moms og kun en begrænset del af den  

 gensidige bistand, nemlig den mere automatiske udveksling af oplysninger  

 mellem medlemslandenes myndigheder fra den 1. januar 1993. Jeg vedlægger  

 teksten til dette kompromisforslag, der er optaget som rådsdokument 9797/91.
 Dette medfører således, at forslaget af 17. maj 1990 ikke gennemføres.
 Spørgsmål 44:
Hvilke bestræbelser har regeringen gjort i EF's Ministeråd og over for  

 EF-Kommissionen for at få skabt retningslinier, der sikrer bistand til  

 opkrævning af skatterestancer i alle EF-lande under behandlingen af disse to  

 direktivforslag? Spørgsmål 45:
Hvilke bestræbelser har regeringen i øvrigt gjort i EF's Ministerråd og  

 over for EF-Kommissionen for at få skabt retningslinier, der sikrer bistand  

 til opkrævning af skatterestancer i alle EF-lande? Spørgsmål 46:
Hvilke bestræbelser vil regeringen gøre i EF's Ministerråd og over for  

 EF-Kommissionen for at få skabt retningslinier, der sikrer bistand til  

 opkrævning af skatterestancer i alle EF-lande under behandlingen af disse to  

 direktivforslag? Spørgsmål 47:
Hvilke bestræbelser vil regeringen i øvrigt gøre i EF's Ministerråd og  

 over for EF-Kommissionen for at få skabt retningslinier, der sikrer bistand  

 til opkrævning af skatterestancer i alle EF-lande? Svar:
 Jeg skal først gøre opmærksom på, at vedtagelsen af forslag til  

 EF-direktiver vedrørende direkte beskatning kræver enstemmighed.
 Jeg kan derefter oplyse, at EF-Kommissionen allerede i 1986 undersøgte  

 medlemsstaternes holdning til et eventuelt forslag til direktiv om bistand  

 med inddrivelse af direkte skatter.
 Især Storbritannien var imod et direktiv herom.
 Herefter har hverken Kommissionen eller andre medlemsstater fundet grund  

 til at tage initiativer på dette område.
 Spørgsmål 48:
 Skatteministeren bedes fremsende en kopi af EF-Kommissionens svar i  

 EF-Parlamentet den 19. juli 1991 på spørgsmål om sammenhængen mellem EF  

 arbejdet for fælles administrative retningslinier og OECD-konventionen.
 Svar:
Jeg fremsender vedlagt kopi af Kommissionens svar af 19. juli 1991 på  

 skriftlig forespørgsel om Europarådets konvention om administrativt  

 samarbejde på det skattemæssige område, jf.
EFT C 259, side 42.
 Spørgsmål 49:
Er det på grund af Kommissionens holdning, jf. ovennævnte redegørelse, at  

 regeringen har forsinket Danmarks ratificering af konventionen? Svar:
 Der henvises til besvarelsen af spørgsmål 51.
 Spørgsmål 50:
 Ministeren bedes fremsende det i svaret omtalte forslag til forordning,  

 samt et kort resume af dets indhold og reelle betydning.
 Svar:
I det Kommissions-svar, som er nævnt i spørgsmål 48 og svaret hertil,  

 oplyses det, at Kommissionen har fremsat et forslag til en forordning, som  

 til en vis grad bygger på Europarådets og OECD's bistandskonvention.
Formålet  

 er at forbedre bistanden i momssager og udvide den til at omfatte  

 punktafgifter.
Der er tale om det forslag til forordning, som også er nævnt i udvalgets  

 spørgsmål 43. Som nævnt i svaret til spørgsmål 43 er forslaget vedlagt.
Jeg  

 henviser i øvrigt til svaret på spørgsmål 43.
 Spørgsmål 51:
Hvad er årsagen til, at regeringen først i oktober 1991 fremsætter  

 forslag om ratificeringen af konventionen, når det betænkes, at der allerede  

 den 25. januar 1988 blev åbnet for undertegnelse, og at der i Folketinget i  

 1989 blev efterlyst et lovforslag (spørgsmål S 18, FF spalte 395-98 i  

 folketingsåret 1989-90)? Svar:
 Når der først nu fremsættes lovforslag om Danmarks tiltrædelse af  

 bistandskonventionen, skyldes det hovedsageligt, at jeg har prioriteret andre  

 arbejdsopgaver højere end dette lovforslag.
 Dette hænger bl.a. sammen med, at bistandskonventionen først træder i  

 kraft, når fem lande har ratificeret den.
Indtil nu har Norge, Sverige og USA ratificeret konventionen.
Det har  

 derfor ikke haft praktisk betydning, at Danmark ikke har undertegnet og  

 ratificeret den.
 Jeg er meget positivt indstillet over for bistandskonventionen og ønsker,  

 at Danmark skal deltage i dette samarbejde, når det kommer i gang.
 Det kan forventes, at konventionen snart vil træde i kraft, idet både  

 Finland og Holland har undertegnet konventionen og er i gang med at få den  

 ratificeret.
