Bekendtgørelse om afgørelse i sager om aktindsigt på Ministeriet for Videnskab, Teknologi og Udviklings område I medfør af § 16, stk. 5, i forvaltningsloven, jf. lovbekendtgørelse nr. 1365 af 7. december 2007, og § 15, stk. 3, i lov nr. 572 af 19. december 1985 om offentlighed i forvaltningen fastsættes:
 § 1. Forsknings- og Innovationsstyrelsen træffer afgørelse i sager om aktindsigt som sekretariat for:
 1) Faglige forskningsråd under Det Frie Forskningsråd.
 2) Programkomiteer under Det Strategiske Forskningsråd.
 3) Erhvervsforskerudvalget under Rådet for Teknologi og Innovation.
 4) Kommissionen for Videnskabelige Undersøgelser i Grønland.
 5) Det Koordinerende Organ for Registerforskning.
 6) Rumudvalget.
 7) Danmarks Forskningspolitiske Råd.
 8) Bestyrelsen for Det Frie Forskningsråd.
 9) Bestyrelsen for Det Strategiske Forskningsråd.
 10) Rådet for Teknologi og Innovation.
 Stk. 2. Styrelsens afgørelser efter stk. 1, nr. 1-6, kan påklages til Ministeriet for Videnskab, Teknologi og Udvikling.
 Stk. 3. Styrelsens afgørelser efter stk. 1, nr. 7-10, kan ikke påklages til anden administrativ myndighed.
 § 2. IT- og Telestyrelsen træffer afgørelse i sager om aktindsigt som sekretariat for:
 1) IKT-rådet.
 2) It-sikkerhedskomiteen.
 3) Udvalget vedrørende teleforhold Danmark-Grønland.
 Stk. 2. Styrelsens afgørelser efter stk. 1 kan påklages til Ministeriet for Videnskab, Teknologi og Udvikling.
 § 3. Styrelsen for International Uddannelse træffer afgørelse i sager om aktindsigt som sekretariat for:
 1) Rådet for Internationalisering af Uddannelserne.
 2) Kvalifikationsnævnet.
 Stk. 2. Styrelsens afgørelser efter stk. 1, nr. 1, kan påklages til Ministeriet for Videnskab, Teknologi og Udvikling.
 Stk. 3. Styrelsens afgørelser efter stk. 1, nr. 2, kan ikke påklages til anden administrativ myndighed.
 § 4. Universitets- og Bygningsstyrelsen træffer afgørelse i sager om aktindsigt som sekretariat for Lektoratsudvalget.
 Stk. 2. Styrelsens afgørelser efter stk. 1 kan påklages til Ministeriet for Videnskab, Teknologi og Udvikling.
 § 5. Bekendtgørelsen træder i kraft den 1. april 2010 og finder anvendelse på begæringer om aktindsigt, der ikke er truffet afgørelse om inden bekendtgørelsens ikrafttræden.
