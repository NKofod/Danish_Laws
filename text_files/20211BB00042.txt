Fremsat den 17. november 2021 af Marcus Knuth (KF) og Søren Pape Poulsen (KF) Forslag til folketingsbeslutning om at udelukke personer, der af PET vurderes at være til fare for landets sikkerhed, fra opnåelse af dansk indfødsret for bestandig Folketinget pålægger regeringen at indkalde Folketingets partier til forhandlinger med henblik på at foretage en skærpelse af reglerne om opnåelse af dansk indfødsret, så en ansøger, der af PET vurderes at være til fare for statens sikkerhed, og som på den baggrund af Indfødsretsudvalget nægtes optagelse på et lovforslag om indfødsrets meddelelse, herefter aldrig vil kunne opnå dansk indfødsret.
Skærpelsen vil således betyde, at en sådan person udelukkes fra optagelse på et lovforslag om indfødsrets meddelelse for bestandig, medmindre det med sikkerhed er i strid med Danmarks internationale forpligtelser.
Bemærkninger til forslaget Forslagsstillerne bakker op om den aftale om dansk indfødsret, som er indgået mellem regeringspartiet (Socialdemokratiet), Liberal Alliance, Venstre og Det Konservative Folkeparti den 20. april 2021.
 Forslagsstillerne mener dog, at det er nødvendigt at justere § 21 i cirkulæreskrivelsen om naturalisation (CIS nr. 9298 af 06/05/2021), så personer, der af PET vurderes at være til fare for landets sikkerhed, og som på den baggrund nægtes optagelse på et lovforslag om indfødsrets meddelelse af Indfødsretsudvalget, herefter udelukkes fra at kunne søge dansk indfødsret for bestandig.
 Af cirkulærets § 21 fremgår det for nuværende, at udelukkelsen sker »i en nærmere angiven periode«, hvilket Udlændinge- og Integrationsministeriet typisk fastsætter til 5 år.
 Dette strider mod forslagsstillernes holdning om, at hvis man én gang er vurderet som værende til fare for Danmarks sikkerhed, skal man på intet tidspunkt fremadrettet kunne erhverve dansk statsborgerskab.
Skriftlig fremsættelse Marcus Knuth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at udelukke personer, der af PET vurderes at være til fare for landets sikkerhed, fra opnåelse af dansk indfødsret for bestandig.
(Beslutningsforslag nr.
B 42) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
