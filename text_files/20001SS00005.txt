Beretning afgivet af Miljø- og  

 Planlægningsudvalget den 30. maj 2001 Beretning om Genanvendelse af plast Af Affald 21   regeringens affaldsplan 1998 2004  

 fremgår det blandt andet, at emballageaffald indeholder store  

 mængder genanvendelige materialer, og at emballageaffaldet, når  

 det er miljømæssigt og økonomisk fornuftigt, skal  

 genanvendes frem for at blive forbrændt.
For papir, pap og glas har Danmark en meget høj  

 indsamlings- og genanvendelsesgrad.
For plast ligger den en del lavere.  

 Udvalget har på den baggrund drøftet spørgsmålet om  

 muligheden for at øge indsamlingen og genanvendelsen af  

 plastemballager.
Udtalelse fra miljø- og energiministeren Miljø- og energiministeren har over for udvalget  

 oplyst følgende:
Genanvendelsesmuligheder og miljøeffekt for  

 plastemballage Plastaffald kan mekanisk genvindes, kemisk genvindes eller  

 energiudnyttes.
Mekanisk genvinding Plastemballageaffald, der er ensartet og sorteret efter  

 plasttype, kan genvindes mekanisk.
Plasten hakkes i stykker, vaskes og  

 omsmeltes.
Produktet er et granulat, der kan bruges til nye plastprodukter,  

 som erstatter »ny«  

 plast.
Miljømæssigt er denne genanvendelsesform til stor fordel  

 for miljøet, da der spares ressourcer i form af fossile  

 råstoffer.
Plastaffald, som er uensartet, og hvor plastaffaldet ikke  

 fuldstændigt er udsorteret i de enkelte plasttyper, kan også  

 mekanisk genvindes.
Granulatet kan bruges til tykvæggede  

 plastprodukter, f.eks. støjmure, som kan erstatte produkter af  

 træ eller beton.
Miljømæssigt er denne genanvendelsesform  

 tvivlsom, fordi træ- og betonprodukter ofte vil være mindre  

 miljøbelastende end tykvæggede plastprodukter.
Kemisk genvinding Plastemballageaffald kan kemisk genvindes (feedstock  

 recycling). I processen brydes plasten kemisk til bestanddele, som typisk kan  

 erstatte råolie eller gas, eller plasten anvendes i højovne.
Der  

 er udviklet forskellige processer, som anvendes i stort omfang i Tyskland.  

 Omkostningerne ved at behandle plastaffaldet er meget høje.  

 Miljømæssige vurderinger af kemisk genvinding i forhold til  

  affaldsforbrænding kommer frem til forskellige resultater.
De  

 miljømæssige fordele ved kemisk genvinding er tvivlsomme, hvis  

 der sammenlignes med et effektivt forbrændingsanlæg.
 Der er i EU en løbende diskussion om, hvorvidt  

 kemisk genvinding skal betragtes som genanvendelse eller energiudnyttelse.  

 Danmark støtter synspunktet om, at kemisk genvinding bør regnes  

 som energiudnyttelse.
Energiudnyttelse Plastaffald kan energiudnyttes ved forbrænding i  

 affaldsforbrændingsanlæg eller i cementovne.
Usorteret affald  

 indeholdende plast kan forbrændes i  

 affaldsforbrændingsanlæg, som producerer el og varme.
Udsorteret  

 plastaffald kan forbrændes i cementovne, hvor det erstatter andre  

 energikilder til produktion af cement.
Konklusion Det er miljømæssigt fornuftigt at genanvende  

 plastaffald, hvis plasten kan indgå i produkter, som erstatter ny  

 plast.
Hvis plastaffaldet ikke har en sådan kvalitet, er det  

 miljømæssigt mere fornuftigt at energiudnytte plastaffaldet.
Mængder og potentialer Tabellen, der fremgår af bilag  

 1 til beretningen, giver en oversigt over mængder, egnethed til  

 genanvendelse, antal affaldsproducenter m.v.
Ved egnethed til genanvendelse  

 er der lagt vægt på, om fraktionen kan genanvendes således,  

 at der opnås en god kvalitet af regenerat.
Det skal kunne anvendes til  

 nye plastprodukter, som kan erstatte primær plast, jf. ovenfor.  

 Antallet af affaldsproducenter giver et indtryk af, hvor  

 omkostningskrævende det vil være at indsamle forskellige typer  

 emballage.
Emballagetyper, der er interessante i genanvendelsesøjemed,  

 er fremhævet i skemaet.
Transportemballager Mulighederne for at genanvende transportemballage er  

 typisk meget gode.
Der er få affaldsproducenter, og der er typisk  

 forholdsvis store mængder affald pr. affaldsproducent.
De fleste  

 fraktioner er velegnede til genanvendelse.
Potentialet for genanvendelse af  

 transportemballage er ideelt set ca. 50.000 55.000 tons.
Det er ikke muligt at indsamle hele potentialet på  

 50.000 55.000 tons til genanvendelse.
Der vil være en grænse for,  

 hvor langt det er økonomisk fornuftigt at gå.
Typisk vil det  

 være forholdsvis billigere at indsamle en affaldstype til et bestemt  

 niveau, men meget dyrt at indsamle de sidste procent af en affaldstype.
Det  

 vil eksempelvis være ekstremt dyrt at indsamle 100 pct. af  

 transportemballagepotentialet til genanvendelse.
I dag skal kommunerne anvise  

 genanvendelig transportemballage af plast fra virksomheder til genanvendelse.  

 Det er virksomhedernes ansvar, at den udsorterede plast afhentes på  

 virksomhederne med henblik på at blive transporteret til genanvendelse.  

 Det vurderes at være muligt at indsamle 60 80 pct. af det  

 skønnede potentiale for genanvendelse   det vil sige 30.000 44.000  

 tons transportemballage.
Detailemballager For detailemballage er mulighederne for at indsamle og  

 genanvende plast mere begrænsede.
Der er mange affaldsproducenter,  

 typisk 2,3 millioner husholdninger.
Hver husholdning producerer meget  

 små mængder plastaffald.
Plastaffald består ofte af mange  

 små enheder af forskellige plasttyper, der ofte er forurenede med  

 madrester (f.eks. remouladeflasker og plastbakker til kød).  

 Udsortering af denne del af plastemballagen på sorteringsanlæg  

 vil give store arbejdsmiljøproblemer.
Det er endvidere ikke  

 økonomisk eller miljømæssigt fornuftigt at udsortere  

 disse plastemballager til genanvendelse.
Der er enkelte dele af husholdningsaffaldet, som er  

 velegnet til genanvendelse.
Det drejer sig om engangsflasker til drikkevarer  

 og andre flasker og dunke fra husholdninger.
Der vil måske også  

 være nogle andre emballager af hård plast (f.eks. bøtter  

 til is), som kan genanvendes.
Det er fraktioner, som forbrugeren har mulighed  

 for at udsortere og aflevere tømte og skyllede.
Samlet vurderes  

 potentialet ideelt at være ca. 20.000 tons.
Det vil kræve, at  

 plasten sorteres ud i de forskellige plasttyper inden genanvendelse.  

 Arbejdsmiljøproblemerne ved sortering af disse fraktioner formodes at  

 være begrænsede.
Det vurderes, at det vil være muligt at indsamle 40  

 pct. af potentialet for detailemballagen, svarende til 8.000 tons.
Den  

 skønnede indsamlingseffektivitet er baseret på danske og  

 udenlandske erfaringer, der viser, at indsamlingseffektiviteten er omvendt  

 proportional med antallet af affaldsproducenter.
Indsamlingseffektiviteten  

 vil også afhænge af, hvilken type indsamling der anvendes.
Det  

 vil være miljømæssigt og økonomisk mest optimalt at  

 anvende en bringeordning frem for en henteordning ved den enkelte hustand.
 Totalt set vurderes det at være muligt at indsamle  

 30.000 44.000 tons transportemballage og 8.000 tons detailemballage, i alt  

 38.000 52.000 tons plastemballage til genanvendelse.
Målsætning for den fremtidige indsamling i  

 2004 Det vurderes, at det vil være muligt   og det er  

 målsætningen inden udløbet af den gældende  

 affaldsplanperiode i 2004   at øge den indsamlede mængde med  

 20.000 tons i forhold til 1999. Det svarer til, at genanvendelsen fordobles,  

 baseret på den totale plastemballagemængde.
Med andre ord vil det  

 betyde, at 75 pct. af det reelle potentiale indsamles i 2004. Det  

 forudsættes i den forbindelse, at alle de nedenfor beskrevne  

 initiativer igangsættes, at fordelingen af emballagetyper er  

 uændret i perioden, og at prisniveauet på plastaffald ikke falder  

 væsentligt i forhold til det nuværende niveau.
Det bemærkes, at der er stor usikkerhed om alle de  

 angivne mængder.
Alle tal på nær totaltallene er  

 skønnede tal.
Der er behov for at sikre et bedre datagrundlag,  

 herunder mængden af dunke fra erhverv og mængden af  

 detailemballage, der anvendes i virksomheder og institutioner.
Den  

 potentielle affaldsmængde er beregnet via statistiske data for  

 forsyning af emballage.
Øvrige initiativer Der er igangsat pilotforsøg med indsamling af plastflasker og  

 -dunke.
Projektet forventes afrapporteret til Miljøstyrelsen maj 2001.  

 De foreløbige resultater viser, at det er muligt at indsamle  

 plastflasker og -dunke i rimelig ren kvalitet.
Der udføres  

 sideløbende et projekt for at vurdere de miljømæssige  

 konsekvenser af at genanvende frem for at forbrænde plastflasker og  

 dunke fra husholdninger.
De første foreløbige resultater viser  

 et nuanceret billede.
Miljøfordelene ved genanvendelse vil  

 afhænge meget af produkttype, f.eks. ser det ikke ud til at være  

 en fordel at genanvende en plastflaske til remoulade.
Miljøstyrelsen  

 foretager en miljøøkonomisk vurdering af at gennemføre  

 en landsdækkende indsamling af plastflasker og -dunke fra  

 husholdninger.
Vurderingen forventes at være færdig i maj 2001.  

 Projekterne vil bidrage til at kunne give en anbefaling til  

 Miljøstyrelsen om, hvorvidt en ordning skal iværksættes.  

 En indsamlingsordning for plastflasker og -dunke kan besluttes i 2001.  

 Indsamlingen vurderes   uanset at den gøres obligatorisk  

 først at få væsentlig effekt fra 2003 og maksimalt at  

 kunne øge indsamlingen med 5.000 tons pr. år, når  

 ordningen på længere sigt er fuldt implementeret.
 Miljøstyrelsen vil i 2001 igangsætte et projekt for at  

 verificere forsyningsmængden af plastemballage.
 Miljørådet for Renere Produkter forventer i 2001 at yde  

 tilskud til projekter vedrørende organisering af indsamling af  

 transportemballageplast fra mindre og mellemstore virksomheder samt til et  

 projekt om et forbedret vidensgrundlag for genanvendelse af opskummet plast.
 Miljøstyrelsen vil i 2001 ændre vejledningen om  

 genanvendelse af transportemballage af plast således, at den vejledende  

 minimumsgrænse for virksomheder, som er omfattet af kommunens  

 regulativer for indsamling af transportemballagefolier af plast, sættes  

 ned fra 10 kg plastfolie/uge til 5 kg plastfolie/uge.
Der er et behov for at undersøge mængderne af plastdunke  

 og -spande fra erhverv.
Endvidere er det nødvendigt med et overblik  

 over antallet af affaldsproducenter, genanvendelsesegnetheden for emballagen  

 inden for bestemte produktgrupper og afsætningsmuligheder.  

 Miljøstyrelsen vil arbejde for, at analyser snarest igangsættes.  

 Såfremt analyserne viser et positivt resultat, vil  

 Miljøstyrelsen i foråret 2002 udsende en revideret vejledning  

 for genanvendelse af transportemballager af plast med råd og vejledning  

 om indsamling af plastdunke og -spande fra erhverv.
Som led i Programmet for Renere Produkter er der iværksat en  

 brancheindsats (Emballageindustriens Branchefællesskab). Der er givet  

 støtte  til et forprojekt med henblik på blandt andet at  

 indkredse barrierer for og problemer i forbindelse med forebyggelse af  

 emballageaffald i form af materialeminimering og udvikling af  

 genbrugs-/refillsystemer.
Projektet forventes afsluttet 1. juli 2001.
 Der er i dag 3 forskellige typer bionedbrydelig plast:
1. Plast kan tilsættes forskellige additiver, således at  

 plasten bliver bionedbrydelig.
Det skal dog bemærkes, at en sådan  

 komposterbar plast ikke giver nogen besparelse i form af fossile ressourcer.
2. Der findes bionedbrydelig plast på det danske marked, som er en  

 kombination af en polymer produceret af mineralsk olie og stivelse samt olie  

 fra planter.
Der spares ca. 50 pct. fossile ressourcer i forhold til  

 traditionel plast.
Denne bionedbrydelige plast markedsføres som  

 affaldsposer og engangsbestik i Danmark.
3. Endelig kan bionedbrydelig plast være produceret udelukkende  

 på basis af plantematerialer.
Herved opnås et materiale baseret  

 på fornyelige ressourcer.
På dette område foregår der  

 en betydelig forskning og udvikling i disse år.
Det forventes, at der i  

 de kommende år vil blive markedsført flere emballager af  

 bionedbrydelig plast.
 Ud fra ønsket om at spare på de ikke-fornyelige  

 ressourcer som olie vil det være mest relevant at satse på at  

 producere bionedbrydelig plast baseret på fornyelige ressourcer.
De indledende drøftelser om revision af direktivet i den  

 tekniske komité under emballagedirektivet har Miljøstyrelsen  

 løbende argumenteret for behovet for øget fokus på  

 forebyggelse og genbrug.
Kommissionen har endnu ikke fremlagt et egentligt  

 forslag til revideret direktiv.
Dette forventes at ske i løbet af  

 2001.
Politiske udtalelser Et flertal i udvalget (udvalget med undtagelse af EL)  

 støtter det af miljø- og energiministeren anførte.
Et mindretal i udvalget (EL) anser  

 ambitionsniveauet i det af ministeren anførte for alt for lavt.  

 Eksempelvis nævnes pvc ikke med et eneste ord.
En indsats mod det  

 enorme og voksende forbrug af plast burde indebære et opgør med  

 brugen af pvc og en målsætning om udfasning af traditionel  

 plast.
Hovedlinjen i indsatsen vil i de kommende år med  

 beretningen nu målrettes mod det selvskabte problem, som  

 indførelsen af EU's emballagedirektiv medfører i form af fuld  

 adgang for engangsemballage.
Et skridt frem og to tilbage.
 Efter Enhedslistens vurdering er der intet til hinder for  

 allerede nu at sætte gang i tilbagetagningsordninger for traditionel  

 plastemballage, hvilket anses for absolut nødvendigt, hvis  

 producenterne skal tage emballageproblemet alvorligt.
 Endvidere burde indsatsen for at øge anvendelsen af  

 andre materialer   f.eks. træ i stedet for plast   styrkes, ligesom  

 indsatsen for at minimere emballageforbruget kan styrkes  

 væsentligt.
De af ministeren anførte tiltag er Enhedslisten  

 ikke modstander af, men de forslår som en skrædder i helvede,  

 idet dog et enkelt aspekt med en tilstrækkelig stor indsats kan vise  

 sig at have effekt, nemlig en omstilling til brug af komposterbar emballage.  

 Enhedslisten noterer med tilfredshed, at dette aspekt har fået en vis  

 rolle blandt de kommende initiativer.
Det er dog væsentligt at  

 slå fast, at Enhedslisten under ingen omstændigheder vil  

 støtte en udviklingsretning, som indebærer brug af  

 gensplejsningsteknikker inden for dette område.
Som det fremgår  

 af det af ministeren anførte, er dette heller ikke en  

 forudsætning for at nyudvikle emballage i retning mod øget  

 komposterbarhed.
