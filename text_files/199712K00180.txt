Nr LSF 180 Forslag til Lov om ændring af lov om pensionering af civilt personel m.v.  

 i forsvaret (Ændring af lovens anvendelsesområde m.v.) Fremsat af finansministeren (Mogens Lykketoft) den 5. februar 1998 § 1 I lov nr. 82 af 12. marts 1970 om pensionering af civilt personel m.v. i  

 forsvaret, som ændret ved § 2 i lov nr. 138 af 26. april 1972, foretages  

 følgende ændringer:
 1. I § 1 indsættes som stk. 4 :
» Stk. 4 . Loven gælder ikke for personer, som ansættes pr. 1.  

 april 1998 eller senere.
Dog gælder loven for personer, som genansættes efter  

 at være fratrådt med ret til aktuel egenpension efter lovens  

 bestemmelser.« 2. I § 2, stk. 1 , ændres »kapitel 2-9« til:  

 »kapitel 2-8 samt §§ 40-44«.
 3. § 5, stk. 1, 2. pkt. , ophæves.
 4. I § 5, stk. 2 , ændres »lov om tjenestemænd i  

 staten, folkeskolen og folkekirken« til: »lov om  

 tjenestemænd«.
 5. § 6, stk. 3 , ophæves.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Pensionsforholdene for det ikke-tjenestemandsansatte civile personel m.v.  

 i forsvaret er fastlagt i lov nr. 82 af 12. marts 1970 om pensionering af  

 civilt personel m.v. i forsvaret (civilarbejderloven), som ændret ved lov nr.  

 138 af 26. april 1972. Loven omfatter civile funktionærer, håndværkere og  

 arbejdere samt tjenestemandslignende ansatte befalingsmænd og militære  

 mekanikere.
Loven gælder dog ikke for personel, som i henhold til  

 overenskomst eller aftale er omfattet af pensionsordninger, hvortil staten  

 indbetaler pensionsbidrag.
Civilarbejderloven giver ret til pension og efterindtægt efter regler  

 svarende til reglerne i lov om tjenestemandspension med de afvigelser, der er  

 fastsat i civilarbejderlovens § 3. Der er således tale om en tilsagnsmæssig  

 pensionsordning, der ved afsked på grund af sygdom eller alder samt ved død  

 giver ret til samme pension og efterindtægt, som tilkommer tjenestemænd efter  

 tjenestemandspensionslovens regler.
Ved afsked af anden utilregnelig årsag  

 end sygdom og alder er der dog alene adgang til en egenpension, hvis  

 udbetaling er udskudt til det 60. år.
 Den særlige pensionsordning for civilt personel i forsvaret kan føres  

 tilbage til lov nr. 94 af 6. april 1906 om pensionering af civile  

 funktionærer, håndværkere m.fl. under Krigsministeriet.
 Pr. 1. januar 1998 var der i forsvaret ansat 10.300 personer omfattet af  

 civilarbejderloven.
 Da det mellem finansministeren og personaleorganisationerne er aftalt, at  

 ikke-tjenestemandsansat personale i staten som led i vedkommende overenskomst  

 eller aftale omfattes af fuldt udbyggede pensionsordninger, hvortil den  

 ansatte og staten yder bidrag, er der ikke længere særskilt grundlag for, at  

 civilt personel m.v. i forsvaret i fremtiden ansættes med  

 tjenestemandspensionsrettigheder.
 Lovforslaget indebærer derfor, at civilarbejderloven ikke gælder for  

 personer, der ansættes pr. 1. april 1998 og senere.
 Herved bliver pensionsforholdene for civilt personel m.v., som pr. 1.  

 april 1998 og senere ansættes i forsvaret, bragt på linie med  

 pensionsforholdene for det øvrige ikke-tjenestemandsansatte personale, som  

 ansættes i staten og folkekirken.
 Lovforslaget indebærer ingen ændringer i pensionsretten for civilt  

 personel m.v., som var ansat pr. 31. marts 1998 og forbliver ansat i  

 civilarbejderstilling i forsvaret uden afbrydelse af ansættelsesforholdet.
Det bemærkes, at Geodætisk Institut og Søkortarkivet, som er nævnt i  

 civilarbejderlovens § 1, stk. 1, er nedlagt som selvstændige institutioner og  

 overført til Boligministeriets ressort.
Civile funktionærer, håndværkere og  

 arbejdere, som ved overførslen var omfattet af civilarbejderloven, og som  

 stadig er ansat ved Kort- og Matrikelstyrelsen under Boligministeriet, er dog  

 fortsat omfattet af civilarbejderloven i medfør af tekstanmærkning nr. 50 til  

 finanslovens § 14. Boligministeriet.
Tilsvarende gælder for civilt personel  

 overført med Forsvarets Vejrtjeneste til Trafikministeriet henholdsvis fra  

 Forsvarsministeriet til Danmarks Meteorologiske Institut, jf. tekstanmærkning  

 nr. 52 til finanslovens § 28. Trafikministeriet, samt et antal medarbejdere  

 ved kystudkigsstationer overført fra søværnet til Farvandsvæsenet, jf.  

 tekstanmærkning nr. 84 til finanslovens § 36. Pensionsvæsenet.
Det bemærkes videre, at civilt personel m.v., som af helbredsmæssige  

 grunde eller af anden utilregnelig årsag overgår til en lavere lønnet  

 stilling, kan bevare retten til pension efter den hidtidige, højere  

 pensionslønramme, jf. tekstanmærkning nr. 60 til finanslovens § 36.  

 Pensionsvæsenet.
Civilt personel, som afskediges som følge af forsvarsforlig  

 m.v., og som har været ansat i mindst 10 år, kan erhverve yderligere indtil  

 10 års pensionsalder efter afskedigelsens ikrafttræden, jf. tekstanmærkning  

 nr. 59 til finanslovens § 12. Forsvarsministeriet.
 Lovforslaget indebærer ikke ændringer i de anførte tekstanmærkninger.
Under forudsætning af lovforslagets gennemførelse er det som led i  

 overenskomstfornyelsen pr. 1. april 1997 aftalt mellem finansministeren og  

 centralorganisationerne, at civilt personel m.v., som pr. 1. april 1998 eller  

 senere ansættes i forsvaret, omfattes af pensionsbestemmelserne i vedkommende  

 overenskomst eller aftale, og at der indbetales 12 pct. eller 15 pct. i  

 samlet pensionsbidrag til vedkommende pensionsordning.
Det bemærkes, at  

 tekstanmærkning nr. 62 til finanslovens § 12. Forsvarsministeriet herefter  

 ikke finder anvendelse for civilt og militært personel, der ansættes på  

 tjenestemandslignende vilkår pr. 1. april 1998 eller senere.
Det er desuden aftalt, at finansministeren i medfør af civilarbejderlovens  

 § 2, stk. 5, efter indhentet udtalelse fra Lønningsrådet fastsætter ændrede  

 pensionslønrammer for civilt personel m.v., der ikke aflønnes med en løn  

 svarende til den for en tjenestemandsstilling fastsatte, således at  

 personellet i pensionsmæssig henseende henføres til skalatrin, der svarer til  

 eller er fastsat på grundlag af vedkommendes aflønning.
Det er ligeledes  

 aftalt, at der sker en fjernelse af den hidtidige afkortning i lønnen til  

 visse overenskomstansatte civilarbejdere.
 Udgifterne til disse ændringer afholdes inden for den ved  

 overenskomstfornyelsen pr. 1. april 1997 afsatte økonomiske ramme.
 Lovforslaget indeholder desuden ændringer af redaktionel karakter samt  

 konsekvensrettelser som følge af ændringen af tjenestemandspensionsloven i  

 1993, jf. bemærkningerne til § 1, nr. 2-5.
Høring De forhandlingsberettigede personaleorganisationer er blevet hørt om  

 lovforslaget.
Økonomiske konsekvenser Lovforslagets gennemførelse indebærer, at forsvaret i henhold til gældende  

 overenskomster og aftaler løbende vil skulle indbetale pensionsbidrag til  

 vedkommende pensionsordning for ikke-tjenestemandsansat personel, som  

 ansættes pr. 1. april 1998 eller senere.
Derimod vil forsvaret for dette  

 personel ikke skulle betale bidrag til finanslovens § 36. Pensionsvæsenet,  

 således som det er tilfældet for personel omfattet af civilarbejderloven, jf.  

 finanslovens § 36.12.01.
 Lovforslagets gennemførelse betyder således, at staten påtager sig en  

 mindre fremtidig pensionsforpligtelse, og at der på langt sigt over  

 finanslovens § 36. Pensionsvæsenet vil skulle afholdes en faldende udgift til  

 pensioner i henhold til civilarbejderloven.
 Administrative konsekvenser m.v.
 Forslagets gennemførelse påregnes ikke at have personalemæssige  

 konsekvenser for den statslige administration.
 Lovforslaget har ingen erhvervsøkonomiske eller miljømæssige konsekvenser,  

 og det har ingen administrative konsekvenser for erhvervslivet.
 Lovforslaget indeholder ingen EU-retlige aspekter.
Bemærkninger til lovforslagets enkelte bestemmelser Til § 1 Til nr. 1 Det foreslås, at civilarbejderlovens anvendelsesområde afgrænses, således  

 at loven ikke gælder for personer, som ansættes i forsvaret med virkning fra  

 1. april 1998 eller senere.
Ikke-tjenestemandsansat personel, som ansættes  

 fra dette tidspunkt, omfattes af de pensionsbestemmelser, der er aftalt i  

 vedkommende overenskomst eller aftale.
Civilarbejderloven foreslås dog fortsat af finde anvendelse ved  

 genansættelse som civilt personel m.v. i forsvaret af personer, som er  

 fratrådt med ret til aktuel egenpension efter civilarbejderloven.  

 Bestemmelsen tilsigter, at personer, som er afskediget med aktuel egenpension  

 på grund af helbredsbetinget utjenstdygtighed, omfattes af  

 civilarbejderloven, hvis de genansættes, fordi de atter er blevet  

 tjenstdygtige.
Ved genansættelsen inddrages pensionen, og vedkommende  

 fortsætter optjening af pensionsalder efter civilarbejderloven og kan senere  

 pensioneres efter lovens bestemmelser.
Civilt personel m.v., som var ansat pr. 31. marts 1998 og forbliver ansat  

 i civilarbejderstilling i forsvaret uden afbrydelse af ansættelsesforholdet,  

 vil fortsat være omfattet af civilarbejderloven.
Det gælder ligeledes for  

 civilt personel m.v., der direkte overgår fra een civilarbejderstilling i  

 forsvaret til en anden.
I bemærkningerne til § 2, nr. 1, i lov nr. 138 af 26. april 1972 om  

 ændring af lov om tjenestemandspension og lov om pensionering af civilt  

 personel m.v. i forsvaret, hvorved bestemmelsen i civilarbejderlovens § 2,  

 stk. 3, blev indsat, er det blandt andet anført, at civilarbejderloven ikke  

 giver adgang til at indrømme det af loven omfattede civile personel m.v.  

 tjenestefrihed, og at civilt personel m.v. i det tidsrum, det forretter  

 tjeneste som anført i bestemmelsen, er afskediget af forsvarets tjeneste.  

 Imidlertid har udviklingen siden 1972 indebåret, at såvel lovgivningen som  

 overenskomster og aftaler nu giver også civilt personel m.v. i forsvaret  

 adgang til tjenestefrihed i samme situationer og i samme omfang som andre  

 ansatte i staten m.v.
Det gælder eksempelvis for fravær fra arbejdet i  

 forbindelse med graviditet, barsel og adoption, jf. ligebehandlingslovens §§  

 7-9, ligesom det gælder for mulighederne for tjenestefrihed i henhold til  

 overenskomster og aftaler.
Ansættelsesforholdet for civilt personel m.v.  

 afbrydes således ikke i tilfælde af tjenestefrihed med eller uden løn, der  

 har hjemmel i lovgivningen eller i den overenskomst eller aftale, som  

 vedkommende ansatte er omfattet af.
Til nr. 2 Kapitel 9 i tjenestemandspensionsloven er ophævet ved lov nr. 447 af 30.  

 juni 1993.
 Ved samme lov indsattes med virkning fra den 1. januar 1994 §§ 40-44 i  

 tjenestemandspensionsloven om overgangsbestemmelser for beregningen af  

 pensioner, der var påbegyndt udbetalt pr. 31. december 1993 henholdsvis  

 udbetales på grundlag af en pensionsret, der opstår i perioden indtil 31.  

 december 2001. §§ 40 og 42-44 i tjenestemandspensionsloven er ændret ved lov  

 nr. 316 af 14. maj 1997. Der er således tale om en konsekvensrettelse, der  

 ikke blev foretaget i forbindelse med ændringen af tjenestemandspensionsloven  

 i 1993.
Til nr. 3 Bestemmelsen foreslås ophævet som følge af, at tjenestemandspensionslovens  

 kapitel 9 er ophævet ved lov nr. 447 af 30. juni 1993.
Til nr. 4 Der er tale om en ændring af redaktionel karakter.
Til nr. 5 Bestemmelsen foreslås ophævet som følge af, at § 39 i  

 tjenestemandspensionsloven er ophævet ved lov nr. 447 af 30. juni 1993.
Til § 2 Det foreslås, at loven træder i kraft dagen efter bekendtgørelsen i  

 Lovtidende.
Skriftlig fremsættelse (5. februar 1998) Finansministeren (Lykketoft):
 Jeg tillader mig hermed at fremsætte:
 Forslag til lov om ændring af lov om pensionering af civilt personel  

 m.v. i forsvaret. (Ændring af lovens anvendelsesområde m.v.).
(Lovforslag nr.
L 180).
Formålet med lovforslaget er at ændre civilarbejderlovens  

 anvendelsesområde, således at loven ikke gælder for personer, der ansættes  

 pr. 1. april 1998 eller senere i forsvaret.
Det er i overensstemmelse med  

 finansministerens tilkendegivelse i forbindelse med overenskomstfornyelsen  

 pr. 1. april 1997.
Civilarbejderloven giver ret pension og efterindtægt efter regler svarende  

 til tjenestemandspensionslovens.
Hvis afskedigelsen ikke skyldes sygdom eller  

 alder, udbetales egenpensionen dog først fra det 60. år.
 Under forudsætning af lovforslagets gennemførelse blev det som led i  

 overenskomstfornyelsen pr. 1. april 1997 aftalt mellem Finansministeriet og  

 centralorganisationerne, at personer, der ansættes pr. 1. april 1998 eller  

 senere i forsvaret, omfattes af pensionsbestemmelserne i vedkommende  

 overenskomst eller aftale, og at der indbetales 12 pct. eller 15. pct. i  

 samlet pensionsbidrag til vedkommende pensionsordning.
 Lovforslaget indebærer ingen ændringer i pensionsretten for  

 civilarbejdere, som var ansat pr. 31. marts 1998 og forbliver ansat i  

 civilarbejderstilling i forsvaret uden afbrydelse af ansættelsesforholdet.  

 Civilarbejdere, som overgår mellem civilarbejderstillinger, eller som har  

 tjenestefrihed med eller uden løn i henhold til lovgivningen eller  

 vedkommende overenskomst/aftale, vil fortsat være omfattet af  

 civilarbejderloven.
 Lovforslaget indeholder desuden ændringer af redaktionel karakter samt  

 konsekvensrettelser, der ikke blev gennemført i forbindelse med ændringen af  

 tjenestemandspensionsloven i 1993 (overgangsbestemmelserne i forbindelse med  

 omlægningen af beregningssystemet for tjenestemandspensioner).
 Idet jeg henviser til lovforslagets bemærkninger, tillader jeg mig at  

 anbefale lovforslaget til velvillig behandling i det høje Ting.
Bilag I dette bilag er (med mindre skrift) indsat den gældende formulering  

 af de bestemmelser, der berøres af lovforslaget 1. I § 1 indsættes som stk. 4 :
» Stk. 4 . Loven gælder ikke for personer, som ansættes pr. 1.  

 april 1998 eller senere.
Dog gælder loven for personer, som genansættes efter  

 at være fratrådt med ret til aktuel egenpension efter lovens  

 bestemmelser.« § 1. Denne lov gælder for civile funktionærer, håndværkere og  

 arbejdere i det militære forsvar, ved geodætisk institut og søkortarkivet  

 samt disses efterlevende ægtefæller og børn.
 Stk. 2. Loven omfatter ikke personer, der i henhold til  

 overenskomst eller aftale er berettiget til pension m.v., hvortil staten har  

 ydet tilskud som bidrag til pensionskasse, forsikring, opsparing eller  

 lignende.
 Stk. 3. Samme ret til pension efter denne lov tilkommer, når der  

 ved ansættelsen er truffet bestemmelse herom, befalingsmænd og militære  

 mekanikere samt disses efterlevende ægtefæller og børn.
 2. I § 2, stk. 1 , ændres »kapitel 2-9« til:  

 »kapitel 2-8 samt §§ 40-44«.
 § 2. Personer, der omfattes af denne lov, er med de i § 3  

 fastsatte afvigelser berettigede til pension og efterindtægt efter  

 tilsvarende regler, som gælder for tjenestemænd efter kapitel 2-9 i lov om  

 tjenestemandspension.
 3. § 5, stk. 1, 2. pkt. , ophæves.
 § 5. Loven har virkning fra den 1. juli 1969. Bestemmelserne om  

 samordning med pensioner efter den sociale pensionslovgivning, jf. § 2 og lov  

 om tjenestemandspension kapitel 9, har dog virkning fra den 1. april 1970.
 4. I § 5, stk. 2 , ændres »lov om tjenestemænd i  

 staten, folkeskolen og folkekirken« til: »lov om  

 tjenestemænd«.
 5. § 6, stk. 3 , ophæves.
 § 6. Bestemmelserne i § 35 i lov om tjenestemandspension finder  

 tilsvarende anvendelse for personer, som ved denne lovs ikrafttræden har  

 erhvervet pensionsalder i henhold til lov om pensionering af civile  

 funktionærer, håndværkere og arbejdere ved hæren og søværnet m.v.
--- Stk. 3. Bestemmelserne i § 39 i lov om tjenestemandspension finder  

 tilsvarende anvendelse for ansatte, der omfattes af bestemmelsen i stk. 1,  

 samt enker efter sådanne personer, såfremt pensionen efter nærværende lov er  

 lavere end pension beregnet efter reglerne i lov nr. 157 af 7. juni 1958 om  

 pensionering af civile funktionærer, håndværkere og arbejdere ved hæren og  

 søværnet m.v. sammenholdt med lov nr. 81 af 12. marts 1970 om pensioner efter  

 tidligere tjenestemandslove m.v.
