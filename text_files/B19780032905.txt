 I medfør af § 8, stk. 2 og § 27 i lov nr. 237 af 8. juni 1977 om råstoffer  

 og § 2, stk. 10 i kontinentalsokkelloven (lov nr. 259 af 9. juni 1971 som  

 ændret ved lov nr. 278 af 7. juni 1972 og lov nr. 654 af 21. december 1977)  

 fastsættes:
 § 1.  Ansøgning om tilladelse til en erhvervsmæssig  

 råstofindvinding i jorden skal indgives på et særligt ansøgningsskema, som  

 fås hos amtskommunerne, hovedstadsrådet og fredningsstyrelsen.
 Stk. 2.  Ansøgning indgives udenfor hovedstadsområdet  

 til pågældende amtsråd, indenfor hovedstadsområdet til hovedstadsrådet.
 § 2.  Ansøgninger skal indeholde de oplysninger, der  

 fremgår af ansøgningsskemaet.
 § 3.  Amtsrådene/hovedstadsrådet kan til brug for en  

 bedømmelse af ansøgningen kræve, at ansøgningen indeholder oplysninger om  

 forekomstens omfang baseret på prøveboringer og andre undersøgelser.
§ 4.  Ansøgninger vedlægges tingbogattest for  

 ejendommen, oversigtskort i målforholdet 1:25.000, eventuelt 1:20.000, kort  

 over indvindingsområdet fortrinsvis i målforhold 1:4000 eller 1:2000 samt  

 eventuelt kopi af resultater af gennemførte geologiske undersøgelser,  

 herunder prøvegravninger, boringer, geoelektriske målinger m.v.
På kortet  

 over undersøgelsesområdet markeres de steder, hvor de enkelte  

 prøvegravninger, boringer, geoelektriske målinger m.v. er udført.
§ 5.  Den, der foretager råstofindvinding i jorden,  

 skal til Danmarks Geologiske Undersøgelse give oplysninger om  

 indvindingsvirksomheden og bl.a. indberette om arten og mængden af de  

 forekomster, der indvindes, samt om anvendelsen heraf.
Indberetningen skal  

 ske på skemaer, der udsendes af Danmarks Geologiske Undersøgelse.
 § 6.  Indberetning om råstofindvinding i jorden skal  

 ske for hver enkelt råstofgrav en gang om året.
§ 7.  Indberetningen om råstofindvinding fra havbunden  

 skal ske kvartalsvis på særlige skemaer, der udsendes af Danmarks Geologiske  

 Undersøgelse, med angivelse af de positioner, hvorfra optagning har fundet  

 sted, og om arten og mængden af råstofindvindingen.
Virksomheder med flere  

 fartøjer kan foretage samlet indberetning, når det samtidig oplyses, hvilke  

 fartøjer, der omfattes af indberetningen.
 § 8.  Denne bekendtgørelse træder i kraft ved  

 bekendtgørelsen i Lovtidende.
 Miljøministeriet, den 27. juni 1978.
