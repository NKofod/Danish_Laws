Nr BSF 19 Forslag til folketingsbeslutning om en omgåelsesklausul i  

 skattelovgivningen Fremsat af Jens Thoft (SF) Tommy Dinesen (SF) Birthe Hansen (SF) Birgitte  

 Husmark (SF) den 12. november 1992 Folketinget pålægger regeringen i løbet af 1993 at fremsætte forslag til en særlig lov om skatteunddragelse, der bygger på følgende grundprincip:
 Hvis en skatteyder eller virksomhed gennemfører transaktioner, der ud fra  

 almindelige handelsmæssige eller tilsvarende synspunkter er en omvej med det  

 hovedformål at udnytte skattemæssige fordele, herunder især asymmetriske  

 beskatningsregler, skal skattemyndighederne kunne tilsidesætte de pågældende  

 transaktioner og beskatte efter de omgåede regler.
Bemærkninger til forslaget Baggrunden for forslaget er, at samfundet og erhvervslivet i disse år  

 undergår voldsomme forandringer og bliver mere internationalt præget.  

 Samtidig er valutamarkederne åbnet på vid gab for enhver.
Disse forhold  

 kombineret med borgernes evne til kreativ skattetænkning betyder, at aldrig  

 så snart har Folketinget lukket et skattehul, før et nyt er fundet.
Få år  

 efter lukkes så dette nye hul, men i mellemtiden er der opstået atter andre.
Hovedreglen i dansk skattelovgivning er, at det, der ikke er direkte  

 forbudt, er tilladt.
I praksis har vi i de senere år set valutatransaktioner,  

 spekulationer i asymmetrisk beskatning af kursgevinster og renter, rene  

 finansielle virksomheder lagt i skattely i kraft af  

 dobbeltbeskatningsoverenskomster osv.
Hver gang et hul findes, tager det lige  

 så lang tid for Folketingets flertal at gribe ind, som det tager at få  

 fidusen udbredt.
Når den 19-årige mekanikerlærling også møder op med et lån  

 på 5 mio. kr. til køb af obligationer, så griber Folketinget ind.
Aldrig før.  

 I mellemtiden har de ærlige måttet betale unddragernes skat.
Efter SF's  

 opfattelse er det umuligt for lovgivningsmagten at forudse hullerne i  

 tilstrækkeligt omfang.
Problemet er herefter, om man enten skal lade stå til  

 og først gribe ind med konkret lovgivning, når det så at sige er så sent, at  

 stat og kommuner har haft et betydeligt provenutab, der så må dækkes ind af  

 andre skatteydere, eller om man skal forsøge at lukke hullerne med en  

 omgåelsesklausul, der først og fremmest vil have en præventiv virkning.
En lang række af de huller, som Folketinget har beskæftiget sig med,  

 f.eks. kursgevinstloven, leasingloven, mindsterenteloven osv., har haft til  

 formål konkret at gribe ind over for fiduser, der var blevet folkeeje.
Her i  

 efteråret vil Folketinget være nødt til at gribe ind over for kreative  

 transaktioner med pensionsordninger for at sikre realrenteafgiftslovens  

 provenu.
Fiduser, der kun bruges af de få, som ikke råber højt om dem, griber  

 Folketinget ikke ind over for.
Det sker først, når de når avisernes forsider.
Argumentet imod en omgåelsesklausul, der kan give skattemyndighederne  

 mulighed for at tilsidesætte kreative arrangementer, har først og fremmest  

 været borgernes retssikkerhed.
Vil en sådan klausul kunne bruges retfærdigt i  

 praksis? Vil det muliggøre myndighedernes magtmisbrug osv? Hvordan vil den  

 blive opfattet af domstolene, der fortsat vil have det sidste ord? Heroverfor står den almindelige moralske borgers retssikkerhed.
Han og hun  

 betaler sin skat, laver ikke fiduser med reglerne, men kommer derfor til at  

 betale den skat, der burde have været opkrævet hos fidusmagerne.
Her er det  

 de mange og moralske skatteyderes retssikkerhed over for de få kreative  

 fidusmageres.
 Folketinget er nu nødt til at vælge side.
Samtidig har borgerne gennem bindende forhåndsbesked i Ligningsrådet fået  

 mulighed for at forelægge påtænkte transaktioner og få dem godkendt på  

 forhånd.
Hermed vil retsusikkerheden for den gruppe, der måtte være i tvivl  

 om, hvorledes en omgåelsesklausul kunne fortolkes i en konkret sag, være væk,  

 og de vil på forhånd og for et beskedent gebyr kunne kende retstilstanden.
En sådan omgåelsesklausul findes i øvrigt i en række af vore nabolande,  

 herunder Sverige og Finland.
I Sverige blev den indført af den borgerlige  

 regering i begyndelsen af 1980'erne, og reglen har ikke givet anledning til  

 voldsomme fortolkningsmæssige problemer, til trods for at svenske  

 skatteborgere ikke, som de danske, har mulighed for at få bindende  

 forhåndsbesked.
