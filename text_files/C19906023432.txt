Indberetning om straffesager mod hyrevognschauffører og indehavere af  

 hyrekørselsbevilling Ifølge § 8 i lov om hyrekørsel kan en bevilling eller godkendelse i  

 henhold til loven eller forskrifter, udstedt i medfør af loven, tilbagekaldes  

 af den, der har meddelt bevilllingen eller godkendelsen, såfremt indehaveren  

 har gjort sig skyldig i grov eller oftere gentagen overtrædelse af vilkårene  

 for bevillingen eller godkendelsen, af bestemmelser i lov om hyrekørsel eller  

 af forskrifter, udstedt i medfør af loven.
 Det samme gælder, såfremt indehaveren har gjort sig skyldig i andre  

 forhold, der giver grund til at antage, at han ikke fremtidig vil drive  

 virksomheden på forsvarlig måde.
 Beføjelsen til at meddele bevillinger og godkendelser er tillagt  

 kommunalbestyrelser, dog at beføjelsen i Københavns og Frederiksberg kommuner  

 samt kommunerne i Københavns Amt udøves af Hyrevognsnævnet for Storkøbenhavn.
 Med henblik på at sikre, at de pågældende myndigheder har det nødvendige  

 grundlag for at træffe afgørelse om tilbagekaldelse af bevillinger og  

 godkendelser, samt at sådanne afgørelser koordineres med  

 rettighedsfrakendelse i medfør af straffelovens § 79, skal der foretages  

 indberetning til kommunalbestyrelsen, respektiv Hyrevognsnævnet for  

 Storkøbenhavn, om straffesager mod hyrevognschauffører og indehavere af  

 hyrekørselsbevilling efter følgende retningslinier:
 1. Rettighedsfrakendelse i medfør af straffelovens § 9.
 1.1. Såfremt politiet skønner, at en lovovertrædelse kan begrunde  

 nedlæggelse af påstand om frakendelse af retten til erhvervsmæssig  

 personbefordring eller retten til at drive virksomhed, der kræver  

 hyrekørselsbevilling, indhentes der en udtalelse fra vedkommende  

 kommunalbestyrelse eller Hyrevognsnævnet om frakendelsesspørgsmålet, herunder  

 om der uden en sådan frakendelsespåstand agtes taget skridt til at inddrage  

 bevillingen eller godkendelsen i medfør af § 8 i lov om hyrekørsel.
 Indstilling om nedlæggelse af påstand om rettighedsfrakendelse forelægges  

 derefter for mig gennem vedkommende statsadvokat i overensstemmelse med RA  

 cir 212 14.11.1951 og J cis 29.6.1984 pkt. 3.a.
1.2. Politiet underretter kommunalbestyrelsen eller Hyrevognsnævnet om  

 afgørelsen i sager, hvor der sker rettighedsfrakendelse, eller hvor der har  

 været rejst spørgsmål herom over for vedkommende myndighed.
Underretningen  

 sker, når afgørelsen er endelig.
 2. Overtrædelse af lovgivningen om hyrekørsel.
 2.1. Såfremt sagen er rejst på foranledning af kommunalbestyrelsen eller  

 Hyrevognsnævnet, følger det af RA cir 232 3.10.1923, at sagen ikke må  

 afgøres, forinden vedkommende myndighed har haft lejlighed til at udtale sig.
 Ifølge RM 23.2 af februar 1966 vil der ofte kunne være anledning til at  

 indhente en erklæring fra den pågældende myndighed, selv om sagen ikke er  

 rejst på foranledning af denne.
 Snarest muligt efter afslutningen af en sag, der er rejst på foranledning  

 af, eller i hvilken der i øvrigt er indhentet erklæring fra myndigheden,  

 gives der denne underretning om udfaldet.
 2.2. Såfremt en hyrevognschauffør eller en indehaver af  

 hyrekørselsbevilling ved endelig dom, indenretlig eller udenretlig advarsel  

 eller bøde er anset for skyldig i overtrædelse af lovgivningen om hyrekørsel,  

 uden at vedkommende myndighed forinden har kendskab til sagen, gives der  

 ligeledes underretning om udfaldet.
 2.3. Underretningen gives i alle tilfælde af politiet, selv om sagen måtte  

 være afgjort i ankeinstansen.
 3. Straffelovsovertrædelser.
 3.1. Såfremt der findes grundlag for at nedlægge påstand om  

 rettighedsfrakendelse i medfør af straffelovens § 79, forholdes der i  

 overensstemmelse med afsnit 1.
3.2. Spørgsmålet om underretning i øvrigt til kommunalbestyrelsen eller  

 Hyrevognsnævnet om afgørelser, hvorved en hyrevognschauffør eller indehaveren  

 af en hyrekørselsbevilling er fundet skyldig i overtrædelse af straffeloven,  

 afgøres af mig på grundlag af indberetning fra politiet.
Indberetning til mig  

 bør ske, hvis overtrædelsen udgør en kvalificeret overtrædelse af  

 lovgivningen om hyrekørsel, f.eks. fremstilling af falske kørebøger eller  

 egenhændig plombering af taxameter.
Endvidere indberettes  

 straffelovsovertrædelser, begået i udførelsen af hvervet, hvad enten der er  

 tale om overtrædelser, begået over for kunderne, eller andre overtrædelser,  

 f.eks. anvendelse af hyrevognen til transport af tyvekoster, til  

 narkotransport eller lignende.
 Overtrædelser uden forbindelse med hyrevognskørsel indberettes kun,  

 såfremt politiet efter en konkret vurdering skønner, at overtrædelsen vil  

 kunne begrunde tilbagekaldelse af bevillingen eller godkendelsen, navnlig i  

 tilfælde af alvorlige forbrydelser vedrørende legemsangreb og  

 kønssædeligheden.
 3.3. Indberetningen om domme gives ved indsendelse af domsudskrift med  

 oplysning om, hvorvidt dommen er endelig, samt i alle tilfælde oplysning om,  

 hvilken myndighed der har meddelt bevillingen eller godkendelsen.
 4. Færdselslovsovertrædelser.
 4.1. Politiet underretter kommunalbestyrelsen eller Hyrevognsnævnet om  

 endelige afgørelser, hvorved en hyrevognschauffør eller en bevillingshaver,  

 der har kørekort med ret til erhvervsmæssig personbefordring, i medfør af  

 færdselsloven frakendes førerretten ubetinget.
 4.2. Såfremt der undtagelsesvis findes grundlag for at nedlægge påstand om  

 rettighedsfrakendelse i medfør af straffelovens § 79 i anledning af  

 færdelslovsovertrædelser, forholdes der i overensstemmelse med afsnit 1.
 4.3. Hvis det i andre tilfælde skønnes, at overtrædelse af færdselsloven  

 vil kunne begrunde tilbagekaldelse af bevillingen eller en førers ret til at  

 køre hyrekørsel (førerkortet), indberetter politiet afgørelsen til mig i  

 overensstemmelse med retningslinierne i afsnit 3.3.
 5. Andre lovovertrædelser.
 5.1. Såfremt der findes grundlag for at nedlægge påstand om  

 rettighedsfrakendelse i medfør af straffelovens § 79, forholdes der i  

 overensstemmelse med afsnit 1.
 5.2. Hvis det i andre tilfælde skønnes, at overtrædelsen vil kunne  

 begrunde tilbagekaldelse af bevillingen eller førerkortet, hvilket navnlig  

 vil kunne være tilfældet ved overtrædelse af skatte-, told- og  

 afgiftslovgivningen, begået i forbindelse med hyrekørsel, indberetter  

 politiet afgørelsen til mig i overensstemmelse med retningslinierne i afsnit  

 3.3.
