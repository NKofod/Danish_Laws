Nr BTL 238 Betænkning over Forslag til lov om fremme af energi- og vandbesparelser i  

 bygninger   

 Nr L 238 1995-96, 1. samling Afgivet af Det Energipolitiske Udvalg Afgivet: 19960522 Udvalget har behandlet lovforslaget i nogle møder og har herunder stillet  

 spørgsmål til miljø- og energiministeren, som denne har besvaret skriftligt.
 Et af udvalgets spørgsmål er tillige med miljø- og energiministerens  

 besvarelse heraf optrykt som bilag til betænkningen.
 Endvidere har udvalget modtaget skriftlige henvendelser fra:
Administratorforeningen, Boligselskabernes Landsforening og Realkreditrådet.
 Der er af miljø- og energiministeren stillet ændringsforslag, hvorom  

 henvises til de ledsagende bemærkninger.
 Miljø- og energiministeren har i forbindelse med behandlingen af  

 lovforslaget over for udvalget tilkendegivet følgende:
En energiplan for en bygning eller ejendom skal indeholde en oversigt over  

 forslag til energi- og vandbesparende foranstaltninger og oplysninger om  

 forslagenes tilbagebetalingstid.
Energiplanen skal indeholde såvel forslag  

 med kort og mellemlang tilbagebetalingstid, f.eks. op til 10 år, samt  

 forslag, der fortrinsvis kan anbefales gennemført i sammenhæng med  

 vedligeholdelse, ombygninger, udskiftninger og renoveringer.
 Vedrørende definitionen af etageareal i relation til arealafgrænsninger  

 mellem små og store ejendomme på 1.500 m2:
Opgørelsen af etagearealet skal følge de principper, der er fastlagt i  

 Bygnings- og Boligregisteret.
Bygningernes samlede etageareal beregnes som  

 summen af bolig- og erhvervsenhedernes arealer opgjort som  

 bruttoetagearealer.
 Vedrørende luksussommerhuse:
 Miljø- og energiministeren vil til efteråret fremlægge en redegørelse for,  

 hvilke initiativer der kan tages for at komme luksussommerhusenes overforbrug  

 af energi til livs.
 Om energibesparelser i fremstillingsvirksomheder:
I forbindelse med de ordninger, der er blevet etableret omkring de grønne  

 afgifter, gennemføres der energisyn i virksomheder.
Energisynene  

 tilrettelægges med henblik på at få gennemført de mest fordelagtige  

 besparelsesforslag i virksomhederne.
Dette hensyn er således helt parallelt  

 med formålet med dette lovforslag.
Miljø- og energiministeren vil arbejde  

 for, at der i forbindelse med gennemførelse af energisyn i virksomheder  

 foretages opgørelser over virksomhedens samlede energiforbrug, herunder de  

 ressourceforbrug, der ikke er knyttet direkte til fremstillingsprocessen,  

 f.eks. rumopvarmning.
Hermed vil sigtet med dette lovforslag indgå ved  

 tilrettelæggelsen af energisynene.
 Vedrørende muligheden for at lempe kravene for ejendomme, der lever op til  

 visse energimæssige krav:
 Bestemmelserne i § 12, stk. 2, om, at ministeren kan fastsætte regler om  

 lempelse af forpligtelserne for bygninger og ejendomme, der opfylder visse af  

 ministeren fastsatte krav, tænkes bl.a. anvendt til efter en periode på 2 år,  

 hvor ordningerne har været i drift i fuldt omfang, at ejendomme med  

 dokumenteret god energiledelse vil kunne opfylde lovforslaget med en mindre  

 omfattende konsulentindsats.
 Vedrørende undersøgelser af muligheder for at gennemføre besparelser i  

 bygningsmassen som led i forsyningsselskabernes aktiviteter for at minimere  

 ressourceforbruget:
I regeringens handlingsplan »Energi 21« er der lagt op til, at  

 IRP-tankegangen skal udvikles og overføres til fjernvarme- og  

 naturgasselskaberne.
Det vil i den sammenhæng også blive analyseret, hvordan  

 gennemførelse af besparelser i ejendommene kan indgå heri.
 Vedrørende muligheden for at indføre en ret for lejere i mindre  

 boligejendomme med 2 eller flere boliger til at kræve udarbejdelse af en  

 energiplan:
 Spørgsmålet om at indføre en ret for lejere i mindre boligejendomme under  

 1.500 m2 med 2 eller flere boliger til at kræve udarbejdelse af en energiplan  

 foreslås overvejet i forbindelse med det samlede initiativ til fremme af en  

 grøn husleje, som forventes gennemført i forlængelse af Lejelovskommissionens  

 betænkning.
 Vedrørende lejeres adgang til at få gennemført ressourcebesparende  

 foranstaltninger:
Lejere kan efter lejelovens § 46 a, stk. 3, forlange, at alle eller en del  

 af de foranstaltninger, der er angivet i en energiplan, gennemføres.
Denne  

 ret gælder i samtlige store ejendomme, hvor udlejer leverer varme og varmt  

 vand, og hvor udgifterne til varme og varmt vand i et regnskabsår udgør mere  

 end 50 pct. af lejen i samme periode.
Boligministeren har oplyst, at han  

 arbejder for udvikling af et grønt huslejebegreb.
Det betyder, at  

 huslejebegrebet i højere grad skal tilskynde til, at der gennemføres bl.a.  

 energi- og vandbesparelser i udlejningsejendomme.
Boligministeren har  

 endvidere oplyst, at han vil arbejde for en forbedring af lejernes muligheder  

 for at få gennemført de energibesparelser, som er indeholdt i en energiplan,  

 herunder en nedsættelse af 50 pct.grænsen.
Disse initiativer skal ske i  

 sammenhæng med Lejelovskommissionens arbejde inden udgangen af 1997.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse med de af miljø- og  

 energiministeren stillede ændringsforslag.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling og stemmer imod de af miljø- og  

 energiministeren stillede ændringsforslag.
 Mindretallet er enig i lovforslagets målsætning om at spare på vand- og  

 energiforbruget i forskellige former for beboelser og større  

 udlejningsejendomme.
Mindretallet konstaterer, at de høje energiafgifter og regeringens grønne  

 afgifter samt miljø- og vandafgifter for længst har fået køber og sælger på  

 ejendomsmarkedet samt hele ejendomsmæglererhvervet og  

 finansieringsinstitutterne til som et nødvendigt element i markedet at  

 beregne og kalkulere med disse omkostningselementer.
Dette vil regeringen nu  

 ved et helt unødvendigt påbud støbe i beton.
 De instrumenter, regeringen i lovforslaget anvender til at kategorisere  

 forskellige ejendomstyper beliggende forskellige steder i landet, kan  

 sandsynligvis vise sig at være mere misvisende end egentlig vejledende,  

 således at man opnår det stik modsatte af det ønskede.
 Hertil kommer som mindretallets væsentligste anke den helt unødvendige  

 meromkostning, regeringen pålægger omsætningen af fast ejendom i en  

 privatretlig aftale mellem selvstændige parter.
 Dette nye og helt overflødige bureaukrati, regeringen her stabler på  

 benene, forventer mindretallet kun skal beskæftige »konsulenter«  

 med en meget kort beskæftigelseshorisont, da lovforslagets obligatoriske del  

 straks vil blive fjernet, når politisk mulighed herfor igen opstår.
 ÆndringsforslagAf miljø- og energiministeren, tiltrådt af et  

flertal (S, SF, RV og CD):
 Til § 4 1) I stk. 1, 3. pkt., ændres »hæve« til:  

 »ændre«.
 Til § 6 2) I stk. 1, 3. pkt., ændres »hæve« til:  

 »ændre«.
 3) I stk. 3 indsættes efter »og udarbejdelse«:  

 »eller ajourføring«.
 Til § 8 4) I stk. 1, 3. pkt., ændres »hæve« til:  

 »ændre«.
 5) I stk. 3, ændres »udarbejdet« til:  

 »udarbejdet eller ajourført«.
Bemærkninger Til nr. 1, 2 og 4 Grænsen mellem store og små ejendomme på 1.500 m2 er  

 fastsat som en nedre grænse for en årlig indsats ud fra en økonomisk  

 afvejning mellem besparelsesmuligheder og konsulentomkostninger.  

 Ændringsforslagene skal sikre, at grænsen kan ændres såvel i opadgående som i  

 nedadgående retning, uden at det er nødvendigt at foretage en lovændring.
 Ændring af grænsen på 1.500 m2 vil kun blive foretaget efter forhandling  

 med de involverede parter.
Til nr. 3 Ejendommens energiplan udarbejdes på baggrund af konsulentens  

 årlige bygningsrundgang.
I visse ejendomme, typisk boligejendomme, kan  

 konsulenten allerede det første år udarbejde en komplet energiplan, hvorefter  

 konsulentens opgave er at ajourføre og følge op på energiplanens forslag.
I  

 andre ejendomme, f.eks. kontorer og butikker, med mere komplicerede forhold  

 vil konsulenten først i løbet af en periode på op til 5 år nøjere have  

 vurderet besparelsesmulighederne inden for alle forbrugsområderne i  

 ejendommen.
I disse ejendomme skal energiplanen ajourføres med nye  

 vurderinger ud over opfølgningen på de tidligere beskrevne forslag.
 Til nr. 5 For store erhvervslejemål gælder det, at energiplanen  

 efterfølgende skal ajourføres med opfølgningen på energiplanens forslag og  

 med nye vurderinger efter behov.
Martin Glerup (S) nfmd.
Henning Gjellerod (S) Erik Mortensen (S) Helge  

 Mortensen (S) Inger Bierbaum (S) Anni Svanholt (SF) Kristen Touborg (SF)  

 Elsebeth Gerner Nielsen (RV) Peter Duetoft (CD) Peter Hansen-Nord (V) Knud  

 Enggaard (V) Erik Jacobsen (V) Jens Vibjerg (V) Eva Møller (KF) Pernille Sams  

 (KF) Niels J.
Langkilde (KF) Kim Behnke (FP) fmd.
 Enhedslisten og Dansk Folkeparti havde ikke medlemmer i udvalget.
Bilag Et af udvalgets spørgsmål til miljø- og energiministeren og dennes  

 besvarelse heraf Spørgsmål 21:
»Ad svaret på spørgsmål 10, jf. bilag 10 Der ønskes en opgørelse over, i hvor mange tilfælde varmeregningen udgør  

 mere end 50 pct. af huslejen.« Svar:
Der foreligger ingen statistiske oplysninger om varmeudgifternes størrelse  

 i private udlejningsboliger.
Det kan derfor ikke oplyses, i hvor mange  

 tilfælde varmeregningen udgør mere end 50 pct. af huslejen.
Boligministeriet foretager årligt en analyse af de almennyttige  

 afdelingers regnskaber.
Den seneste analyse heraf vedrører regnskaberne for  

 1993. Det fremgår heraf, at der ikke i 1993 har været afdelinger, hvor  

 brændselsudgifterne har oversteget 50 pct. af lejebetalingen for  

 beboelseslejemål.
Der foreligger ikke oplysninger om, i hvilket omfang den gældende  

 bestemmelse i lejelovens § 46 a, stk. 3, er blevet benyttet.
Det er således  

 ikke muligt at afklare, om fraværet af almennyttige afdelinger med  

 varmeudgifter, der overstiger 50 pct. af lejebetalingen, beror på, at  

 adgangen til at kræve gennemførelse af arbejder, der ifølge varmesynsrapport  

 er nødvendige for udstedelse af energiattest, er udnyttet med godt resultat.
Boligministeren har oplyst, at der som led i Boligministeriets  

 handlingsplan for byøkologi vil blive igangsat en samlet vurdering af  

 ministeriets lovgivning ud fra økologiske hensyn.
I forlængelse af  

 Lejelovskommissionens arbejde vil der således blive gennemført sammenfattende  

 overvejelser over mulighederne for udvikling af et grønt huslejebegreb, der  

 indeholder de maksimale incitamenter til gennemførelse af ressourcebesparende  

 initiativer.
Disse overvejelser vil naturligt omfatte spørgsmålet om en evt.  

 sækning af 50 pct.-grænsen.
