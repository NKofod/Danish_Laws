Fremsat den 21. oktober 2014 af Pernille Skipper (EL), Per Clausen (EL) og Rosa Lund (EL) Forslag til folketingsbeslutning om en forsøgsordning med kropskamera på politifolk Folketinget pålægger regeringen i første halvår af 2015 at igangsætte en 1-årig forsøgsordning i to af landets politikredse.
Forsøgsordningen indebærer, at uniformerede polititjenestemænd har pligt til at bære et kropskamera med optagelse af lyd og billede, der som udgangspunkt skal aktiveres, når den pågældende polititjenestemand har borgerkontakt.
Bemærkninger til forslaget En række sager har de seneste år sat fokus på vanskelighederne ved at identificere politifolk, som borgere har klaget over.
Den Uafhængige Politiklagemyndighed har ved flere lejligheder gjort opmærksom på disse vanskeligheder, som har ført til, at klagesager beklageligvis ikke har kunnet opklares.
 Både Californien (Rialto) og England (London) har ordninger, hvor politifolk er udstyret med kameraer, der optager lyd og billede, mens politifolkene har borgerkontakt.
 Erfaringerne fra Rialto, en by med 100.000 indbyggere i Californien, er ifølge artiklen »Ferguson-politi indfører »krops-kameraer« på betjente«, Information, den 26. august 2014, positive: Antallet af klagesager mod politiet er faldet med 88 pct., og politiets magtanvendelse er faldet med næsten 60 pct..
Også i London har man gode erfaringer med ordningen.
Ifølge den nævnte artikel i Information fremhæver politichef Bernard Hogan-Howe, at de sigtede er mere tilbøjelige til at erklære sig skyldige, når de ved, at politiet har optaget en lovovertrædelse.
Dermed kan retsprocessen gennemføres hurtigere.
Peter Lauritzen, lektor ved Institut for Informations- og Medievidenskab, Aarhus Universitet, fremhæver i samme artikel, at kropskameraer på politifolk vil styrke retssikkerheden både for borgere og politifolk.
Politifolkene vil være mere tilbøjelige til at optræde reglementeret, og borgerne vil have et redskab, hvis politifolkene skulle optræde ureglementeret.
I 2013 afgjorde Den Uafhængige Politiklagemyndighed ifølge Information 418 straffesager, hvor 12 sager førte til en tiltale mod en betjent.
I 243 sager, svarende til 58 pct., blev efterforskningen indstillet på grund af manglende beviser.
Der henvises til Den Uafhængige Politiklagemyndigheds årsberetning 2013, hvoraf tallene fremgår.
Direktøren for Den Uafhængige Politiklagemyndighed har på forhånd i ovennævnte artikel i Information erklæret sig positiv over for tanken om kameraer på politifolk.
 Forslagsstillerne ønsker, at Justitsministeriet i dialog med Rigspolitiet udvælger to politikredse med forskellige geografiske og demografiske karakteristika og i løbet af første halvår af 2015 igangsætter et 1-årigt forsøg i disse to kredse, hvor alle uniformerede politifolk bærer et kropskamera, der som udgangspunkt aktiveres ved enhver borgerkontakt.
 Forslagsstillerne understreger, at der kan opstå problemer i forhold til borgernes ret til privatliv, såfremt der ikke eksisterer meget klare og restriktive regler for, hvornår der må og skal optages, hvornår optagelserne må og skal slettes, og i hvilke sammenhænge optagelserne må anvendes.
Der nedsættes derfor en styregruppe, der dels skal udforme retningslinjer forud for forsøget, dels arbejde parallelt med forsøget.
Styregruppen skal bestå af repræsentanter for Rigspolitiet, de to forsøgskredse, Politiforbundet, Landsforeningen af Forsvarsadvokater, Den Uafhængige Politiklagemyndighed og Justitsministeriet.
Styregruppen tilrettelægger rammerne for forsøget og fastsætter nærmere regler om adgangen til og opbevaring og sletning af optagelser fra kropskameraerne.
Dette indebærer, at styregruppen skal overveje, om  og i givet fald under hvilke former  borgere skal have adgang til optagelser, hvor de selv optræder.
Styregruppen skal opstille restriktive regler for, hvor længe politiet må og skal opbevare optagelser, der ikke gøres til genstand for efterforskning eller klagebehandling  eventuelt med udgangspunkt i, hvor længe der erfaringsmæssigt går, før der eventuelt klages over politiets optræden i forbindelse med en konkret episode.
Endvidere skal styregruppen fastsætte regler for, i hvilke situationer kameraerne skal tændes og slukkes, og i hvilke sammenhænge optagelserne må benyttes.
Til forsøget knyttes en gruppe sammensat af eksterne konsulenter og forskere fra Justitsministeriets forskningskontor, der efter 1 år skal evaluere forsøget med henblik på at skabe et beslutningsgrundlag for, hvorvidt der skal etableres en permanent ordning med kropskameraer i samtlige 12 danske politikredse.
 I evalueringen, der forelægges Folketingets Retsudvalg, skal indgå erfaringerne med både borgernes og politifolkenes oplevelse af retssikkerhed, aspekter omkring databeskyttelse og videoovervågning i det offentlige rum, kameraernes effekt i forhold til antallet af klager over politiet, politiets magtanvendelse og opklaringen af lovovertrædelser.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en forsøgsordning med kropskamera på politifolk.
(Beslutningsforslag nr.
B 11) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
