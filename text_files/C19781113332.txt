 Jeg er blevet bekendt med, at der i politikredsene i de seneste år er  

 blevet fulgt en forskellig praksis med hensyn til sanktionsfastsættelsen ved  

 førstegangsovertrædelser af presselovens § 1. Af materiale, som jeg har  

 modtaget fra statsadvokaterne, fremgår det, at sagerne i nogle kredse i  

 almindelighed afgøres med bødeforlæg på mellem 200 og 500 kr., medens sagerne  

 i andre kredse i almindelighed sluttes med en skriftlig advarsel.
Ifølge presselovens § 1, stk. 3, ifalder den, der indfører eller offentlig  

 udbreder de skrifter, der er nævnt i § 1, stk. 1 og 2 (skrifter trykt her i  

 riget og visse skrifter trykt i udlandet på dansk), ansvar efter lovens § 19,  

 såfrems skriftet ikke er forsynet med angivelse af bogtrykkerens navn eller  

 firma samt trykkersted, eller såfremt han er vidende om, at angivelsen er  

 urigtig.
Straffen efter lovens § 19 er i almindelighed bøde.
 Bestemmelsen i presselovens § 1 er begrundet i hensynet til det  

 offentliges interesse i at vide, hvem bogtrykkeren er, således at man gennem  

 denne dels vil kunne finde frem til de ansvarlige for et skrifts indhold,  

 dels vil have lettere mulighed for at beslaglægge et ulovligt skrift.
Under hensyn hertil samt til, at bestemmelsen fastlægger ansvaret for  

 udøvere af et erhverv, finder jeg det rettest, at førstegangsovertrædelser af  

 presselovens § 1 afgøres med bøde af den størrelsesorden, som er nævnt  

 ovenfor.
I særlige tilfælde vil det dog udfra et konkret skøn kunne være  

 forsvarligt og rimeligt at slutte sagen uden bødeforlæg (tiltalerejsning).  

 Jeg kan som eksempel herpå nævne følgende sag:
Uden en arbejdskonflikt blev et københavnsk dagblad, der måtte standse den  

 sædvanlige udgivelse, anmeldt for overtrædelse af presselovens § 1. Dagbladet  

 havde flere steder bl.a. på S-togsstationer opklæbet vægaviser, der var  

 forsynet med dagbladets sædvanlige hoved, men ikke med noget trykkested.
Der  

 var som begrundelse herfor bl.a. henvist til risikoen for reaktioner overfor  

 bogtrykkeren, hvis presselovens regler var overholdt i den ekstraordinære  

 situation.
Under hensyn hertil og til, at bladets navn var angivet, kunne jeg  

 tiltræde en indstilling fra statsadvokaten om, at der ikke foretoges videre i  

 sagen i medfør af retsplejelovens § 721, stk. 3. (Ra. j. nr. 287/77).
 Det kan heller ikke udelukkes, at påtale kan undlades i medfør af  

 ovennævnte bestemmelse, eller at sagen kan afgøres med en advarsel, hvor der  

 er tale om mere atypiske ansvarssubjekter som f.eks. rene  

 forsendelsesfirmaer.
 Per Lindegaard.
