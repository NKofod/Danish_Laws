Erstatningsansvarslovens § 26 - Tortgodtgørelse i sager vedrørende forbrydelser mod kønssædeligheden, nævnets j.nr. 13-520-02167 Skadevolder blev idømt 14 dages fængsel, bl.a. for overtrædelse af straffelovens § 235, stk. 2, idet han havde været i besiddelse af en del utugtige billeder af den 13-årige ansøger.
Det fremgik af sagen, at ansøger frivilligt havde sendt nøgenbilleder til skadevolder og andre mænd gennem hjemmesiden Arto.
Ansøgers mor søgte om godtgørelse for svie og smerte, hvilket nævnet afslog, idet hun ikke var direkte skadelidt.
Nævnet valgte dog af egen drift at tilkende ansøger 5.000 kr. i godtgørelse for tort, idet der blev lagt vægt på, at ansøger godt nok frivilligt havde sendt nøgenbilleder af sig selv, men at skadevolder havde presset hende hertil, samt udnyttet hendes i den henseende unge og umodne alder, idet han oplyste, at han ville afbryde kontakten med hende, hvis ikke hun sendte ham nøgenbilleder af sig selv.
