Værnepligtsperioder må sidestilles med beskæftigelsesperioder, der i  

 henhold til § 3, stk. 1, jf. § 2, i bekendtgørelsen skal fradrages i retten  

 til dage med feriedagpenge, da der ydes 12 1/2% i feriegodtgørelse af de  

 under værnepligten modtagne ydelser, og der ikke er pligt til at holde ferie  

 forinden hjemsendelsen Metalarbejdernes Arbejdsløshedskasse Ved skrivelse af 7. januar 1988 har kassen under henvisning til, at x,  

 cpr.nr. 130364, har optjent 30 dages ferie i 1986, forespurgt: »Om det  

 er i overensstemmelse med reglerne, at han kan bruge ferieret optjent i  

 indeværende ferieår, og om han i »beskæftigelsesperioden«, 2.  

 februar 1986 til 1. maj 1987, ikke optjener ferieret og dermed ret til  

 maksimum 27 feriedagpengedage'.
Af bilagsmaterialet fremgår, at den pågældende har været i fuld  

 beskæftigelse i 1985 og frem til 30. januar 1986, hvor han er påbegyndt at  

 aftjene civil værnepligt.
Han gør herefter tjeneste ved Civilforsvaret indtil  

 den 1. maj 1987 og påbegynder beskæftigelse ved y den 4. maj 1987.
 Den 30. juni 1987 begærer han feriedagpenge og anfører på begæringen, at  

 han har holdt ferie fra den 10. juni til den 13. juni 1986 og nu ønsker at  

 holde ferie fra den 20. juli til den 1. august 1987.
 Civilforsvarskorpset har ved skrivelse af den 13. juli 1987 meddelt, at x  

 har optjent 27 1/2 dags ferie i 1986, hvoraf han har holdt 19 dage.
 Autobranchens Fagforening har herefter henvendt sig til ferielovkontoret,  

 idet medlemmets tjenestested har oplyst: »at han havde afholdt en del af  

 sin 1987-ferie i ferieåret 1986, og at man derfor havde reduceret hans  

 optjente feriegodtgørelse tilsvarende«.
 Fagforeningen har over for medlemmets tjenestested gjort gældende, at  

 dette stred imod ferieloven.
 Ferielovkontoret har herefter meddelt, at civile værnepligtige ikke  

 henhører under ferielovens område og har sendt forespørgslen videre til  

 Civilforsvarsstyrelsen.
 Denne har den 18. november 1987 meddelt, at værnepligtige ved  

 Civilforsvarskorpset aflønnes efter bestemmelser, der er identiske med  

 forsvarets.
 Det fremgår af forsvarets bestemmelser om aflønning mv. af værnepligtiges  

 personel, § 19, stk. 2, bl.a., at ferieorlovsdage afvikles med løn mod  

 afskrivning af et tilsvarende antal dage af de i forudgående kalenderår under  

 værnepligtstjeneste optjente feriedage.
 Direktoratet har anmodet Civilforsvarsstyrelsen om at meddele, at  

 værnepligtige er forpligtede til at afholde de optjente feriedage, inden de  

 forlader tjenesten.
 Ved skrivelse af 9. februar 1988 har Civilforsvarsstyrelsen meddelt, at  

 værnepligtige ikke er lønmodtagere i ferielovens forstand og ikke har ret til  

 at afholde ferie under værnepligtstjeneste.
 Bestemmelser om aflønning af personel til pligtig tjeneste, der i henhold  

 til § 1 også omfatter civilforsvarstjeneste, indeholder i §§ 18 og 19 regler  

 om ferieorlovsdage i stedet for ferie.
 Såfremt en værnepligtig ikke har benyttet sin ret til ferieorlovsdage,  

 udbetales der feriegodtgørelse svarende til det antal optjente feriedage, der  

 ikke er afholdt.
 Afvikles der flere feriedage, end der er optjent, afgives 1/30 af  

 månedslønnen for hver overskydende ferieorlovsdag.
 Af det medsendte materiale fremgår, at x har ansøgt og fået tildelt 19  

 ferieorlovsdage i tidsrummet 29. december 1986 til 27. april 1987.
 Af § 21 i den oven for nævnte »Ferielovsbestemmelse« fremgår, at  

 feriegodtgørelse, der er optjent forud for værnepligtstiden kan udnyttes  

 inden for det ferieår, der følger efter optjeningsåret under alle former for  

 orlov, og tjenestestedet skal attestere feriegiro-anvisning.
 I henhold til § 22 ydes der feriegodtgørelse med 12 1/2% af de i hvert  

 ferieår oppebårne ydelser.
 For den del af de værnepligtige, der forbliver i tjeneste ydes ferieorlov  

 med løn efter bestemmelserne i § 19.
 I denne anledning skal man meddele, at direktoratet efter de fremkomne  

 oplysninger ikke finder, at x har ret til feriedagpenge under afholdelse af  

 ferie i ferieåret 1987/1988.
 Direktoratet har herved lagt vægt på, at værnepligtsperioden ifølge  

 arbejdsløshedsforsikringslovens § 56 medregnes som en arbejdsperiode efter  

 arbejdsløshedsforsikringslovens § 55, og at medlemmet har optjent fuld  

 feriegodtgørelse i optjeningsåret 1985 og 1986 og ikke har været forpligtet  

 til at afholde de af ham afholdte 19 ferieorlovsdage.
 Direktoratets afgørelse kan inden fire uger efter afgørelsens modtagelse  

 indbringes for Ankenævnet for Arbejdsløshedsforsikringen, jf. § 99, stk. 2, i  

 lov om arbejdsformidling og arbejdsløshedsforsikring mv.
 Klagen skal sendes til Direktoratet for Arbejdsløshedsforsikringen,  

 Finsensvej 78, 2000 Frederiksberg, der snarest videresender klagen til  

 ankenævnet sammen med sagens akter og direktoratets eventuelle bemærkninger.
 P.D.V.
 E.B.
