Nr BTL 8 Betænkning over Forslag til lov om ændring af patentloven (Ratifikation af  

 aftale om EF-patenter m.v.)   

 Nr L 8 1992-93, 1. samling Afgivet af Erhvervsudvalget Afgivet: 19921210 Udvalget har behandlet lovforslaget i en række møder og har herunder stillet spørgsmål til industriministeren, som denne har besvaret skriftligt.
 Endvidere har udvalget modtaget en skriftlig henvendelse fra De Danske  

 Patentagenters Forening.
 Nogle af udvalgets spørgsmål til industriministeren og dennes svar herpå  

 er optrykt som bilag til betænkningen.
 Herefter indstiller et flertal (Socialdemokratiets, Det  

 Konservative Folkepartis, Venstres, Fremskridtspartiets,  

 Centrum-Demokraternes og Det Radikale Venstres medlemmer af udvalget)  

 lovforslaget til vedtagelse uændret .
Et flertal inden for flertallet (Socialdemokratiets, Det Konservative  

 Folkepartis, Venstres, Centrum-Demokraternes og Det Radikale Venstres  

 medlemmer af udvalget) finder det af stor betydning for dansk erhvervsliv, at  

 Danmark tilslutter sig aftalen om EF-patenter.
Gennem en dansk tilslutning  

 til Aftale om EF-patenter får danske virksomheder og opfindere mulighed for  

 at opnå et patent, der giver en ensartet og samlet beskyttelse i hele EF  

 under eet.
Det vil i en lang række tilfælde indebære en besparelse med hensyn  

 til at erhverve og opretholde et EF-patent frem for at søge patent i de  

 enkelte medlemslande.
 Flertallet har været særlig opmærksom på de mulige konsekvenser, en dansk  

 ratifikation kunne få for adgangen til patent på levende materiale, herunder  

 mennesker og dyr.
 Flertallet understreger, at aftalen om EF-patenter ikke indeholder  

 bestemmelser om det patenterbare område ud over, hvad der fremgår af Den  

 Europæiske Patentkonvention, som Danmark allerede har ratificeret.
 I de kommende forhandlinger om EF-direktiv om bioteknologiske opfindelser  

 skal Folketingets dagsorden af 24. januar 1991, der indebærer, at patentering  

 af mennesker og dyr forbydes, samt at landmandens ret til at så egen høst  

 uden licensbetaling (»farmers privilege«) ikke begrænses, fortsat  

 være en betingelse for Danmarks tilslutning til EF-direktivet (jf.  

 Folketingstidende 1990-91 (2. samling), forhandlingerne sp. 930 og sp. 953).
Et mindretal (Socialistisk Folkepartis og Kristeligt Folkepartis  

 medlemmer af udvalget) indstiller lovforslaget til forkastelse ved 3.  

 behandling.
I løbet af det kommende år skal EF's direktiv om retsbeskyttelse  

 af bioteknologiske opfindelser til behandling.
Direktivet vil indføre patent  

 på dyr og planter i modstrid med den danske opfattelse, som den er udtrykt i  

 dagsordenen af 24. januar 1991. Der må forudses vanskelige forhandlinger for  

 at sikre, at Danmark ikke imod sin vilje bliver tvunget til at indføre patent  

 på dyr og planter.
I forvejen er Den Europæiske Patentmyndighed begyndt at udstede patenter  

 på dyr og planter.
Som det er nu, kan Danmark forhindre, at sådanne patenter  

 udstedes med virkning for Danmark.
Hvis L 8 skulle blive vedtaget, vil denne  

 mulighed bortfalde, idet domstolskompetencen i så fald overgår til Den Fælles  

 Ankedomstol.
Derfor bør en eventuel ratificering af aftalen om EF-patentet afvente  

 behandlingen af direktivet om retsbeskyttelse af bioteknologiske opfindelser.  

 Danmark er langtfra alene i denne sag.
Tværtimod er der i alle medlemslande  

 stor modstand mod patent på dyr og planter.
Men Danmark indtager en  

 særstilling ved, at skeptikerne har større indflydelse på den politiske  

 dagsorden.
Det giver Danmark en særlig forpligtelse.
 Det skal tilføjes, at der i almindelighed ikke er nogen fordel for danske  

 patenttagere i at få udstedt EF-patent i stedet for et europæisk patent.  

 Tværtimod kan det i visse tilfælde være mere kompliceret, som det fremgår af  

 svarene på spørgsmål 3, 4 og 5.
Vibeke Storm Rasmussen (S) Ole Vagn Christensen (S) Sonja Mikkelsen (S)  

 Erling Olsen (S) Trøjborg (S) fmd.
Løvig Simonsen (S) Tommy Dinesen (SF)  

 Rahbæk Møller (SF) Sonja Albrink (CD) Flemming Hansen (KF) nfmd.
Kai  

 Dige Bach (KF) Svend Heiselberg (V) Pia Larsen (V) Helge Sander (V) Annette  

 Just (FP) Lone Dybkjær (RV) Lysholm Christensen (KRF) Bilag Nogle af udvalgets spørgsmål til industriministeren og dennes besvarelse  

 heraf:
 Spørgsmål 2:
Er det rigtigt forstået, at ved en eventuel ratificering af EF-patentet  

 overgår fortolkningen af Folketingets dagsorden om beskyttelse af  

 bioteknologiske opfindelser i sidste ende til EF-Domstolen? Svar:
Praksis for patentering af bioteknologiske opfindelser i de enkelte  

 EF-lande vil - hvad enten Danmark ratificerer Aftale om EF-patenter eller ej  

 - være bestemt af direktivet om retsbeskyttelse af bioteknologiske  

 opfindelser, hvis dette vedtages.
Danmark arbejder under forhandlingerne for,  

 at indholdet af Folketingets dagsorden indarbejdes i direktivet.
 En ratifikation af Aftale om EF-patenter vil ikke have indflydelse på  

 spørgsmålet om patentering af bioteknologiske opfindelser som nationale  

danske patenter, ligesom danske domstole i sidste instans vil kunne  

 tage stilling til gyldigheden af et europæisk patents virkning i  

 Danmark.
 Et eventuelt direktiv vil også være afgørende for patentering af  

 bioteknologiske opfindelser som EF-patent, jf. art. 2, stk. 2, i  

 Aftale om EF-patenter.
Spørgsmål om EF-patenters gyldighed afgøres af en særlig ankedomstol for  

 EF-patenter, Den Fælles Ankedomstol.
For at sikre ensartethed i Fællesskabets  

 retssystem skal Ankedomstolen i alle sager, hvor der kan være tvivl om  

 fortolkningen af EF-retsakter, herunder direktiver, anmode EF-Domstolen om at  

 afgøre fortolkningstvivlen.
Dette fremgår af art. 2, stk. 2, i Aftale om  

 EF-patenter, jf. også Romtraktatens art. 177.
 Spørgsmål 3:
Er det rigtigt forstået, at efter en eventuel ratifikation af EF-patentet  

 og efter en overgangsperiode bortfalder muligheden for at få et europæisk  

 patent alene med virkning for f.eks.
Danmark, Sverige, Tyskland og Holland? Svar:
Dette er ikke rigtigt forstået.
Proceduren vil derimod være anderledes end  

 i dag, hvis der er tale om EF-lande.
Et europæisk patent kan opnås med virkning for enkelte EF-lande, såfremt  

 der ikke indleveres en oversættelse til samtlige EF-landes sprog.
I disse  

 tilfælde kan der opnås et europæisk patent i de lande, til hvis sprog  

 oversættelse er sket.
Et sådant europæisk patent kan samtidig opnås med  

 virkning for Sverige.
Jeg vil i øvrigt anføre, at overgangsperioden først ophører, når  

 medlemslandene beslutter dette.
Beslutning herom træffes af Rådet med  

 enstemmighed, jf. art. 81 i EF-Patentkonventionen.
 Spørgsmål 4:
Hvis en patentansøger kun er interesseret i patentbeskyttelse i de nævnte  

 fire lande, hvor meget vil en ratifikation af EF-patentet så forøge hans  

 omkostninger? Svar:
Allerede i dag viser erfaringerne, at der normalt først søges om et  

 europæisk patent, når mindst 6-7 lande ønskes dækket af patentet.
Hvis disse  

 6-7 lande er EF-lande, forventes det, at det bliver billigere at vælge  

 EF-patent frem for et europæisk patent.
Ønsker man kun, at 4 lande dækkes af patentet, søges der i dag som regel  

 om nationalt patent i hvert enkelt land.
Især gælder dette, når de 4 lande  

 inkluderer små lande som Danmark og Sverige.
Efter ikrafttræden af Aftale om  

 EF-patenter vil det fortsat være muligt at opnå nationale patenter i de  

 enkelte lande.
Ratifikationen vil dermed ikke forøge omkostningerne for en  

 patentbeskyttelse i de nævnte fire lande.
 Spørgsmål 5:
Hvis en patentansøger efter overgangsperiodens udløb alene ønsker patent i  

 de fire nævnte lande og derfor kun indleverer dokumenterne på disse fire  

 landes sprog, vil han da alligevel skulle betale for et fuldt EF-patent, selv  

 om patentet kun får virkning for de fire lande, på hvis sprog ansøgningen er  

 indleveret? Svar:
 Det er vanskeligt at udtale sig konkret om omkostningsspørgsmålene, idet  

 reglerne om gebyrerne og gebyrernes størrelse endnu ikke er fastlagt.
 Omkostningsspørgsmålene vil typisk være forskellige i ansøgningsfasen og  

 fra det tidspunkt, hvor der er udstedt et EF-patent.
 I ansøgningsfasen gælder følgende:
 Der kan ikke på dette tidspunkt fravælges EF-lande.
Behandlingssproget ved Den Europæiske Patentmyndighed er engelsk, fransk  

 eller tysk.
Ansøgerne skal således vælge et af de tre sprog, når ansøgningen  

 indsendes.
For at et EF-patent kan få virkning, skal patentet oversættes til de andre  

 officielle sprog i medlemslandene.
Indleveres ikke alle oversættelser af det  

 udstedte patent, kan patentet dog opretholdes som et europæisk patent i de  

 lande, til hvis sprog der rettidigt er indleveret en oversættelse.
Patenthaveren skal skriftligt underrette Den Europæiske Patentmyndighed  

 om, at patentet ønskes opretholdt som et europæisk patent for de pågældende  

 lande.
Desuden skal patenthaveren ud over det allerede betalte  

 ansøgningsgebyr for et EF-patent betale et endnu ikke fastlagt tillægsgebyr  

 samt et yderligere designeringsgebyr for hver yderligere kontraherende stat  

 ud over de tre første.
 Når patentet er udstedt gælder følgende:
Når det europæiske patent har fået virkning i de pågældende lande, skal  

 patenthaveren alene betale de nationale årsgebyrer i de 4 lande.
Dette må  

 antages at blive billigere end at betale gebyret for et EF-patent.
