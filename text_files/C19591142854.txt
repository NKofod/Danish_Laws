 I.
Ifølge beværterlovens § 23, stk. 1, må der i beværtninger og gæstgiverier  

 ikke uden politiets tilladelse opstilles spilleautomater o. lign.
Om sådan  

 tilladelse bør meddeles, må bero på et i det enkelte tilfælde udøvet skøn,  

 således at tilladelse nægtes, hvis der er konkret grund til at befrygte, at  

 automaternes tilstedeværelse i beværtningen vil give anledning til forhold,  

 som fra et politimæssigt synspunkt må anses for uheldige.
Tilladelsen bør  

 altid betinges af, at spillernes indsats ikke overstiger 25 øre for hver  

 benyttelse af automaten, og at denne ikke giver gevinst i form af penge eller  

 varer.
Hvis den giver gevinst i form af spillemærker, bør det være et vilkår,  

 at disse alene kan anvendes til fortsættelse af spillet og ikke indløses -  

 være sig i rede penge eller som betaling for spise- og drikkevarer,  

 betjeningsafgift eller andet; ved opslag på automaten eller i umiddelbar  

 nærhed af denne bør publikum gøres bekendt med denne regel.
 Opmærksomheden henledes på, at kommunalbestyrelserne ifølge beværterlovens  

 § 23, stk. 2, kan give almindelige regler til fastsættelse af vilkårene for  

 og til begrænsning af antallet af de i paragraffens stk. 1 omhandlede  

 tilladelser.
 Det bør tilkendegives den, hvem tilladelse meddeles, at tilladelsen må  

 forventes tilbagekaldt, såfremt de fastsatte vilkår overtrædes, eller  

 automaten efter politiets skøn giver anledning til ulempe.
 Såfremt politiet har tilladt opstilling af spilleautomater uden at de  

 forannævnte vilkår er knyttet til tilladelsen, kan denne fornyes på de hidtil  

 gældende vilkår, dog ikke udover den 31. december 1960.
 II.
Uden for beværterlovens område beror det på indholdet af den stedlige  

 politivedtægt, om opstilling af spilleautomater kræver politiets tilladelse.  

 I denne forbindelse henledes opmærksomheden på, at det ved en af vestre  

 landsret den 14. oktober 1958 afsagt dom er statueret, at en i en  

 politivedtægt indeholdt bestemmelse, hvorefter der kræves polititilladelse  

 til at »lade benytte ..... skydeborde eller lign., afholde  

 gevinstskydning eller lign.«, ikke omfatter spilleautomater.
Under  

 hensyn til de vedrørende sådanne automater indvundne erfaringer må det  

 imidlertid anses for påkrævet, at de er undergivet politiets kontrol, uanset  

 om de er opstillet i beværtninger eller andetsteds.
I det omfang fornøden  

 hjemmel hertil ikke allerede findes i politivedtægterne, skal man derfor  

 henstille til d'herrer snarest belejliget at søge politivedtægten ændret,  

 således at der indføjes en udtrykkelig bestemmelse om, at opstilling af  

 spilleautomater forudsætter politiets tilladelse.
Ved meddelelsen af sådanne tilladelser bør politiet følge tilsvarende  

 retningslinier som foran under I. angivet.
Om spil ved markeder, dyrskuer og  

 på offentlige forlystelsessteder gælder dog reglerne i det af  

 justitsministeriet samtidig hermed udsendte cirkulære om forlystelser ved  

 markeder, dyrskuer o.lign.
 III.
Selv om en spilleautomat giver gevinst i småpenge eller i spillemærker,  

 der er genstand for omsætning, bør forholdet i almindelighed ikke give  

 anledning til tiltale efter straffelovens §§ 203 og 204 om hasardspil.
Man  

 henleder herved opmærksomheden på højesteretsdommen i U.f.R. 1954, side 734.
