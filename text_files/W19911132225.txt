 Antaget, at anvendelsen af indkommende telefonopkald til formidling af  

 opslag i patientdatabase hos en privatpraktiserende læge efter  

 omstændighederne ikke strider mod gældende bestemmelser i lov om private  

 registre.
 Et telekommunikationsfirma rettede i forbindelse med installation af et  

 digitalt telefonomstillingsanlæg i et lægehus henvendelse til  

 Registertilsynet for at få oplyst, om det strider mod lov om private registre  

 at lade et indkommende telefonopkald foranledige en søgning i lægens  

 elektroniske patientjournal.
Det fremgik af sagen, at systemet, der forudsætter både et digitalt  

 telefonomstillingsbord og en digital bycentral, er baseret på en fast  

 forbindelse mellem omstillingscentralen og den pågældende læges pc samt et  

 journalsystem, der anvender patientens telefonnummer som primær nøgle.
Når  

 patienten ringer til sin læge, checker en såkaldt »call log« i det  

 digitale telefonomstillingsanlæg, om det telefonnummer, hvorfra patienten  

 kalder, er registreret i lægens patientdatabase.
Hvis dette er tilfældet,  

 formidler systemet en kode til lægens pc.
Koden udløser derefter et opslag i  

 patientdatabasen og den eller de journaler, der er registreret under det  

 pågældende telefonnummer, vises på skærmen, hvorefter den telefoniske  

 forbindelse mellem lægen og patienten etableres.Det blev endvidere oplyst, at  

 oplysningen om patientens telefonnummer slettes fra »call loggen«,  

 når telefonsamtalen mellem lægen og patienten afbrydes.
Telefonnummeret  

 bliver således ikke registreret i systemet, og anvendes ikke til andre formål  

 end opslag i patientdatabasen.
 Hvis patientens telefonnummer ikke er registreret hos lægen, formidles  

 telefonopkaldet på sædvanlig måde, men uden at patientdatabasen aktiveres af  

 opkaldet.
 Registertilsynet fandt på denne baggrund, at en sådan anvendelse af  

 telefonnumre fra indkommende telefonopkald til lægen ikke strider mod  

 gældende bestemmelser i lov om private registre.
 Registertilsynet udtalte, at man hermed havde lagt vægt på, at  

 telefonnumrene ikke vil blive anvendt til andre formål end formidling af  

 opslag i lægens patientdatabase, hvortil alene lægen (og eventuelt  

 lægesekretæren) har adgang, samt at der ikke foretages systematisk  

 registrering eller opbevaring af de pågældende telefonnumre.
 (* 1) Registertilsynets Årsberetning 1991 side 119.
