Nr BR 2 Beretning om Universitetet i Syddanmark   

 Nr 2 1997-98. 1. samling Afgivet af Uddannelsesudvalget Afgivet: 19971217 Uddannelsesudvalget og Forskningsudvalget har haft møde med de tre  

 institutioner Odense Universitet, Handelshøjskole Syd - Ingeniørhøjskole Syd  

 og Sydjysk Universitetscenter, som ønsker at fusionere.
På mødet gjorde  

 parterne rede for fusionens omfang, muligheder og tidshorisont samt besvarede  

 spørgsmål fra Folketingets medlemmer.
Udvalget har ligeledes modtaget  

 Studenterrådet ved Odense Universitet i foretræde.
Uddannelsesudvalget afgav den 10. december 1996 beretning om muligheder  

 for meritoverførsel og synergieffekter mellem de videregående uddannelser.  

 Udvalget opfordrede bl.a. ministeren til at undersøge mulighederne for  

 eventuelt samarbejde mellem og eventuelt sammenlægning af eksisterende  

 institutioner.
Baggrunden for opfordringen i beretningen var ønsket om dels  

 at undgå en geografisk centralisering af de videregående  

 uddannelsesinstitutioner, dels at øge uddannelsesinstitutionernes  

 incitamenter til at drage fordel af mulige synergieffekter.
Det er Uddannelsesudvalgets opfattelse, at initiativet om Universitetet i  

 Syddanmark lever op til intentionen i udvalgets beretning af 10. december  

 1996. Initiativet skal sikre en geografisk decentralisering af  

 uddannelsesudbudet uden en udtynding af forskningsmiljøerne.
For at sikre  

 realisering af fusionen og for at sikre en høj kvalitet fra begyndelsen er  

 det vigtigt, at parterne ved, at der er politisk vilje til at støtte  

 fusionen.
Da forhandlingsresultaterne for finansloven for 1998 samtidig viser, at  

 der er reserveret 270 pladser ud af den ufordelte pulje på 400 ekstra  

 uddannelsespladser til Universitetet i Syddanmark i det omfang, de kan  

 oprettes og besættes, vil Uddannelsesudvalget tilskynde ministeren til at  

 arbejde positivt for en realisering af fusionen fra 1. januar 1998. Det er  

 efter udvalgets opfattelse vigtigt, at det øgede antal pladser til de  

 videregående uddannelser, som der er opnået aftale om på finansloven, sikres  

 tilstrækkeligt i det regionale udbud.
Det er udvalgets ønske, at initiativet  

 om Universitetet i Syddanmark bør prioriteres højt fra ministerens side, idet  

 det kan medvirke til en øget decentralisering på uddannelsesområdet samt  

 opnåelse af synergieeffekter mellem de videregående uddannelser.
Det er  

 afgørende, at parterne bag Universitetet i Syddanmark snarest får vished om  

 deres fremtidige muligheder, således at uddannelsesforløb og institutionernes  

 øvrige arbejde kan planlægges.
 Udvalget understreger, at en fusion og udbygning som den påtænkte må  

 behandles på et forsvarligt og fuldt oplyst grundlag.
 Generelt finder udvalget det afgørende, at den påtænkte fusion ikke kommer  

 til at ske på bekostning af kvaliteten i det samlede danske videregående  

 uddannelsessystem, hverken på det forskningsmæssige eller  

 undervisningsmæssige område.
Udvalget bemærkede sig ved mødet med fusionens parter, at disse ser et  

 perspektiv, hvor der på alle involverede campi vil blive mulighed for at  

 følge afsluttende forløb op til kandidatniveau.
Udvalget bemærkede sig  

 ligeledes, at fusionsparterne finder det væsentligt, at Universitetet i  

 Syddanmark i videst muligt omfang kommer til at fremstå som en institution  

 med et antal campi med hver deres faglige profil.
 Udvalget finder det væsentligt, at der arbejdes på at skabe gode studie-  

 og forskningsmiljøer lokalt på de små campi, således at de får mulighed for  

 at profilere sig i forhold til andre studier af samme art andre steder på  

 Universitetet i Syddanmark og i resten af landet.
 Udvalget har forståelse for det synspunkt, som bl.a. de studerende har  

 fremført, at fusionsforslaget er fremsat uden en tilstrækkelig demokratisk  

 diskussion på de berørte institutioner.
 Udvalget vil endvidere opfordre ministeren til at tilskynde parterne bag  

 fusionen om at bruge mulighederne for at dispensere fra universitetsloven med  

 henblik på at skabe bedre demokratiske rammer for Universitetet i Syddanmark,  

 idet udvalget lægger vægt på, at der skabes gode rammer for de studerendes og  

 ansattes demokratiske indflydelse.
 P.u.v.
