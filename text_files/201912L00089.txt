Fremsat den 19. december 2019 af sundheds- og ældreminister (Magnus Heunicke) Forslag til Lov om ændring af lov om autorisation af sundhedspersoner og om sundhedsfaglig virksomhed (Udvidelse af virksomhedsområdet for tandplejere) § 1 I lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 731 af 8. juli 2019, foretages følgende ændring:
 1. I § 65, stk. 4, 2. pkt., ændres »samt« til: »,«, »tænderne og« ændres til: »tænderne,«, og efter »tandreguleringsapparatur« indsættes: »og fluoridbehandling og fissurforsegling på tænder med caries, som kræver nonoperativ cariesbehandling«.
§ 2 Loven træder i kraft den 1. juli 2020.
§ 3 Loven gælder ikke for Færøerne og Grønland, men kan ved kongelig anordning sættes i kraft for Færøerne med de ændringer, som de færøske forhold tilsiger.
Bemærkninger til lovforslaget Almindelige bemærkninger 1. Indledning Med lovforslaget ønsker regeringen at gennemføre en ændring af lov om autorisation af sundhedspersoner og om sundhedsfaglig virksomhed (autorisationsloven), med henblik på at sikre en bedre udnyttelse af tandplejernes kompetencer og dermed fremme udbuddet af behandlinger på tandplejeklinikkerne.
 Som det er i dag, må visse behandlinger alene udføres af tandplejere på delegation fra en tandlæge, hvilket kan begrænse udbuddet af behandlinger i de selvstændige tandplejeklinikker, idet der i disse klinikker ikke er ansat en tandlæge.
Derfor ønsker regeringen at sikre, at der sker en bedre udnyttelse af tandplejernes kompetence, hvilket vil være med til at fremme udbuddet af behandlinger, som kan udføres i selvstændige tandplejeklinikker.
Dette vil gavne patienterne, særligt i de områder, hvor tandlægeudbuddet ikke er så stort.
Det foreslås derfor at udvide tandplejernes virksomhedsområde, så de får adgang til selvstændigt at udføre fissurforsegling og fluoridbehandling.
2. Lovforslagets hovedindhold 2.1. Gældende ret Det følger af den gældende bestemmelse i autorisationslovens § 65, stk. 1, at der meddeles autorisation som tandplejer til personer, der har bestået dansk tandplejereksamen eller en udenlandsk uddannelse, der kan sidestilles hermed.
 Af autorisationslovens § 65, stk. 2, fremgår, at retten til at betegne sig som tandplejer har kun den, der har autorisation som tandplejer.
 Det følger endvidere af autorisationslovens § 65, stk. 3, at retten til at udøve virksomhed som tandplejer kun tilkommer den, der har autorisation som tandplejer.
Autorisationslovens § 65, stk. 4, fastlægger tandplejernes virksomhedsområde.
Tandplejernes virksomhed omfatter ifølge bestemmelsen: Patientundersøgelse, fjernelse af hårde tandbelægninger og rodafglatning, pudsning og polering af tandrestaureringer, herunder fjernelse af fyldningsoverskud, samt anlæggelse af infiltrationsanalgesi (lokalbedøvelse). Virksomheden som tandplejer omfatter endvidere instrumentel fjernelse af bløde tandbelægninger samt afpudsning af tænderne og indsætning og aftagning af tandreguleringsapparatur.
 Efter autorisationslovens § 65, stk. 5, kan sundheds- og ældreministeren fastsætte regler om udøvelse af virksomhed som tandplejer, jf. stk. 4, og om afgrænsningen heraf.
 Af autorisationslovens § 65, stk. 6, fremgår, at tandlægers virksomhed ikke berøres af bestemmelserne i stk. 3-5.
2.2. Sundheds- og Ældreministeriets overvejelser Som det fremgår ovenfor, har autoriserede tandplejere adgang til selvstændigt at løse en række opgaver i tandplejen.
Det gælder bl.a. patientundersøgelse, fjernelse af hårde tandbelægninger og rodafglatning, pudsning og polering af tandrestaureringer, herunder fjernelse af fyldningsoverskud og lokalbedøvelse.
Tandplejerne må derimod ikke selvstændigt udføre fluoridbehandling og fissurforsegling på tænder med caries, som kræver nonoperativ cariesbehandling, medmindre det sker på delegation fra en tandlæge.
Dette har særligt betydning for de selvstændige tandplejere, der har en selvstændig tandplejerklinik, idet de ikke har tandlæger ansat, og dermed ikke må udføre fluoridbehandling og fissurforsegling.
Tandplejerne har i dag kompetencer, der rækker ud over det virksomhedsområde, der er fastsat for tandplejerne i autorisationsloven.
Tandplejerne oplever derfor, at de i forbindelse med deres faglige virksomhed har udviklet og specialiseret sig ud over det virksomhedsområde, som de har fået tildelt i forbindelse med, at de blev autoriserede.
Styrelsen for Patientsikkerhed har nedsat en arbejdsgruppe, der har vurderet tandplejernes faglige kompetencer, for så vidt angår fluoridbehandling og fissurforsegling.
Styrelsen for Patientsikkerhed har på baggrund af arbejdsgruppens vurdering, indstillet til Sundheds- og Ældreministeriet, at tandplejernes virksomhedsområde udvides til at omfatte fluoridbehandling og fissurforsegling på tænder med caries, som kræver nonoperativ cariesbehandling.
 Sundheds- og Ældreministeriet finder, at tandplejernes faglighed vil kunne bruges bedre, hvis tandplejerne i højere grad kan varetage tandbehandlinger selvstændigt f.eks. i områder, hvor tandlægeudbuddet ikke er så stort, og uden at det skal ske på delegation fra en tandlæge.
 Med baggrund i indstillingen fra Styrelsen for Patientsikkerhed vurderer ministeriet derfor, at tandplejere bør have mulighed for selvstændigt at udføre fluoridbehandling og fissurforsegling på tænder med caries, som kræver nonoperativ cariesbehandling.
2.3. Den foreslåede ordning Den foreslåede ændring betyder, at tandplejernes virksomhedsområde udvides ud over det virksomhedsområde, som tandplejerne har efter den gældende bestemmelse i autorisationsloven.
Den nærmere afgrænsning af det udvidede virksomhedsområde vil blive beskrevet i en vejledning om tandplejernes virksomhedsområde, der udarbejdes af Styrelsen for Patientsikkerhed.
Tandplejere har i forvejen adgang til selvstændigt at løse en række opgaver i tandplejen, og den foreslåede ændring vil medføre, at de tandplejere, der har en selvstændig tandplejerklinik, vil kunne udvide deres udbud af behandlinger til gavn for patienterne.
Patienterne får derfor med den foreslåede ændring flere steder at gå hen og få foretaget mindre tandbehandlinger.
3. Økonomiske konsekvenser og implementeringskonsekvenser for det offentlige Lovforslaget medfører ikke økonomiske og administrative konsekvenser for det offentlige.
 4. Økonomiske og administrative konsekvenser for erhvervslivet m.v.
 Lovforslaget medfører, at tandplejerne får adgang til at udføre flere opgaver selvstændigt.
 Lovforslaget skønnes at have positive økonomiske konsekvenser for erhvervslivet.
For så vidt angår de fem principper for agil erhvervsrettet lovgivning bemærkes det, at den foreslåede ordning i lovforslaget ikke stiller specifikke krav til, hvordan tandplejerne indretter sig, herunder hvilke digitale systemer institutionerne skal benytte sig af.
Lovforslaget vurderes på den baggrund at muliggøre, at tandplejerne anvender nye forretningsmodeller og nye digitale teknologier.
Det er Sundheds- og Ældreministeriets opfattelse, at lovforslaget således overholder de fem principper for agil erhvervsrettet lovgivning.
5. Administrative konsekvenser for borgere Lovforslaget skønnes ikke at have administrative konsekvenser for borgerne.
6. Miljømæssige konsekvenser Lovforslaget skønnes ikke at have miljømæssige konsekvenser.
7. Forholdet til EU-retten Udvidelsen af tandplejernes virksomhedsområde indebærer en regulering af erhvervet, der herved bliver omfattet af Europa-Parlamentets og Rådets direktiv 2005/36/EF af 7. september 2005, om anerkendelse af erhvervsmæssige kvalifikationer som ændret ved Europa-Parlamentets og Rådets direktiv 2013/55/EU af 20. november 2013.
 Det betyder, at alle statsborgere fra EU- /EØS-lande m.v. samt statsborgere fra lande, som EU har indgået aftale med herom, der i deres hjemland eller et andet EU-/EØS-land m.v. der har ret til at udføre tandplejervirksomhed vil have adgang til at udføre tandplejervirksomhed efter direktivets generelle ordning for anerkendelse af uddannelsesbeviser.
Hvis statsborgere fra EU-/EØS-lande m.v. søger om anerkendelse af deres uddannelse og erhvervserfaring, vil Styrelsen for Patientsikkerhed foretage en konkret vurdering af, hvorvidt der er væsentlige forskelle mellem de erhvervskvalifikationer, som ansøgeren har fået i hjemlandet og de erhvervskvalifikationer, som kræves for at udføre tandplejervirksomhed i Danmark.
Hvis Styrelsen for Patientsikkerhed konstaterer, at der er tale om væsentlige forskelle, kan styrelsen kræve, at ansøgeren dokumenterer erhvervserfaring som tandplejer i hjemlandet, eller at ansøgeren gennemgår en egnethedsprøve eller prøvetid.
 8. Hørte myndigheder og organisationer m.v.
 Et udkast til lovforslag har fra den 8. oktober til den 6. november 2019 været sendt i høring hos følgende myndigheder og organisationer m.v.:
 Danske Regioner, KL, Regionernes Lønnings- og Takstnævn, Region Hovedstaden, Region Sjælland, Region Syddanmark, Region Midtjylland, Region Nordjylland, 3F, Ansatte Tandlægers Organisation, Danmarks Apotekerforening, Danmarks Optikerforening, Dansk Kiropraktor Forening, Dansk Psykolog Forening, Dansk Psykoterapeutforening, Dansk Socialrådgiverforening, Dansk Sygeplejeråd, Dansk Tandplejerforening, Danske Bandagister, Danske Bioanalytikere, Danske Fodterapeuter, Danske Fysioterapeuter, Den Danske Dyrlægeforening, Ergoterapeutforeningen, Farmakonomforeningen, FOA, Kost- og Ernæringsforbundet, Foreningen af Speciallæger, Jordemoderforeningen, Landsforeningen af Kliniske Tandteknikere, Lægeforeningen, Organisationen af Lægevidenskabelige Selskaber, Praktiserende Lægers Organisation, Praktiserende Tandlægers Organisation, Psykolognævnet, Radiograf Rådet, Socialpædagogernes Landsforbund, Tandlægeforeningen, Yngre Læger, Alzheimerforeningen, Bedre Psykiatri, Dansk Handicap Forbund, Danske Handicaporganisationer, Danske Patienter, Danske Ældreråd, Det Centrale Handicapråd, Diabetesforeningen, Gigtforeningen, Hjernesagen, Hjerteforeningen, Høreforeningen, Kræftens Bekæmpelse, Landsforeningen af nuværende og tidligere psykiatribrugere (LAP), Landsforeningen LEV, Landsforeningen mod spiseforstyrrelser og selvskade (LMS), Landsforeningen SIND, Patientforeningen, Patientforeningen i Danmark, Scleroseforeningen, Sjældne Diagnoser, Udviklingshæmmedes Landsforbund, ÆldreForum, Ældresagen, Advokatrådet, Dansk Erhverv, Dansk Industri, Dansk IT  Råd for IT-og persondatasikkerhed, Dansk Psykiatrisk Selskab, Dansk Selskab for Almen Medicin, Dansk Selskab for Patientsikkerhed, Dansk Selskab for Klinisk Farmakologi, Dansk Selskab for Retsmedicin, Danske Seniorer, Den Danske Dommerforening, Forbrugerrådet, Foreningen af Kommunale Social-, Sundheds- og Arbejdsmarkedschefer i Danmark, Forsikring & Pension, Retspolitisk Forening, Tandlægeforeningens Tandskadeerstatning, Ankestyrelsen, Datatilsynet, Den Nationale Videnskabsetiske Komité, Det Etiske Råd, Færøernes Landsstyre, Grønlands Selvstyre, Institut for Menneskerettigheder, Konkurrence- og Forbrugerstyrelsen, Patienterstatningen, Rigsadvokaten, Rigspolitiet, Rådet for Digital Sikkerhed og Rådet for Socialt Udsatte.
Bemærkninger til lovforslagets enkelte bestemmelser Til § 1 Til nr. 1 Autorisationslovens § 65, stk. 4, indeholder en afgrænsning af tandplejernes virksomhedsområde.
Efter bestemmelsens 1. pkt. omfatter tandplejernes virksomhed patientundersøgelse, fjernelse af hårde tandbelægninger og rodafglatning, pudsning og polering af tandrestaureringer, herunder fjernelse af fyldningsoverskud, samt anlæggelse af infiltrationsanalgesi (lokalbedøvelse). Efter bestemmelsens 2. pkt. omfatter virksomheden som tandplejer endvidere instrumentel fjernelse af bløde tandbelægninger samt afpudsning af tænderne og indsætning og aftagning af tandreguleringsapparatur.
Det foreslås i autorisationslovens § 65, stk. 4, 2. pkt., at ændre  »samt« til: »,«, »tænderne og« til: »tænderne,«, og efter »tandreguleringsapparatur« at indsætte: »og fluoridbehandling og fissurforsegling på tænder med caries, som kræver nonoperativ cariesbehandling«.
Det indebærer, at virksomhed som tandplejer fremadrettet vil omfatte instrumentel fjernelse af bløde tandbelægninger, afpudsning af tænderne, indsætning og aftagning af tandreguleringsapparatur og fluoridbehandling og fissurforsegling på tænder med caries, som kræver nonoperativ cariesbehandling.
De foreslåede ændring medfører, at tandplejerne fremadrettet vil kunne udføre fluoridbehandling og fissurforsegling på tænder med caries, som kræver nonoperativ cariesbehandling, uden det sker på delegation fra en tandlæge.
Dermed vil tandplejere, herunder selvstændige tandplejere med egen klinik, fremadrettet kunne udføre disse behandlinger.
Til § 2 Det foreslås, at loven træder i kraft den 1. juli 2020.
Til § 3 Efter autorisationslovens § 97 gælder loven ikke for Færøerne og Grønland, men loven kan ved kongelig anordning sættes i kraft for Færøerne med de afvigelser, som de særlige færøske forhold tilsiger.
 Det foreslås på den baggrund, at loven ikke gælder for Færøerne og Grønland, men ved kongelig anordning kan sættes i kraft for Færøerne med de ændringer, som de færøske forhold tilsiger.
