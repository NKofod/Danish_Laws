Spaltning af amerikansk selskab, 3Com  

 Corporation, USA   afslag på anmodning om skattemæssig succession  

 på aktionærsiden Det amerikanske selskab, 3Com Corporation, gennemførte i 2000 en  

 restrukturering af selskabet ved at udskille den gren af virksomheden, der  

 vedrører produktion af håndholdte computere og kalendere, til et  

 nyt selskab, Palm Inc.
Restruktureringen var efter de amerikanske  

 skatteregler godkendt som en skattefri spaltning.
 I forbindelse med spaltningen ansøgte to danske aktionærer i  

 selskabet om tilladelse til skattemæssig succession i aktiernes  

 anskaffelsessum i henhold til fusionsskattelovens § 15 b, stk. 6.
Af de ved ansøgningen fremlagte dokumenter fremgik det, at  

 spaltningen var foretaget den 26. februar 2000 og at det modtagende selskab,  

 Palm Inc., efter 3Com Corporations  modtagelse af aktier som vederlag, var  

 ejet 100% af det indskydende selskab, 3Com Corporation.
Samtidig med  

 spaltningen var det besluttet at overdrage de modtagne aktier i Palm Inc. til  

 aktionærerne i 3Com Corporation i forhold til aktionærernes  

 aktiebeholdninger i 3Com Corporation, hvilket deklareres af bestyrelsen i  

 3Com Corporation i maj 2000. Aktierne i Palm Inc. tilstilledes  

 aktionærerne i 3Com Corporation den 27. juli 2000.
På baggrund af, at Palm Inc. ved transaktionerne indledningsvis  

 bliver et datterselskab til 3Com Corporation, hvorefter disse  

 datterselskabsaktier udloddes til aktionærerne i 3Com Corporation,  

 fandt Told- og Skattestyrelsen ikke, at de foretagne transaktioner kunne  

 sidestilles med en spaltning i fusionsskattelovens forstand, hvorfor  

 erhvervelsen af aktierne ikke kunne anses som modtaget som led i en  

 spaltning.
Der henvistes til Ligningsrådets afgørelse i TfS  

 1999, 257. Told- og Skattestyrelsen afslog derfor anmodningen om tilladelse  

 til succession i henhold til fusionsskattelovens § 15 b, stk. 6.
Afgørelsen er bindende for alle danske aktionærer i 3Com  

 Corporation, jf.
TfS 1999, 449.
