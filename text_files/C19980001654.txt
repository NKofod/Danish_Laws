(Til samtlige kommuner m.fl.) Loven træder i kraft den 1. juli 1998 og afløser lov om social bistand og  

 lov om kommunal aktivering (Lov nr. 455 af 10. juni 1997 om aktiv  

 socialpolitik, som senest ændret ved lov nr. 1112 af 29. december 1997).
Socialministeriet vil i løbet af marts måned 1998 udsende en samlet  

 vejledning om aktivloven.
Socialministeriet skal imidlertid særligt gøre  

 opmærksom på følgende ændringer i forhold til de gældende regler:
Kontanthjælpsmodtagere under 25 år får begrænset mulighed for at modtage  

 voksensatsen på grund af arbejdsindtægter.
Fra lovens ikrafttræden kan de kun  

 komme ud af ungesatserne, hvis de i en sammenhængende periode på 18 måneder  

 umiddelbart før ændring i forholdene hver måned har haft indtægter fra  

 ustøttet arbejde, der overstiger 6.998 kr.
I dag er der ingen begrænsning på,  

 hvor langt tilbage indtægten kan ligge.
Kommunen bør orientere  

 kontanthjælpsmodtagerne om denne ændring.
Overgangsreglen i lovens § 113  

 sikrer, at de personer under 25 år, som ved lovens ikrafttræden modtager  

 kontanthjælp med voksensatsen, fortsat får den højere sats, forudsat at det  

 er den samme ændring i deres forhold, der ligger til grund for hjælpen.
Loftet på 100 pct. af højeste dagpengebeløb efter lov om  

 arbejdsløshedsforsikring m.v. for den samlede hjælp i form af kontanthjælp og  

 særlig støtte indtræder efter 6 måneder mod i dag 12 måneder.
Dette sker ved  

 en ændring af bekendtgørelse om særlig støtte til personer med høje  

 boligudgifter eller stor forsørgerbyrde.
Kommunen skal i den forbindelse  

 orientere nuværende og kommende kontanthjælpsmodtagere om ændringen, som også  

 træder i kraft den 1. juli 1998.
Aktivloven indeholder ikke regler om mellemkommunal refusion.
Det betyder,  

 at hjemlen til at yde mellemkommunal refusion for ydelser omfattet af  

 aktivloven er bortfaldet fra og med den 1. juli 1998 for såvel nye som gamle  

 sager.
