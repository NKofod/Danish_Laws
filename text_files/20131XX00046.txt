Skriftlig fremsættelse (2. oktober 2013) Økonomi- og indenrigsministeren (Margrethe Vestager):
 Herved tillader jeg mig for Folketinget at fremsætte:
 Forslag til lov om ændring af lov om kommunernes styrelse, regionsloven og lov om kommunale og regionale valg (Suspension og afsættelse af en borgmester, frister for materiale til kommunalbestyrelsesmøder mv.).
(Lovforslag nr.
L 25) Lovforslagets hovedformål er at udmønte de anbefalinger og forslag til ændring af lov om kommunernes styrelse, regionsloven og lov om kommunale og regionale valg, som det lovforberedende udvalg bag betænkning nr. 1538 om afsættelse af borgmesteren og forberedelse af byrådsmøder (juni 2013) er fremkommet med.
Udvalget blev nedsat til opfølgning på Farum-Kommissionens anbefalinger på Økonomi- og Indenrigsministeriets område.
Med lovforslaget strammes op på fristerne for udsendelse af dagsorden og sagsmateriale til kommunalbestyrelsesmøder/regionsrådsmøder, og sagsmaterialet skal fremover udsendes til medlemmerne og ikke alene som i dag være tilgængeligt for medlemmerne.
Hermed får det enkelte medlem bedre muligheder for en hensigtsmæssig mødeforberedelse.
Med lovforslaget tydeliggøres de gældende regler om suspension og afsættelse af borgmesteren med henblik på, at det over for kommunalbestyrelsen tydeliggøres, hvornår der efter reglerne herom er mulighed for at gribe ind over for en borgmester, der  måske groft  tilsidesætter sine pligter.
Lovforslaget indebærer endvidere en forenkling af processen for afsættelse af borgmesteren.
Endvidere indebærer lovforslaget nye muligheder for suspension af borgmesteren på grund af tiltale for et groft strafbart forhold og for afsættelse ved særligt kvalificeret flertal på grund af mistillid.
Hermed får kommunalbestyrelsen de fornødne muligheder for at gribe ind over for borgmesteren, hvor sådanne forhold indebærer en risiko for funktionsdygtigheden og effektiviteten i kommunestyret.
 De foreslåede regler om suspension og afsættelse omfatter tilsvarende regionsrådsformanden.
Lovforslaget indebærer endelig en ændret sammensætning af Valgbarhedsnævnet.
Den ændrede sammensætning skal sikre den fornødne balance mellem juridisk og læg repræsentation i nævnet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
