Skriftlig fremsættelse (4. marts 2011) Miljøministeren (Karen Ellemann) Herved tillader jeg mig for Folketinget at fremsætte:
 Forslag til lov om ændring af naturbeskyttelsesloven, planloven, vandløbsloven, miljømålsloven, kemikalieloven, miljøbeskyttelsesloven og vandforsyningsloven (Grøn Vækst).
(Lovforslag nr.
L 165) Regeringen indgik den 16. juni 2009 aftale med Dansk Folkeparti om Grøn Vækst.
Aftalen om Grøn Vækst indeholder en Miljø- og Naturplan Danmark frem mod 2020, der skal sikre bedre miljø og klima og mere natur af høj kvalitet, der er tilgængelig for alle.
Dette lovforslag indeholder de nødvendige lovændringer på Miljøministeriets område for at gennemføre Grøn Vækst aftalen.
Lovforslaget skal ses i sammenhæng med en række ændringer i Fødevareministeriets lovgivning.
 Lovforslaget indeholder ændringer i naturbeskyttelsesloven, planloven, vandløbsloven, miljømålsloven, kemikalieloven, miljøbeskyttelsesloven og vandforsyningsloven.
Lovforslaget indeholder en ændring af naturbeskyttelsesloven, der udvider mulighederne for at dyrke flerårige energiafgrøder langs søer og vandløb.
De ændrede regler vil ikke gælde arealer, der ligger inden for internationale naturbeskyttelsesområder.
For at sikre, at naturbeskyttelsen ikke forringes på naturbeskyttede arealer, opretholdes andre bestemmelser i naturbeskyttelsesloven, fx § 3 om beskyttede naturtyper.
Af hensyn til forpligtelser i forhold til habitatdirektivet opretholdes et krav om kommunens godkendelse i det enkelte tilfælde af tilplantning af arealer, der ligger nærmere end 300 m internationale naturbeskyttelsesområder.
 Lovforslaget gør det også muligt at etablere ådalsprojekter, med det formål at reducere fosforudledningen til søer efter de samme bestemmelser, som gælder for etablering af vådområder.
 Hvis et areal ejes af en fond eller forening med opkøb og bevaring af natur som en del af dens formål og virke, kan områderne kun fredes, hvis fonden eller foreningen giver afkald på fredningserstatning.
Det foreslås, at planloven ændres, således at kommunerne i kommuneplanerne fremover skal planlægge for lokalisering af store husdyrbrug.
Herved sikres grundlaget for en hensigtsmæssig beliggenhed af arealer til byggeri på store husdyrbrug i forhold til omgivelserne på basis af en samlet planlægningsmæssig vurdering.
Desuden foreslås planloven ændret, således at kommunerne forpligtes til at inddrage lokalisering af fælles biogasanlæg i kommuneplanlægningen.
Herved fremmes placeringen af biogasanlæg, og rammerne for udnyttelse af husdyrgødning forbedres.
 Endvidere foreslås ændringer af vandløbsloven med henblik på ophør med eller reduktion af vandløbsvedligeholdelse samt vandløbsrestaurering og -genopretning.
Lovforslaget giver hjemmel til, at der i vandløbsregulativer kan fastsættes bestemmelser om, at visse vandløb eller vandløbsstrækninger ikke eller kun i særlige tilfælde må vedligeholdes.
Beslutning herom kan dog først træffes, når fødevareministeren efter anmodning fra miljøministeren har givet tilsagn om tilskud til lodsejeren.
Lovforslaget foreslår en modernisering af reglerne om restaureringsforanstaltninger i vandløb, herunder genopretning af vandløbs naturlige forløb og fjernelse af fysiske spærringer for vandgennemstrømningen i overensstemmelse med Grøn Vækst-aftalen.
Den gældende ordning om erstatning til bredejere og andre, der måtte have et tab i forbindelse med de nævnte indsatser, opretholdes.
 Det foreslås, at kommunerne bliver forpligtet til at iværksætte de foranstaltninger, der er nødvendige ifølge vandplanen efter miljømålsloven.
Endvidere foreslås en tilpasning af klageadgangen efter miljømålsloven vedr. vand- og naturplaner.
De statslige vand- og naturplaner bliver vedtaget efter en offentlig høring, og det foreslås derfor, at der fremover kun kan klages over formelle spørgsmål for så vidt angår de statslige vand- og Natura 2000-planer.
Den fulde klageadgang for statslige skovhandleplaner og kommunale handleplaner på vand- og naturområdet opretholdes.
Hertil kommer ændringer af kemikalieloven for at give mulighed for samkøring af data mellem forskellige myndigheder.
Denne mulighed kan bl.a. bruges på Fødevareministeriets og Miljøministeriets områder med henblik på, at Plantedirektoratet kan bruge oplysninger fra Miljøministeriets ressort og målrette oplysnings- og kontrolindsatsen overfor brancher og virksomheder, der har et særligt stort forbrug af pesticider.
Slutteligt foreslås en ændring af miljøbeskyttelsesloven, således at der indføres et generelt forbud mod erhvervsmæssig og offentlig anvendelse af pesticider, gødskning og dyrkning og dermed en beskyttelseszone på 25 meter omkring alle vandindvindingsanlæg, der indvinder grundvand til almene vandforsyningsanlæg, for at beskytte grundvand og drikkevand mod forurening med pesticider og disses nedbrydningsprodukter.
Der indføres en ordning, der sikrer en årlig godtgørelse til de landmænd, der bliver ramt af det nye krav.
Vandforsyningerne er ansvarlige for administrationen, og finansieringen af godtgørelsen til landmændene sker via vandpriserne.
 I forlængelse af ændringen af miljøbeskyttelsesloven foreslås en ændring af vandforsyningsloven, således at vandforsyningerne kan indregne udgifterne til at betale økonomisk godtgørelse i vandpriserne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
