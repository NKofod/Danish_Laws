Investeringer i villatelte og windsurfere i Spanien kunne ikke  

 godkendes som givende adgang til fradrag i indkomst, idet de pågældende  

 aktiver ikke eksisterede.
Selv om der forelå bedrageri fra mellemmanden,  

 gjorde det ingen forskel, at klageren havde handlet i god tro, idet der var  

 tale om et ikke fradragsberettiget formuetab.
 Revisorassistent A klagede over, at amtsligningsrådet havde forhøjet hans  

 selvangivne indkomst for indkomstårene 1985 og 1986 med henholdsvis 46.560  

 kr. og 72.840 kr. i ikke godkendt fradrag for køb af mindre nyanskaffelser,  

 samt for 1987 nedsat med 12.360 kr. i ikke godkendt medregnet overskud af  

 virksomhed.
Det fremgik af sagen, at klageren i de omhandlede år havde investeret i  

 villatelte og windsurfere gennem selskaberne Waterland S.A. og Waterland  

 C.B., Spanien, ved B.
Klageren havde i henhold til de regnskaber, han havde  

 modtaget fra nævnte B, foretaget fradrag for de foretagne nyanskaffelser,  

 ligesom han for indkomståret 1987 havde medregnet et overskud af virksomhed  

 med 12.360 kr.
En af skattemyndighederne med bistand af politiet gennemført skattemæssig  

 undersøgelse af, hvorvidt investeringen i nævnte aktiver kunne tillægges  

 skattemæssig værdi, havde givet til resultat, at de pågældende aktiver af  

 afskrivningsberettiget karakter ikke havde eksisteret, hvorfor  

 investeringerne ikke kunne eller skulle påvirke den skattepligtige indkomst  

 og formue.
Det var således amtsligningsrådets opfattelse, at klageren som  

 følge af det stedfundne bedrageri havde lidt et tab, svarende til de  

 indbetalte beløb, tab, som måtte sidestilles med et formuetab, uanset at  

 klageren - som af ham anført - havde handlet i god tro.
Efter de foreliggende oplysninger måtte det lægges til grund, at der ikke  

 havde foreligget de pågældende aktiver i form af telte, windsurfere m.m. med  

 erhvervsmæssig anvendelse i Spanien med klageren som ejer.
De af  

 amtsligningsrådet foretagne skattemæssige reguleringer måtte derfor anses for  

 berettigede.
Det forhold, at klageren havde været i god tro, idet han var  

 blevet bedraget af den omhandlede mellemmand, kunne ikke give anledning til  

 indrømmelse af fradrag, da klagerens tab ikke kunne karakteriseres som noget  

 driftstab, men udgjorde et ikke fradragsberettiget formuetab.
De påklagede  

 ansættelser af klagerens skattepligtige indkomst blev derfor stadfæstet.
 (* 1) Offentliggjort i Skat 1990, nr. 1, side 49.
