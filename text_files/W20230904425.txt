Pressenævnets kendelse i sag nr. 2022-80-0910 TV 2 Østjylland får ikke kritik for indslag om seniorers jobsøgning TV 2 Østjylland bragte i september måned to indslag i nyhederne om seniorers vanskeligheder med at finde arbejde, herunder et interview med en person, som havde været jobsøgende i syv år.
Af det ene indslag fremgik det blandt andet, at denne person oplevede alderen som den største hindring for sin jobsøgning.
Den interviewede person klagede til Pressenævnet over, at det fremgik, at han mente, at alder var den væsentligste årsag til hans ledighed, idet han under interviewet alene havde givet udtryk for, at hans alder nok spillede ind på, at han havde vanskeligt ved at få et job.
Pressenævnet fandt efter en samlet vurdering ikke grundlag for at udtale kritik og lagde vægt på, at indslaget omhandlede seniorers vanskeligheder med at finde arbejde, at den interviewede person selv havde henvendt sig til TV 2 Østjylland om problematikken, at de påklagede ukorrekte oplysninger ikke kunne anses for væsentlige i sammenhængen og endelig, at det samlede indtryk ikke kunne anses for at være skadeligt, krænkende eller virke agtelsesforringende for klager.
 [Klager] har klaget til Pressenævnet over to indslag bragt henholdsvis kl. 17.10 og kl. 19.30 i nyhederne af TV2 Østjylland den 14. september 2022, idet [Klager] mener, at god presseskik er tilsidesat.
 [Klager] har klaget over, at TV2 Østjylland har bragt ukorrekt information i et indslag, der vedrørte hans jobsøgning.
1 Sagsfremstilling De påklagede indslag TV2 Østjylland bragte den 14. september 2022 i nyhedsudsendelsen kl. 17.10 et indslag om seniorers vanskeligheder med at finde arbejde, herunder et interview med [Klager], som har været arbejdssøgende i syv år.
Indslaget er fortsat tilgængeligt på tv2ostjylland.dk.
 Af indslaget kl. 17.10 fremgår følgende:
[Tidskode 00:59-01:50] Nyhedsvært: Selv om arbejdsgivere ikke længere må forlange at kende jobansøgerenes alder, så sker aldersdiskriminationen alligevel.
[Der vises optagelser af [Klager] på det lokale bibliotek og i hans lejlighed] Nyhedsvært, speak voiceover: Det mener i hvert fald [Klager] fra [Bynavn].
Han er 59 år og har søgt job i syv år og har kun fået småjobs og tidsbegrænsede ansættelser.
Hans alder er den største hindring, ifølge ham selv.
En evaluering konkluderede tidligere på året, at ledige over 50 år oplever  ligesom [Klager]  alderen som den største forhindring, når de søger job.
Det ledte i sommer til en lov, der skal forhindre seniorer i at blive fravalgt af virksomheder alene på grund af alder, fordi man ikke længere skal oplyse den.
Men denne 59-årige jobsøgende synes, at loven er ubrugelig.
[Der klippes til interview med [Klager] i hans lejlighed] [Klager]: De kan jo så også se, at jeg har et længere CV end en, der er nyuddannet.
Og på den måde så bliver alderen jo så afsløret indirekte.
[Der klippes til nyhedsstudiet] Nyhedsvært: Og det var alt for nu.
På gensyn 18.20.  TV 2 Østjylland bragte samme dag kl. 19:30 et indslag i nyhederne.
Indslaget er fortsat tilgængeligt på tv2ostjylland.dk.
 Af indslaget fremgår følgende:
[Tidskode 06:36-09:09] Nyhedsvært: Arbejdsgivere må ikke længere forlange at kende jobansøgernes alder, men ifølge den ledige, vi nu skal møde, så sker aldersdiskrimination altså alligevel. [Klager] fra [Bynavn] mener, at alder stadig er en kæmpe faktor i hans jobsøgning.
[Der vises optagelser af [Klager] fra hans lejlighed, bogen Ærlighedsprojektet og en blanket for Folkemøde [Bynavn]] [Klager]: Jeg læser en bog, der hedder ærlighedsprojektet.
Den handler om, hvad vil der ske, hvis vi så en dag siger hele sandheden.
 Nyhedsvært, speak voiceover: Masser af interesser.
[Der vises optagelser fra et interview med [Klager] i hans lejlighed og undervejs klippes til udendørsområdet ved lejligheden. ] [Klager]: Psykologi, filosofi, politik, planter, hjemmesider, musik.
[Der klippes til optagelser af [Klager], der kigger ud ad sit vindue] Nyhedsværk, speak voiceover: Også en længere uddannelse som [Uddannelse] i driftsøkonomi.
[Der vises optagelser af et interview med [Klager] i hans lejlighed] [Klager]: Så har jeg fire [Specialer].
[Der klippes til næroptagelser af [Klager]] Nyhedsvært, speak voiceover: Alt det har [Klager] fra [Bynavn].
[Der vises optagelser af et interview med [Klager] i hans lejlighed] [Klager]: Ja, jeg har mange kompetencer.
 Nyhedsvært, speak voiceover: Men han har ikke noget job.
 [Klager]: Hvis vi taler om faste jobs, så skal vi helt tilbage i 2015.
[Der klippes til optagelser af [Klager], der kigger ud ad sit vindue] Nyhedsvært, speak voiceover: Han mener selv, at hans alder nok spiller ind.
[Der vises optagelser af et interview med [Klager] i hans lejlighed] [Klager]: Det kan der godt være nogle arbejdsgivere, der synes, at jamen han har kun ti år tilbage.
[Der vises optagelser af [Klager], der forlader sin lejlighed og går mod det lokale bibliotek] Nyhedsvært, speak voiceover: Han er 59 år.
 [Klager]: På den anden side, de kan jo heller ikke regne med, at de har en på 30 år, til han bliver 40.
 Nyhedsvært, speak voiceover: En del af hans daglige rutine er en tur på det lokale bibliotek for at søge jobs.
[Der vises optagelser fra det lokale bibliotek af [Klager], der sidder ved en computer] [Klager]: Som jeg ikke har søgt endnu.
 Nyhedsvært, speak voiceover: Og for at tjekke, om der måske kunne være en samtale på bedding.
 [Klager]: Hvis det ikke giver noget resultat, så kan det godt virke sådan lidt formålsløst.
 Nyhedsvært, speak voiceover: Herfra har han søgt tusindvis af stillinger.
[Der klippes til et interview med [Klager] på biblioteket] [Klager]: Cirka én om dagen siden 1. april 2015.
[Der vises optagelser af [Klager], der sidder ved en computer på det lokale bibliotek] Nyhedsvært, speak voiceover: Og når [Klager] mener, at hans alder gør det vanskeligt for ham, så er der måske noget om det.
[Der klippes til et videointerview med [Person], virksomhedsleder og partner i [Virksomhed], samtidig med at der vises optagelser fra det lokale bibliotek] [Person]: Det er hver eneste dag, så har vi nogen, som har brug for hjælp, som ringer til os fra, fra hele landet faktisk, for at høre om vi kan hjælpe dem, for nu orker de snart ikke mere.
[Der vises optagelser fra det lokale bibliotek] Nyhedsvært, speak voiceover: Konsulentvirksomheden, [Virksomhed], i Århus forsøger at hjælpe de arbejdstagere, der er rundet de 50 år.
[Der klippes igen til videointerview med [Person], virksomhedsleder og partner i [Virksomhed] samtidig med, at der vises optagelser fra det lokale bibliotek] [Person]: Selv om der er lovgivning nu for, at man ikke må sortere efter alder, jamen så er der ingen tvivl om, at der bliver sorteret, for man kan jo se på et CV, hvornår man har gået i skole, hvornår man har haft et første job og så videre.
Så er det jo nemt at regne sig frem til, hvor gammel vedkommende er.
[Der klippes til et interview med [Klager] på det lokale bibliotek] Interviewer: Du har mere eller mindre stået uden arbejde i 7 år.
Er det ikke på tide at søge uden for sit område? [Klager]: Altså det ser jeg lidt anderledes på, fordi hvis jeg går efter min erfaring, så er det der, hvor jeg har søgt målrettet efter lederstillinger, at jeg er kommet til samtaler.
[Der vises optagelser fra det lokale bibliotek i [Bynavn]] Nyhedsvært, speak voiceover: Ingen jobs eller samtaler i dag.
 [Klager]: Nej, jeg har ikke fået nogen svar i dag.
Nyhedsvært, speak voiceover: Og fremtiden [Klager]: Jeg synes, jeg har nogen kompetencer, som en kommende arbejdsgiver overser.
 Indslaget om seniorers vanskeligheder med at finde arbejde og mulig aldersdiskrimination fortsætter herefter i nyhedsudsendelsen, bl.a. med et interview af en professor i arbejdsmarkedsforskning.
Efter offentliggørelsen [Klager] var efter offentliggørelsen af de påklagede indslag i korrespondance med TV 2 Østjylland via mail om sine indsigelser mod omtalen.
 [Klager] klagede den 27. september 2022 til TV 2 Østjylland, som den 28. september 2022 afviste klagen. [Klager]s klage over TV2 Østjyllands afvisning er modtaget i Pressenævnet den 30. september 2022.
2 Parternes synspunkter 2.1 [Klager]s synspunkter [Klager] har anført, at der af de påklagede indslag fremgår oplysninger, som ikke er korrekte, og at TV2 Østjylland dermed ikke har citeret ham korrekt.
 I den forbindelse har [Klager] henvist til, at det af nyhedsudsendelsen den 14. september 2022 kl. 17.10 fremgår, at alder er den væsentligste årsag til hans ledighed, samt at TV2 Østjyllands nyhedsvært i nyhedsudsendelsen kl. 19.30 siger, at alder er en afgørende årsag til hans ledighed. [Klager] har anført, at han under det interview, som TV2 Østjylland lavede med ham forud for indslaget, alene har sagt, at alder kan være en af flere årsager til hans ledighed, og TV2 Østjylland har derfor ikke haft dækning for ovenstående udtalelser.
 [Klager] er af den opfattelse, at han bliver fremstillet negativt i indslaget, og at indslaget har været med til at gøre hans jobsøgning vanskeligere.
 [Klager] har bemærket, at de svar, han har givet journalisten under interviewet, naturligvis står til rådighed for TV2 Østjylland, og at de kan benytte det i den sammenhæng, som de vil, men at det er underlødigt, at TV2 Østjylland har forsøgt at citere ham for noget, som han ikke har sagt.
2.2 TV2 Østjyllands synspunkter TV2 Østjylland har anført, at de har citeret [Klager] loyalt og i overensstemmelse med de presseetiske regler.
 TV2 Østjylland har oplyst, at det af 19.30-indslaget ikke fremgår, at alder er den væsentligste årsag til, at [Klager] er ledig.
 TV2 Østjylland har bemærket, at det muligvis er en stramning i forhold til [Klager]s udtalelser, at nyhedsværten i forbindelse med indslaget kl. 17.10 får sagt, at [Klager] selv mener, at alder er den største hindring i hans jobsøgning, men at det bør stå klart for [Klager], hvad præmissen for hans deltagelse i udsendelsen er. [Klager] henvendte sig således selv til TV2 Østjylland for at medvirke i en historie, som bygger videre på andre seniorers oplevelse af, at alder kan være en hindring for at få arbejde, og under interviewet blev [Klager] af TV2 Østjylland også oplyst, at indslaget ville have fokus på aldersdiskrimination.
TV2 Østjylland har bemærket, at den situation, som [Klager] står i, og som han fortæller om til TV2 Østjylland, er fuldstændig den samme, som viderebringes i indslaget.
TV2 Østjylland har henvist til, at [Klager] ikke er uenig i, at alder er en stor hindring for ham, og at [Klager] i interviewet selv fortæller, at hans alder spiller ind i forhold til hans manglende held på jobmarkedet.
 Derudover har TV2 Østjylland bemærket, at [Klager] på ingen måde fremstilles negativt i indslaget, men at han tværtimod fremstilles som en aktiv jobsøgende med en række kompetencer  såvel personlige som faglige.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jesper Rothe, Anja Lundberg Andersen, Ulrik Holmstrup og Michael Voss.
God presseskik Korrekt information [Klager] har klaget over, at TV2 Østjylland har bragt ukorrekte oplysninger ved at citere ham for noget, som han ikke har sagt.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte, jf. punkt A. 1.
Det følger videre af de vejledende regler for god presseskik, at berigtigelse af urigtige meddelelser skal finde sted på redaktionens eget initiativ, hvis og så snart kendskab til fejl af betydning i de bragte meddelelser indgår.
Berigtigelsen skal foretages i en sådan form, at læserne, lytterne eller seerne får klar mulighed for at blive opmærksom på berigtigelsen, jf. punkt A. 7.
Pressenævnet bemærker endvidere generelt, at redaktøren i overensstemmelse med det almindelige princip om redaktørens ret til at redigere mediet som udgangspunkt er berettiget til at beslutte, hvad man vil bringe i mediet.
Det vil sige, at det ligger inden for grænserne af redaktørens redigeringsret at undlade at omtale forhold, der for en af parterne eller andre forekommer centrale, ligesom det er op til redaktøren at vælge og fravælge materiale og kilder, så længe de indholdsmæssige krav til den bragte information iagttages.
Det bemærkes dog generelt, at et medie (redaktøren) på baggrund af sin egen eller sine medarbejderes adfærd kan have forpligtet sig til at bringe en given omtale I omtalen af indslaget kl. 17.10 fremgår det bl.a., at hans [[Klager]s, Pressenævnet] alder er den største hindring ifølge ham selv, og at en evaluering konkluderede tidligere på året, at ledige over 50 år oplever  ligesom [Klager]  alderen som den største hindring, når de søger job.  Af indslaget i nyhedsudsendelsen kl. 19.30 fremgår det bl.a., at [Klager] fra [Bynavn] mener, at alder stadig er en kæmpe faktor i hans jobsøgning.
Derudover fremgår det af speaken i indslaget, at Han [[Klager], Pressenævnet] mener selv, at hans alder nok spiller ind og Og når [Klager] mener, at hans alder gør det vanskeligt for ham, så er der nok noget om det.
 Det fremgår derudover af sagens oplysninger, at [Klager] selv henvendte sig til TV2 Østjylland, efter at TV2 Østjylland havde bragt en anden historie, som havde fokus på, at mange seniorer oplever, at det kan være svært at finde arbejde, og at disse seniorer oplever, at de får afslag på deres ansøgning.
Pressenævnet finder efter en samlet vurdering ikke grundlag for at udtale kritik af, at det af indslaget i nyhedsudsendelsen kl. 17.10 fremgår, at [Klager] mener, at alder er den største hindring i hans jobsøgning, Nævnet har lagt vægt på, at indslaget omhandler seniorers mulige vanskeligheder med at finde arbejde, og at [Klager] selv henvendte sig til TV2 Østjylland i forbindelse med, at mediet havde dækket denne problemstilling i en anden historie.
Pressenævnet har derudover lagt vægt på, at de påklagede ukorrekte oplysninger ikke kan anses for at være væsentlig i sammenhængen, og at det samlede indtryk ikke kan anses for at være skadeligt, krænkende eller virke agtelsesforringende.
Nævnet udtaler derfor ikke kritik.
For så vidt angår indslaget kl. 19.30 fremgår det alene, at alder er en kæmpe faktor i hans jobsøgning, men ikke, at alder er en afgørende årsag til hans ledighed.
Pressenævnet finder ikke grundlag for at udtale kritik af TV2 Østjylland, idet [Klager] i udsendelsen selv udtaler, at hans alder nok spiller ind på, at han har vanskeligt ved at få et fast job.
