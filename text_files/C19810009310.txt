(Til alle amtsråd, kommunalbestyrelser,  

 skolekommissioner, skolenævn, fælleslærerråd og skoleledere) I henhold til folkeskolelovens § 8, stk. 3, jf. cirkulære af 22. august  

 1975 om gennemførelse af lov om folkeskolen, afsnit II, punkt 7 b samt  

 cirkulæreskrivelse af 8. april 1976 om kommunalbestyrelsens stilling til  

 forslag om undladelse af kursusdeling i visse fag på 8. og 9. klassetrin, kan  

 undervisningsministeren efter indstilling fra lærerråd, skolenævn og  

 skolekommission godkende, at delingen i to kurser i fagene regning/matematik,  

 engelsk, tysk og fysik/kemi undlades på 8. og 9. klassetrin i et eller flere  

 af fagene, således at undervisningen gennemføres uden kursusdeling.
Forslag  

 herom fremsendes gennem kommunalbestyrelsen til undervisningsministeriet,  

 direktoratet for folkeskolen, folkeoplysning, seminarier m.v.
 Forslaget udfærdiges på særlig blanket, der kan bestilles hos Kommunetryk,  

 Sommerstedgade 7, 1718 København V eller Dafolo A/S, 9900 Frederikshavn,  

 under nummer K.L.J. 17.70.051.
Der udfyldes een blanket for hvert fag.
Forslaget indsendes så vidt muligt  

 inden 1. februar forud for det skoleår, ansøgningen vedrører.
 Når der fra direktoratet foreligger godkendelse af undladelse af  

 kursusdeling, optages godkendelsesskrivelsen, jf. cirkulæreskrivelse af 9.  

 december 1975 om udformning af undervisningsplaner i folkeskolen, afsnit I,  

 punkt 8, som tillæg til undervisningsplanen, og det forudsættes, at  

 undervisningen, jf. samme cirkulære, afsnit II, tilrettelægges inden for  

 rammerne af de gældende læseplaner for grundkursus og udvidet kursus.
 Såfremt undladelse af kursusdeling ikke gennemføres i henhold til  

 godkendelsen, skal direktoratet ved skoleårets begyndelse underrettes herom.
UNDERVISNINGSMINISTERIET Direktoratet for folkeskolen, folkeoplysning, seminarier m.v., den 9. juni 1981.
 P.d.v.
