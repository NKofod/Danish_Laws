Nr LSF 128 Forslag til Lov om patienters retsstilling Fremsat af sundhedsministeren (Birte Weiss) den 10. december 1997 Kapitel 1 Formål, anvendelsesområde, definitioner m.v.
§ 1. Loven skal medvirke til at sikre, at patienters værdighed,  

 integritet og selvbestemmelsesret respekteres.
Loven skal endvidere medvirke  

 til at sikre tillids- og fortrolighedsforholdet mellem patient og  

 sundhedsperson.
 § 2. Loven gælder for patienter, der inden for sundhedsvæsenet  

 eller andre steder, hvor der udføres sundhedsfaglig virksomhed, modtager  

 eller har modtaget behandling af sundhedspersoner, medmindre andet særligt er  

 fastsat i lovgivningen.
 § 3. Ved behandling forstås i denne lov undersøgelse,  

 diagnosticering, sygdomsbehandling, genoptræning, sundhedsfaglig pleje og  

 sundhedsfaglige forebyggelsestiltag over for den enkelte patient, m.v.
 § 4. Ved sundhedspersoner forstås i denne lov personer, der er  

 autoriseret i henhold til særlig lovgivning til at varetage sundhedsfaglige  

 opgaver og personer, der handler på disses ansvar.
 § 5. For en patient, der ikke selv kan varetage sine interesser,  

 indtræder den eller de personer, som efter lovgivningen er bemyndiget hertil,  

 i patientens rettigheder efter loven i det omfang, dette er nødvendigt for at  

 varetage patientens interesser i den pågældende situation.
Kapitel 2 Selvbestemmelse Informeret samtykke § 6. Ingen behandling må indledes eller fortsættes uden patientens  

 informerede samtykke, medmindre andet følger af lov eller bestemmelser  

 fastsat i henhold til lov eller af §§ 8-10.
 Stk. 2. Patienten kan på ethvert tidspunkt tilbagekalde sit  

 samtykke efter stk. 1.
 Stk. 3 . Ved informeret samtykke forstås i denne lov et samtykke,  

 der er givet på grundlag af fyldestgørende information fra sundhedspersonens  

 side, jf. § 7.
 Stk. 4. Et informeret samtykke efter dette kapitel kan være  

 skriftligt, mundtligt eller efter omstændighederne stiltiende.
 Stk. 5. Sundhedsministeren fastsætter nærmere regler om samtykkets  

 form og indhold.
 § 7. Patienten har ret til at få information om sin  

 helbredstilstand og om behandlingsmulighederne, herunder om risiko for  

 komplikationer og bivirkninger.
 Stk. 2. Patienten har ret til at frabede sig information efter  

 stk. 1.
 Stk. 3. Informationen skal gives løbende og give en forståelig  

 fremstilling af sygdommen, undersøgelsen og den påtænkte behandling.  

 Informationen skal gives på en hensynsfuld måde og være tilpasset modtagerens  

 individuelle forudsætninger med hensyn til alder, modenhed, erfaring m.v.
Stk. 4. Informationen skal omfatte oplysninger om relevante  

 forebyggelses-, behandlings- og plejemuligheder samt oplysninger om  

 alternative, lægeligt forsvarlige behandlingsformer og oplysninger om  

 konsekvenserne af, at der ingen behandling iværksættes.
Informationen skal  

 være mere omfattende, når behandlingen medfører nærliggende risiko for  

 alvorlige komplikationer og bivirkninger.
 Stk. 5. Skønnes patienten i øvrigt at være uvidende om forhold,  

 der har betydning for patientens stillingtagen, jf. § 6, skal  

 sundhedspersonen særligt oplyse herom, medmindre patienten har frabedt sig  

 information, jf. stk. 2.
 Stk. 6. Sundhedsministeren fastsætter nærmere regler om  

 informationens form og indhold.
Mindreårige § 8. En patient, der er fyldt 15 år, kan selv give informeret samtykke til behandling.
Forældremyndighedens indehaver skal tillige have information, jf. § 7, og inddrages i den mindreåriges stillingtagen.
 Stk. 2. Såfremt sundhedspersonen efter en individuel vurdering  

 skønner, at patienten, der er fyldt 15 år, ikke selv er i stand til at forstå  

 konsekvenserne af sin stillingtagen, kan forældremyndighedens give indehaver  

 informeret samtykke.
 Stk. 3. En patient, der er fyldt 15 år, er berettiget til  

 aktindsigt efter bestemmelserne i kapitel 4 og kan give samtykke til  

 videregivelse af helbredsoplysninger m.v. efter bestemmelserne i kapitel 5.
Patienter, der varigt mangler evnen til at give informeret  

 samtykke § 9. For en patient, der varigt mangler evnen til at give  

 informeret samtykke, kan de nærmeste pårørende give informeret samtykke til  

 behandling.
I de tilfælde, hvor patienten er under værgemål, der omfatter  

 personlige forhold, herunder helbredsforhold, jf. værgemålslovens § 5, kan  

 informeret samtykke dog gives af værgen.
 Stk. 2. Har en patient, der varigt mangler evnen til at give  

 informeret samtykke, ingen nærmeste pårørende eller værge, kan  

 sundhedspersonen gennemføre en påtænkt behandling, hvis en anden  

 sundhedsperson, der har faglig indsigt på området og som ikke tidligere har  

 deltaget i eller skal deltage i behandlingen af den pågældende patient, giver  

 sin tilslutning hertil.
 Stk. 3. I de tilfælde, der er omfattet af stk. 2, kan  

 sundhedspersonen dog uden inddragelse af en anden sundhedsperson gennemføre  

 en påtænkt behandling, hvis behandlingen er af mindre indgribende karakter  

 med hensyn til omfang og varighed.
 Stk. 4. Skønner sundhedspersonen, at de nærmeste pårørende eller  

 værgen, jf. stk. 1, forvalter samtykket på en måde, der åbenbart vil skade  

 patienten eller behandlingsresultatet, kan sundhedspersonen gennemføre  

 behandlingen, såfremt vedkommende embedslægeinstitution giver sin tilslutning  

 hertil.
Øjeblikkeligt behandlingsbehov § 10. Hvis en patient, der midlertidigt eller varigt mangler evnen  

 til at give informeret samtykke eller er under 15 år, befinder sig i en  

 situation, hvor øjeblikkelig behandling er påkrævet for patientens  

 overlevelse eller for på længere sigt at forbedre patientens chance for  

 overlevelse eller for et væsentligt bedre resultat af behandlingen, kan en  

 sundhedsperson indlede eller fortsætte en behandling uden samtykke fra  

 patienten eller fra forældremyndighedens indehaver, nærmeste pårørende eller  

 værge.
Patientens inddragelse § 11. En patient, der ikke selv kan give informeret samtykke, skal  

 informeres og inddrages i drøftelserne af behandlingen i det omfang,  

 patienten forstår behandlingssituationen, medmindre dette kan skade  

 patienten.
Patientens tilkendegivelser skal, i det omfang de er aktuelle og  

 relevante, tillægges betydning.
Sundhedspersonens ansvar § 12. Den sundhedsperson, der er ansvarlig for behandlingen, er  

 forpligtet til at drage omsorg for, at 1) informeret samtykke indhentes efter §§ 6-8 og § 9, stk. 1, 2) der foreligger tilslutning fra en anden sundhedsperson efter § 9, stk.  

 2, 3) der foreligger tilslutning fra vedkommende embedslægeinstitution efter  

 § 9, stk. 4, og 4) patienten informeres og inddrages i drøftelserne af behandlingen efter  

 § 11.
Kapitel 3 Selvbestemmelse i særlige tilfælde § 13. For bestemmelserne i dette kapitel finder §§ 6-7 om  

 informeret samtykke, § 8 om mindreårige, § 11 om patientens inddragelse samt  

 § 12 om sundhedspersonens ansvar tilsvarende anvendelse.
Dog finder § 8 om  

 mindreårige ikke anvendelse for § 17 om livstestamenter.
Sultestrejke § 14. Hvis en patient utvivlsomt har iværksat en sultestrejke, og  

 patienten er informeret om sultestrejkens helbredsmæssige konsekvenser, må en  

 sundhedsperson ikke afbryde denne.
Afvisning af at modtage blod § 15. En behandling, der indebærer transfusion af blod eller  

 blodprodukter, må ikke indledes eller fortsættes uden patientens informerede  

 samtykke.
 Stk. 2. Patientens afvisning af at modtage blod eller  

 blodprodukter skal være givet i forbindelse med den aktuelle sygdomssituation  

 og være baseret på information fra sundhedspersonen om de helbredsmæssige  

 konsekvenser af at undlade tilførsel af blod eller blodprodukter ved  

 behandlingen.
 Stk. 3. Såfremt det strider mod en sundhedspersons etiske  

 opfattelse at udføre en behandling uden anvendelse af blod eller  

 blodprodukter, er vedkommende ikke forpligtet hertil, og patienten skal  

 henvises til en anden sundhedsperson, medmindre der foreligger et tilfælde af  

 påtrængende nødvendig lægehjælp, jf. lægelovens § 7, stk. 1.
Behandling af uafvendeligt døende § 16. En uafvendeligt døende patient kan afvise behandling, der  

 kun kan udskyde dødens indtræden.
 Stk. 2. Såfremt en uafvendeligt døende patient ikke længere er i  

 stand til at udøve sin selvbestemmelsesret, kan en sundhedsperson undlade at  

 påbegynde eller fortsætte en livsforlængende behandling, jf. § 17, stk. 3.
 Stk. 3 En uafvendeligt døende patient kan modtage de  

 smertestillende, beroligende eller lignende midler, som er nødvendige for at  

 lindre patientens tilstand, selv om dette kan medføre fremskyndelse af  

 dødstidspunktet.
Livstestamenter § 17. Enhver, der er fyldt 18 år og ikke er under værgemål, der  

 omfatter personlige forhold, herunder helbredsforhold, jf. værgemålslovens §  

 5, kan oprette et livstestamente.
I livstestamentet kan den pågældende  

 udtrykke sine ønsker med hensyn til behandling, hvis vedkommende måtte komme  

 i en tilstand, hvor selvbestemmelsesretten ikke længere kan udøves af  

 patienten selv.
Stk. 2. I et livstestamente kan optages bestemmelser om, at 1) der ikke ønskes livsforlængende behandling i en situation, hvor  

 testator er uafvendeligt døende, og 2) der ikke ønskes livsforlængende behandling i tilfælde af, at sygdom,  

 fremskreden alderdomssvækkelse, ulykke, hjertestop eller lignende har medført  

 så svær invaliditet, at testator varigt vil være ude af stand til at tage  

 vare på sig selv fysisk og mentalt.
 Stk. 3. Ved livsforlængende behandling forstås behandling, hvor  

 der ikke er udsigt til helbredelse, bedring eller lindring, men alene til en  

 vis livsforlængelse.
 Stk. 4. Såfremt en sundhedsperson, i tilfælde hvor patienten ikke  

 selv er i stand til at udøve sin selvbestemmelsesret, påtænker at iværksætte  

 livsforlængende behandling af en uafvendeligt døende eller påtænker at  

 fortsætte livsforlængende behandling i en situation som nævnt i stk. 2, nr.  

 2, skal sundhedspersonen kontakte Livstestamenteregistret, jf. § 18, med  

 henblik på at undersøge, om der foreligger et livstestamente.
 Stk. 5. Testators ønske i medfør af stk. 2, nr. 1, er bindende for  

 sundhedspersonen, medens et ønske efter stk. 2, nr. 2, er vejledende for  

 sundhedspersonen og skal indgå i dennes overvejelser om behandling.
 § 18. Sundhedsministeren opretter et livstestamenteregister og  

 fastsætter nærmere regler om livstestamenters oprettelse, udformning,  

 registrering, tilbagekaldelse m.v.
 Stk. 2. Sundhedsministeren fastsætter bestemmelser om gebyrer for  

 registrering af livstestamenter.
Kapitel 4 Aktindsigt § 19. Reglerne i dette kapitel gælder for patientjournaler,  

 patientoptegnelser og patientregistre m.v., der udarbejdes af  

 sundhedspersoner, og som føres på offentlige eller private sygehuse,  

 klinikker, ambulatorier, i privat praksis eller i forbindelse med behandling  

 i private hjem samt på andre offentlige eller private institutioner m.v.,  

 hvor der som led i sundhedsmæssig virksomhed foretages behandling af  

 patienter.
 S tk. 2. Reglerne i dette kapitel gælder ikke for registre omfattet  

 af lov om offentlige myndigheders registre eller for registrering, der alene  

 finder sted til videnskabelige eller statistiske formål.
 Stk. 3. Sundhedsministeren fastsætter nærmere regler om, hvilke  

 oplysninger og institutioner m.v., der er omfattet af stk. 1.
 § 20. Den, om hvis helbredsforhold der er udarbejdet  

 patientjournaler m.v., har ret til aktindsigt heri.
 Stk. 2. Retten efter stk. 1 kan dog begrænses i det omfang,  

 patientens interesse i at blive gjort bekendt med oplysningerne findes at  

 burde vige for afgørende hensyn til den pågældende selv eller til andre  

 private interesser.
 § 21. Afgørelser om retten til aktindsigt træffes af den  

 myndighed, institution eller sundhedsperson, der har patientjournalerne m.v.  

 i sin besiddelse.
 Stk. 2. Vedkommende myndighed, institution eller sundhedsperson  

 afgør snarest, om en anmodning om aktindsigt kan imødekommes, og om  

 aktindsigten skal gennemføres ved, at der gives adgang til gennemsyn af  

 patientjournalen m.v. på stedet, eller ved, at der udleveres en afskrift  

 eller kopi.
 Stk. 3. Er en anmodning om aktindsigt ikke imødekommet eller  

 afslået inden 10 dage efter, at den er modtaget af vedkommende myndighed,  

 institution eller sundhedsperson, skal myndigheden, institutionen eller  

 sundhedspersonen underrette patienten om grunden hertil samt om, hvornår en  

 afgørelse kan forventes at foreligge.
 § 22. Sundhedsministeren fastsætter regler om gebyr til dækning af  

 kopierings- og forsendelsesomkostninger m.v. i forbindelse med aktindsigten.
Kapitel 5 Tavshedspligt og videregivelse af helbredsoplysninger m.v.
Patientens krav på sundhedspersoners tavshed § 23. En patient har krav på, at sundhedspersoner iagttager  

 tavshed om, hvad de under udøvelsen af deres erhverv erfarer eller får  

 formodning om angående helbredsforhold, øvrige rent private forhold og andre  

 fortrolige oplysninger, jf. dog reglerne i dette kapitel.
 Stk. 2. I de tilfælde, hvor en sundhedsperson i dette kapitel er  

 tillagt beføjelser efter de enkelte bestemmelser, påhviler det overordnede  

 ansvar for at oplysninger videregives i overensstemmelse med loven den  

 driftsansvarlige myndighed.
Videregivelse af helbredsoplysninger m.v. i forbindelse med behandling  

 af patienter § 24. Med patientens samtykke kan sundhedspersoner videregive  

 oplysninger til andre sundhedspersoner om patientens helbredsforhold, øvrige  

 rent private forhold og andre fortrolige oplysninger i forbindelse med  

 behandling af patienten.
Stk. 2. Videregivelse af de i stk. 1 nævnte oplysninger kan uden  

 patientens samtykke ske, når 1) det er nødvendigt af hensyn til et aktuelt behandlingsforløb for  

 patienten og videregivelsen sker under hensyntagen til patientens interesse  

 og behov, 2) videregivelsen er nødvendig til berettiget varetagelse af en åbenbar  

 almen interesse eller af væsentlige hensyn til patienten, sundhedspersonen  

 eller andre, eller 3) videregivelsen sker til patientens alment praktiserende læge fra en  

 læge, der virker som stedfortræder for denne.
 Stk. 3. Ved videregivelse efter stk. 2, nr. 1, kan patienten på  

 ethvert tidspunkt af det aktuelle behandlingsforløb frabede sig, at  

 oplysningerne videregives.
 Stk. 4. Den sundhedsperson, der er i besiddelse af en fortrolig  

 oplysning, afgør, hvorvidt videregivelse efter stk. 2 er berettiget.
 Stk. 5. Såfremt der videregives oplysninger efter stk. 2, nr. 2,  

 skal den, oplysningen angår, snarest muligt herefter orienteres om  

 videregivelsen og formålet hermed.
 Stk. 6. Sundhedsministeren fastsætter nærmere regler om  

 videregivelse af helbredsoplysninger m.v. efter denne bestemmelse.
§ 25. Samtykke efter § 24, stk. 1, skal være mundtligt eller  

 skriftligt.
Samtykket kan afgives til den sundhedsperson, der videregiver  

 oplysninger eller til den sundhedsperson, der modtager oplysninger.
Samtykket  

 skal indføres i patientjournalen.
 Stk. 2. Sundhedsministeren fastsætter nærmere regler om det i stk.  

 1 nævnte samtykke.
Videregivelse af helbredsoplysninger m.v. til andre formål § 26. Med patientens samtykke kan sundhedspersoner til andre  

 formål end behandling videregive oplysninger om patientens helbredsforhold,  

 øvrige rent private forhold og andre fortrolige oplysninger til myndigheder,  

 organisationer, private personer m.fl.
Stk. 2. Videregivelse af de i stk. 1 nævnte oplysninger kan uden  

 patientens samtykke ske, når 1) det følger af lov eller bestemmelser fastsat i henhold til lov, at  

 oplysningen skal videregives, og oplysningen må antages at have væsentlig  

 betydning for den modtagende myndigheds sagsbehandling, 2) videregivelsen er nødvendig til berettiget varetagelse af en åbenbar  

 almen interesse eller af væsentlige hensyn til patienten, sundhedspersonen  

 eller andre, eller 3) videregivelsen er nødvendig for, at en myndighed kan gennemføre  

 tilsyns- og kontrolopgaver.
 Stk. 3. Den sundhedsperson, der er i besiddelse af en fortrolig  

 oplysning, afgør, hvorvidt videregivelse efter stk. 2 er berettiget.
 Stk. 4. Såfremt der videregives oplysninger efter stk. 2, nr. 2,  

 skal den, oplysningen angår, snarest muligt herefter orienteres om  

 videregivelsen og formålet hermed.
§ 27. Samtykke efter § 26, stk. 1, skal være skriftligt.
Kravet om  

 skriftlighed kan dog fraviges, når sagens karakter eller omstændighederne i  

 øvrigt taler derfor.
Samtykket skal indføres i patientjournalen.
 Stk. 2. Samtykke efter stk. 1 bortfalder senest et år efter det er  

 givet.
 Stk. 3. Sundhedsministeren fastsætter nærmere regler om det i stk.  

 1 nævnte samtykke.
Videregivelse af helbredsoplysninger til pårørende vedrørende afdøde  

 patienter § 28. En sundhedsperson kan videregive oplysninger om en afdød  

 patients sygdomsforløb, dødsårsag og dødsmåde til afdødes nærmeste pårørende,  

 såfremt det ikke må antages at stride mod afdødes ønske, og hensynet til  

 afdøde eller andre private interesser ikke taler afgørende herimod.
Der kan  

 endvidere videregives oplysninger til afdødes nærmeste pårørende efter reglen  

 i § 26, stk. 2, nr. 2.
 Stk. 2. Afdødes alment praktiserende læge eller den læge, som  

 havde afdøde i behandling, kan fra et sygehus eller fra en sundhedsperson få  

 de samme oplysninger som nævnt i stk. 1, 1. pkt., såfremt afdødes nærmeste  

 pårørende har fremsat begæring om at modtage oplysningerne over for den  

 pågældende læge.
Videregivelse af helbredsoplysninger til særlige formål (forskning,  

 statistik m.v.) § 29. Oplysninger om enkeltpersoners helbredsforhold, øvrige rent  

 private forhold og andre fortrolige oplysninger fra patientjournaler kan  

 videregives til en forsker til brug for et konkret biomedicinsk  

 forskningsprojekt, såfremt der er meddelt tilladelse til projektet efter lov  

 om et videnskabsetisk komitesystem og behandling af biomedicinske  

 forskningsprojekter.
 Stk. 2. Oplysninger som nævnt i stk. 1 kan, når et  

 forskningsprojekt ikke er omfattet af lov om et videnskabsetisk komitesystem  

 m.v., endvidere videregives til en forsker til brug ved et konkret  

 forskningsprojekt af væsentlig samfundsmæssig interesse efter godkendelse af  

 Sundhedsstyrelsen, som fastsætter vilkår for videregivelsen.
 Stk. 3. Der må kun ske efterfølgende henvendelse til  

 enkeltpersoner i det omfang, de sundhedspersoner, der har behandlet de  

 pågældende, giver tilladelse hertil.
 § 30. Oplysninger som nævnt i § 29 kan videregives til brug for  

 statistik eller planlægning efter godkendelse af Sundhedsstyrelsen, som  

 fastsætter vilkår for oplysningernes anvendelse m.v., jf. dog stk. 2.
 Stk. 2. Videregivelse af de i stk. 1 nævnte oplysninger kan ske  

 uden godkendelse af Sundhedsstyrelsen, når det følger af lov, at  

 oplysningerne skal videregives.
 § 31. Oplysninger, der er indhentet efter §§ 29-30 til brug for  

 forskning, statistik eller planlægning, må ikke videregives yderligere, jf.  

 dog stk. 2.
 Stk. 2. Yderligere videregivelse, herunder offentliggørelse, af  

 oplysninger som nævnt i stk. 1 må kun ske i en form, hvori oplysningerne ikke  

 kan henføres til enkeltpersoner.
 Stk. 3. Sundhedsministeren fastsætter nærmere regler om  

 videregivelse af oplysninger efter § 29, stk. 2, og § 30, stk. 1.
Kapitel 6 Klage- og straffebestemmelser § 32. Klager over forhold omfattet af denne lov kan indbringes for  

 Sundhedsvæsenets Patientklagenævn, medmindre særlig klageadgang er  

 foreskrevet i lovgivningen.
Patientklagenævnets afgørelser kan ikke  

 indbringes for anden administrativ myndighed.
 § 33. Den, der uberettiget videregiver eller udnytter fortrolige  

 oplysninger efter kapitel 5, straffes efter straffelovens §§ 152-152 f.
Kapitel 7 Overgangs- og ikrafttrædelsesbestemmelser § 34. Loven træder i kraft den 1. oktober 1998.
Stk. 2. Samtidig ophæves 1) § 6, stk. 2-5, og § 6 a i lov om udøvelse af lægegerning, jf.  

 lovbekendtgørelse nr. 632 af 20. juli 1995, 2) lov nr. 504 af 30. juni 1993 om aktindsigt i helbredsoplysninger, 3) § 16 a i lov om offentlige myndigheders registre, jf. lovbekendtgørelse  

 nr. 654 af 20. september 1991 med senere ændringer.
 Stk. 3. Følgende bekendtgørelser, der er fastsat i medfør af de i  

 stk. 2 nævnte love, forbliver i kraft, indtil de ophæves eller afløses af  

 regler udstedt efter denne lov:
 1) Bekendtgørelse nr. 782 af 18. september 1992 om livstestamenter.
 2) Bekendtgørelse nr. 938 af 7. december 1993 om betaling for afskrifter,  

 edb-udskrifter og fotokopier, der udleveres efter lov om aktindsigt i  

 helbredsoplysninger.
 § 35. I lov om udøvelse af lægegerning, jf. lovbekendtgørelse nr.  

 632 af 20. juli 1995, foretages følgende ændring:
 1. I § 31, stk. 2, udgår: », dog at det skal have sit  

 forblivende ved de i medfør af § 1, nr. 1 b., i lov nr. 273 af 28. juni 1920  

 om udvidelse af sundhedslovgivningens gyldighed til de sønderjydske landsdele  

 ved bekendtgørelse nr. 405 af 12. september 1922 fastsatte bestemmelser om  

 udøvelse af virksomhed som lægepraktikant i de nævnte landsdele«.
§ 36. Kapitel 4 har virkning for patientjournaler m.v. oprettet  

 efter 1. januar 1994 og for tilførsler til eksisterende patientjournaler m.v.  

 foretaget efter denne dato.
For oplysninger i patientjournaler m.v., der  

 føres ved hjælp af elektronisk databehandling, har kapitlet også virkning for  

 registreringer foretaget før 1. januar 1994. For manuelle sygehusjournaler,  

 der føres for den offentlige forvaltning, har kapitlet virkning for journaler  

 oprettet efter 1. januar 1987 og for tilførsler foretaget efter denne dato  

 til journaler oprettet før 1. januar 1987.
 § 37. Loven gælder ikke for Færøerne og Grønland, men kan ved  

 kongelig anordning sættes helt eller delvis i kraft for Færøerne med de  

 afvigelser, som de særlige færøske forhold tilsiger.
Bemærkninger til lovforslaget Almindelige bemærkninger 1. Lovforslagets hovedindhold Lovens formål er at medvirke til at sikre, at patienters værdighed,  

 integritet og selvbestemmelsesret respekteres.
 Lovens formål er endvidere at styrke patienternes retsstilling og  

 retssikkerhed i forhold til sundhedsvæsenet og at understøtte tillids- og  

 fortrolighedsforholdet mellem patienterne og sundhedsvæsenet samt dettes  

 forskellige personalegrupper.
 Med lovforslaget fastlægges en samlet lovgivning, der regulerer de  

 grundlæggende og generelle principper for den enkelte patients  

 selvbestemmelse og retssikkerhed i forhold til sundhedsvæsenet i forbindelse  

 med undersøgelse, behandling og pleje.
 Lovforslaget indeholder i forhold til tidligere lovgivning og anerkendt  

 praksis følgende nye bestemmelser:
 - Patienter får lovfæstet retten til informeret samtykke.
 - Patienter, der er fyldt 15 år, skal selv give informeret samtykke til  

 undersøgelse, behandling m.v., dog i samråd med  

 forældremyndighedsindehaveren.
 - Patienter, der varigt mangler evnen til at give informeret samtykke,  

 sikres ved, at de nærmeste pårørende giver stedfortrædende samtykke til  

 undersøgelse, behandling m.v.
 - Patienter, der varigt mangler evnen til at give informeret samtykke og  

 som ikke har nogen nærmeste pårørende, sikres ved at en anden uvildig  

 sundhedsperson varetager patientens interesser, bortset fra bagatelagtige  

 behandlinger.
 - Patienter, der ikke er i stand til at give informeret samtykke, sikres i  

 øvrigt indflydelse på beslutningen, i det omfang de forstår  

 behandlingssituationen.
 - Patienter sikres klarere rettigheder om de ønsker, der kan optages i et  

 livstestamente, og sundhedspersoners pligt til at kontakte  

 Livstestamenteregistret præciseres.
 - Patienter sikres, at sundhedspersoner iagttager tavshed om de forhold,  

 de erfarer i forbindelse med patientkontakten.
 - Patienter kan som udgangspunkt selv bestemme, hvem der kan få udleveret  

 helbredsoplysninger.
 - Patienter sikres, at der inden for sundhedsvæsenet kan ske  

 videregivelse, når der foreligger et mundtligt samtykke, eller videregivelse  

 uden særligt samtykke, når der er tale om et aktuelt behandlingsforløb.
 - Patienter sikres, at der til videregivelse af helbredsoplysninger til  

 myndigheder uden for sundhedsvæsenet kræves skriftlig samtykke, når bortses  

 fra de ekstraordinære tilfælde, som følger af lovgivningen.
 - Patienter sikres bedre overblik over de regler, der giver adgang til at  

 bruge helbredsoplysninger til forskning, statistik og planlægning, idet disse  

 samles i eet regelsæt.
 Nedenfor sammenstilles kort lovforslagets regler med de lovbestemmelser og  

 andre regler, der hidtil har reguleret området:
1. Lovforslagets kapitel 1 fastlægger de grundlæggende generelle  

 principper for patienters retsstilling.
Lovens anvendelsesområde  

  fastlægges og nogle centrale begreber i loven defineres.
 2. Lovforslagets kapitel 2 om selvbestemmelse, dvs. informeret  

 samtykke præciserer, moderniserer og overfører lægelovens § 6, stk. 2-5  

 (jf. lovbekendtgørelse nr. 632 af 20. juli 1995) om information og samtykke  

 til lovforslaget.
3. Lovforslagets kapitel 3 om selvbestemmelse i særlige tilfælde  

  præciserer, moderniserer (ændrer) og overfører lægelovens § 6 a om  

 livstestamenter til lovforslaget.
Disse regler i lægeloven samt andre regler  

 vedrørende information og samtykke er endvidere indeholdt i  

 Sundhedsstyrelsens cirkulære nr. 163 af 22. september 1992 om information og  

 samtykke m.v. (»Lægers pligt og patienters ret«).
 4. Lovforslagets kapitel 4 om aktindsigt overfører uændret den  

 gældende lov om aktindsigt i helbredsoplysninger (lov nr. 504 af 30. juni  

 1994) til lovforslaget.
 5. Lovforslagets kapitel 5 om tavshedspligt og videregivelse af  

 helbredsoplysninger samler, forenkler og ændrer den hidtidige regulering  

 heraf, som er indeholdt dels i forvaltningsloven (lov nr. 571 af 19. december  

 1985), dels i lov om offentlige myndigheders registre (jf. lovbekendtgørelse  

 nr. 654 af 20. september 1991 med senere ændringer).
 6. Lovforslagets kapitel 6-7 indeholder klage-, straffe-, overgangs- og  

 ikrafttrædelsesbestemmelser .
 Da lovens kapitel 5 om tavshedspligt og videregivelse af  

 helbredsoplysninger udgør en væsentlig ny lovregulering, er der særskilt i  

 afsnit 4 redegjort nærmere herfor.
 Loven træder i kraft den 1. oktober 1998.
2. Lovforslagets baggrund 2.1. Indledning Det er i overensstemmelse med den internationale udvikling og udviklingen  

 i Danmark fundet vigtigt, at patientens retsstilling styrkes gennem  

 fastsættelse af lovbestemmelser, der regulerer patientens forhold til  

 sundhedsvæsenet, og at dette sker i en samlet lovgivning med udgangspunkt i  

 patienten og dennes retsstilling.
 Europarådet har i november 1996 vedtaget en konvention om beskyttelse af  

 menneskerettigheder og menneskelig værdighed i forbindelse med anvendelse af  

 biologi og lægevidenskab: Konvention om menneskerettigheder og biomedicin.  

 Konventionen, der nu er sendt til ratifikation i medlemslandene, kræver ikke  

 særlig gennemførselslovgivning i Danmark, men dette lovforslag om patienters  

 retsstilling bidrager til at understrege Danmarks forventede tilslutning til  

 konventionen.
Der er gennem de senere år indført stadig flere regler, jf. i øvrigt  

 afsnit 2.3., der enten direkte eller indirekte regulerer patienternes  

 retsstilling.
Det kan f.eks. være de principper for information og samtykke i  

 patientbehandlingen samt om livstestamenter, der i 1992 blev indført i  

 lægeloven, samt den direkte ret for patienten til aktindsigt, der indførtes i  

 1993 med loven om aktindsigt i helbredsoplysninger eller den indirekte  

 regulering af patienternes retsstilling, der finder sted i de forskellige  

 love, der autoriserer grupper af sundhedspersoner inden for sundhedsvæsenet,  

 hvori er indeholdt bestemmelser, der pålægger de autoriserede  

 sundhedspersoner bestemte pligter i forhold til patienterne.
Udgangspunktet for dette lovforslag er patientens retsstilling.
Herved  

 menes, at det er de basale retsregler, der regulerer forholdet mellem patient  

 og sundhedsperson, der er lovforslagets indhold.
Lovforslagets regler retter  

 sig til patient og sundhedsperson og regulerer disse to aktørers indbyrdes  

 forhold i form af regler for informeret samtykke, aktindsigt, tavshedspligt  

 og videregivelse af helbredsoplysninger.
 Regler, der retter sig mod amtskommuner og kommuner, såsom regler om  

 kvalitet og ret til undersøgelse og behandling inden for visse tidsfrister,  

 har en anden karakter og er derfor ikke medtaget i dette lovforslag.  

 Eventuelle regler af dette indhold og med sundhedsmyndigheder som målgruppe,  

 bør optages i den særlige lovgivning, der i øvrigt regulerer tilsvarende  

 forhold, såsom sygehusloven og sygesikringsloven.
2.2. Tidligere udkast til lovforslag Sundhedsministeriet udsendte i december 1995 et udkast til lovforslag om  

 patientrettigheder i en bred høring blandt alle relevante interessenter, dvs.  

 patientforeninger, faglige organisationer, sundhedsmyndigheder og andre med  

 tilknytning til sundhedsvæsenet, m.fl.
Indholdet af lovforslaget blev  

 overvejende positivt modtaget.
Det blev dog særligt af patientforeninger og  

 faglige organisationer, bl.a.
Lægeforeningen, kritiseret, at lovforslaget  

 ikke indeholdt nogle mere smidige regler om videregivelse af  

 helbredsoplysninger.
Det blev endvidere kritiseret, at lovforslaget ikke  

 indeholdt materielle patientrettigheder, som f.eks. ret til undersøgelse og  

 behandling inden for visse bestemte frister etc.
 I øvrigt er en del af de bemærkninger og forslag til ændringer, der  

 fremkom under høringsrunden vedrørende det tidligere lovudkast, indarbejdet i  

 det nu foreliggende lovforslag.
2.3. Patienters retsstilling i Danmark - udvikling Der har igennem mange år eksisteret en offentlig regulering af patienters  

 retsstilling.
Reguleringen har imidlertid været spredt på mange forskellige  

 love og andre regler.
Reguleringen har endvidere været uensartet i sin form,  

 idet den enten, som ovenfor anført, er sket direkte eller indirekte i andre  

 lovgivningskomplekser.
Et eksempel på en meget tidlig lovgivning, der direkte regulerede  

 patienternes retsstilling, er loven fra 1938 om sindssyge personers  

 hospitalsophold, der senere er afløst af loven om frihedsberøvelse og anden  

 tvang i psykiatrien (lov nr. 331 af 24. maj 1989), der trådte i kraft 1.  

 oktober 1989. I denne lov - der for tiden er under revision - er der, som i  

 den tidligere lov, fastsat regler, der regulerer psykiatriske patienters  

 tvangsindlæggelse og tvangstilbageholdelse samt, som noget særligt i den nye  

 lov, regler om tvangsbehandling og fiksering af psykiatriske patienter.
Denne  

 særlov er vedtaget, fordi denne patientgruppe har en sygdomskarakter, der  

 medfører et særligt behov for retsbeskyttelse, bl.a. ved at patienterne ofte  

 ikke fuldt ud er i stand til at handle fornuftsmæssigt og ofte har behov for  

 et langvarigt sygehusophold.
 Loven om svangerskabsafbrydelse fra 1973 (jf. lovbekendtgørelse nr. 633 af  

 13. september 1986) og loven om ligsyn, obduktion og transplantation m.v.  

 (senest lov nr. 402 af 13. juni 1990) er andre eksempler på særlige  

 lovgivninger, der regulerer patienternes retsstilling i forhold til det  

 offentlige sundhedsvæsen i situationer, hvor en særlig beskyttelse er  

 nødvendig.
Gennem de seneste 50 år er der vedtaget et større antal love, hvorefter  

 der gives særlige personalegrupper inden for sundhedsvæsenet (læger,  

 tandlæger, sygeplejersker, jordemødre, fysioterapeuter, ergoterapeuter,  

 kliniske tandteknikere, fodterapeuter, kiropraktorer, psykologer, optikere,  

 kliniske diætister og tandplejere) en autorisation til behandling og pleje af  

 bestemte patientgrupper på nærmere i respektive love anførte vilkår (centralt  

 godkendte uddannelser, regulering af personalegruppens rettigheder og pligter  

 i forhold til patienter, eventuelt et forbeholdt virksomhedsområde osv.).  

 Særligt i lægeloven (jf. lovbekendtgørelse nr. 632 af 20. juli 1995), der  

 oprindeligt trådte i kraft 1. januar 1935, er der adskillige bestemmelser,  

 der på samme tid regulerer såvel lægers og ikke lægers forhold som  

 patienternes retsstilling.
Det gælder f.eks. reglerne i lovens kapitel 2 om  

 lægers pligter vedrørende information og samtykke i patientbehandlingen og  

 reglerne i lovens kapitel 6, der regulerer det såkaldte kvaksalveri, dvs.  

 behandlingsmuligheder, der uden særlig hjemmel tillades udført af andre end  

 læger.
 Loven om sundhedsvæsenets centralstyrelse m.v. (lov nr. 397 af 10. juni  

 1987 med senere ændringer) fastslår, at Sundhedsstyrelsen skal føre tilsyn  

 med sundhedspersonalets faglige virksomhed, ligesom der med virkning fra 1.  

 januar 1988 blev indført nye regler i loven om patienternes adgang til at  

 klage over personalets faglige virksomhed, idet der her blev oprettet et  

 centralt patientklagenævn - Sundhedsvæsenets Patientklagenævn - der  

 uafhængigt, bl.a. af Sundhedsstyrelsen, træffer afgørelse om klager fra  

 patienter over sundhedspersonalet.
Med loven om offentlighed i forvaltningen (lov nr. 572 af 19. december  

 1985) og forvaltningsloven (lov nr. 571 af 19. december 1985), der begge  

 trådte i kraft 1. januar 1987, skete der som led i de to loves almindelige  

 regulering af borgernes rettigheder i forhold til det offentlige tillige en  

 regulering af patienters rettigheder i forhold til sundhedsvæsenet.
Særligt  

 blev der med offentlighedslovens § 9 indført en ret for patienter til  

 aktindsigt i sygehusjournaler (senere afløst af en særlov om almindelig  

 aktindsigt i helbredsoplysninger). Endvidere blev der med forvaltningslovens  

 kapitel 8 indført regler om tavshedspligt (§ 27) og om videregivelse af  

 oplysninger (helbredsoplysninger) til andre forvaltningsmyndigheder (§ 28),  

 der også omfatter patienters forhold.
Forvaltningsloven omfatter som  

 hovedregel kun såkaldte »afgørelsessager«, dvs. forhold hvori der  

 vil blive truffet afgørelse af en forvaltningsmyndighed.
Dog omhandler lovens  

 kapitel 8 også såkaldt »faktisk forvaltningsvirksomhed »  

  dvs. sygebehandling, undervisning m.v., hvorved disse centrale regler om  

 tavshedspligt m.v. også blev gældende i forhold til patienter og  

 patientbehandling.
Ved en ændring af lægeloven (lov nr. 351 af 14. maj 1992), der trådte i  

 kraft 1. oktober 1992, skete der en nærmere lovfæstelse af de gældende  

 principper om information og samtykke i patientbehandlingen, samt indførelse  

 af livstestamenter med tilhørende centralt register.
Disse regler er sammen  

 med andre regler om information og samtykke indeholdt i Sundhedsstyrelsens  

 cirkulære nr. 163 af 22. september 1992 om information og samtykke m.v.  

 Reglerne om livstestamenter er indeholdt i Sundhedsministeriets  

 bekendtgørelse nr. 782 af 18. september 1992 og Sundhedsstyrelsens cirkulære  

 nr. 164 af 22. september 1992.
 Endelig er der i flere love vedtaget indenfor de allerseneste år indført  

 bestemmelser om patienters retsstilling på områder, hvor en særlig regulering  

 er fundet nødvendig, fordi de almindelige retsregler ikke længere anses at  

 beskytte patienterne i tilstrækkeligt omfang.
Således skete der med loven fra 1992 om et videnskabsetisk komitesystem og  

 behandling af biomedicinske forskningsprojekter - med senere ændringer i 1996  

 - med virkning fra 1. oktober 1992 en lovfæstelse af komitesystemet, ligesom  

 forsøgspersoners retsstilling blev sikret gennem detaljerede regler for  

 information og samtykke (lovbekendtgørelse nr. 221 af 4. marts 1997). Med lov  

 nr. 504 af 30. juni 1993 blev med virkning fra 1. januar 1994 indført en  

 almindelig adgang til aktindsigt for patienter i helbredsoplysninger.
Med lov  

 om patientforsikring, jf. lovbekendtgørelse nr. 228 af 24. marts 1997, blev  

 med virkning fra 1. juli 1992 indført en erstatningsordning, hvorefter  

 patienter hurtigere og lettere end efter de almindelige erstatningsregler  

 kunne opnå erstatning for skader opstået under sygehusbehandling.
Endvidere  

 er der med lov nr. 1120 af 20. december 1995 om erstatning for  

 lægemiddelskader med virkning fra 1. januar 1996 indført en ordning,  

 hvorefter patienter hurtigere og lettere end efter produktansvarsloven kan  

 opnå ret til erstatning for lægemiddelskader.
Herudover har de faglige foreninger, f.eks.
Lægeforeningen, i deres etiske  

 regler m.v. fastsat bestemmelser for medlemmernes relationer til patienterne.
2.4. Internationalt - andre lande De internationale organisationer m.fl. har i stadigt større omfang taget  

 spørgsmål om patientrettigheder op til behandling.
 F.eks. har verdenssundhedsorganisationen WHO fra det europæiske  

 regionalkontor i København i marts 1994 udsendt: »A Declaration on the  

 Promotion of Patients« Rights in Europe' om patienters rettigheder i de  

 lande, der hører under regionskontoret.
Retten til en menneskeværdig behandling er stadfæstet i flere  

 internationale konventioner.
Det fremgår bl.a. af artikel 7 i FN's  

 internationale konvention om borgerlige og politiske rettigheder, at ingen må  

 udsættes for tortur eller for grusom, umenneskelig eller fornedrende  

 behandling.
Samme bestemmelse indgår også i artikel 3 i Europarådets  

 konvention til beskyttelse af menneskerettigheder og grundlæggende  

 frihedsrettigheder: »Den europæiske menneskerettighedskonvention«,  

 og af konventionens artikel 5 fremgår det, at enhver har ret til frihed og  

 personlig sikkerhed.
I forbindelse med sygdomsbehandling er det kun tilladt  

 at berøve en person friheden, hvis det er tilladt ved lov, og kun hvis det er  

 for at forhindre spredning af smitsomme sygdomme eller på grund af mental  

 sygdom, alkoholisme eller stofmisbrug.
Europarådet har i november 1996 vedtaget: »Konvention om  

 menneskerettigheder og biomedicin«.
Konventionen er sendt til  

 ratifikation i de enkelte medlemslande.
Konventionen indeholder regulering af  

 alle centrale problemstillinger inden for patientretten, f.eks. om informeret  

 samtykke, beskyttelse af personer, der mangler evnen til at give samtykke,  

 beskyttelse af privatlivet, regler for videregivelse af helbredsoplysninger,  

 beskyttelse af den menneskelige arvemasse, regler for videnskabelig  

 forskning, m.v.
Europaparlamentet og Rådet har med direktiv 95/46/EF af 24. oktober 1995  

 om beskyttelse af fysiske personer i forbindelse med behandling af  

 personoplysninger og fri udveksling af sådanne oplysninger, der skal  

 gennemføres af medlemsstaterne senest 3 år herefter, også reguleret brugen og  

 videregivelsen af patientoplysninger.
Justitsministeriet har nedsat et  

 udvalg, der skal implementere direktivets regler i dansk ret, og et  

 lovforslag herom forventes fremsat i folketingssamlingen 1997/98. Den  

 regulering af patienters retsstilling, der er foretaget i lovforslagets  

 kapitel 5 om tavshedspligt og videregivelse af helbredsoplysninger, ligger  

 inden for rammerne af direktivet.
Lovforslagets øvrige bestemmelser berører  

 ikke EU-retten.
 Finland har med virkning fra 1. marts 1993 vedtaget en lov om patienters  

 retsstilling og rettigheder (lov nr. 785 af 17. august 1992), der primært  

 samler de ovenfor nævnte grundlæggende generelle rettigheder for patienten i  

 forbindelse med information og samtykke, tavshedspligt, patientvejledning  

 m.v.
 Norge har i august 1997 udsendt et udkast til lovforslag om  

 patientrettigheder, som ligeledes samler de ovenfor nævnte generelle regler  

 om patienters retsstilling samt medtager visse regler om patienters ret til  

 valg af behandlingssteder m.v.
3. Lovens afgrænsning og anvendelsesområde 3.1. Afgrænsning Loven regulerer de grundlæggende regler vedrørende patienters  

 selvbestemmelse og de regler om information, aktindsigt og  

 helbredsoplysninger, der er en forudsætning for, at patienten kan varetage  

 sine interesser i forholdet mellem patient og sundhedsperson.
Målgruppen for  

 loven er således patient og sundhedsperson.
Derfor er regler vedrørende f.eks. vederlagsfrihed eller betaling for  

 sygehusbehandling, regler om at patienten inden for en bestemt tidsfrist har  

 krav på en vurdering (diagnose) af sin sygdom, samt regler om at patienten  

 herefter inden for en bestemt tidsfrist har krav på behandling ikke medtaget  

 i lovforslaget.
Målgruppen for regler af denne karakter er  

 sundhedsmyndigheder (amtskommuner, Hovedstadens Sygehusfællesskab og  

 kommuner), og disse forhold bør reguleres i anden lovgivning.
Endvidere omfatter loven ikke de tilfælde, hvor patienten er i en sådan  

 særlig situation, at en særlig retsbeskyttelse er nødvendig, f.eks. efter  

 loven om frihedsberøvelse og anden tvang i psykiatrien, loven om ligsyn,  

 obduktion og transplantation m.v., loven om et videnskabsetiske komitesystem  

 og behandling af biomedicinske forskningsprojekter, hvorfor disse særlige  

 love ikke overføres til patientretsstillingsloven.
Endvidere bør de specielle  

 love om patienters ret til erstatning, dvs. patientforsikringsloven og loven  

 om lægemiddelskadeerstatning heller ikke overføres til  

 patientretstillingsloven, hvilket i øvrigt svarer til den afgrænsning, der  

 herom også er sket i andre nordiske lande.
Det er således kun - som anført - de grundlæggende og generelle principper  

 for patientens retsstilling »som patient«, der medtages i loven.  

 Dog er der i forhold til det tidligere udkast til lovforslag ikke medtaget  

 regler om klagesystemets opbygning og funktion m.v., men alene en bestemmelse  

 om, at klager over forhold efter patientretsstillingsloven kan indbringes for  

 Sundhedsvæsenets Patientklagenævn (§ 32). De øvrige bestemmelser om  

 Sundhedsvæsenets Patientklagenævn er således fortsat indeholdt i  

 centralstyrelsesloven.
Dette skyldes, at det indtil videre er fundet mest  

 hensigtsmæssigt, at klagesystemet reguleres i en særlov.
Det bemærkes, at loven ikke omhandler spørgsmålet om magtanvendelse i de  

 tilfælde, hvor en patient, der er mindreårig eller varigt mangler evnen til  

 at give informeret samtykke, modsætters sig en repræsentants  

 (forældremyndighedsindehaveren, nærmeste pårørende, værgen) og  

 sundhedspersonens behandlingsforslag.
Dette spørgsmål om magtanvendelse -  

 fysisk tvang - har altid eksisteret, og spørgsmålet har inden for  

 sundhedsvæsenet hidtil været ureguleret, når bortses fra reglerne om  

 tvangsbehandling indenfor psykiatrien og epidemilovgivningen samt nødretlige  

 betragtninger, navnlig når det drejer sig om nødvendig øjeblikkelig  

 behandling.
Spørgsmålet om nødvendigheden af magtanvendelse i visse situationer  

 overfor psykisk handicappede behandles for tiden i et udvalg under  

 Socialministeriet: Udvalget om psykisk handicappedes retssikkerhed.
Udvalget  

 forventes at afslutte sit arbejde med udgangen af 1997.
Det er Sundhedsministeriets opfattelse, at spørgsmålet om magtanvendelse i  

 relation til sygebehandling af psykisk handicappede udgør en beskeden del af  

 hele problemkredsen vedrørende magtanvendelse over for denne gruppe borgere.  

 Hovedparten af problemerne vedrører den daglige pleje af og omsorg for de  

 psykisk handicappede.
Sundhedsministeriet vil derfor afvente resultatet af  

 Socialministeriets udvalgsarbejde og Socialministeriets stillingtagen til  

 behovet for og omfanget af eventuelle magtanvendelsesregler inden for  

 plejeområdet, før der tages stilling til dette spørgsmål i relation til  

 sygebehandling.
3.2. Lovens anvendelsesområde Som det fremgår af lovforslagets §§ 2, 3 og 4, gælder loven for patienter,  

 der inden for sundhedsvæsenet modtager undersøgelse, behandling,  

 sundhedsfaglig pleje m.v. af en autoriseret sundhedsperson og personer, der  

 handler på disses ansvar, medmindre andet særligt er fastsat i anden  

 lovgivning.
Dette er begrundet i, at kun autoriseret sundhedspersonale og  

 personer, der arbejder på disses ansvar, er omfattet af Sundhedsstyrelsens  

 tilsyn efter centralstyrelsesloven.
Ved en autoriseret sundhedsperson forstås en person, der er meddelt  

 autorisation efter de gældende autorisationslove, som læge, tandlæge,  

 sygeplejerske, jordemoder, fysioterapeut, ergoterapeut, klinisk tandtekniker,  

 fodterapeut, kiropraktor, psykolog, optiker, klinisk diætist og tandplejer.  

 Loven finder tilsvarende anvendelse på personer, der arbejder under ansvar  

 overfor disse sundhedspersoner.
Sidstnævnte gruppe vil navnlig omfatte  

 social- og sundhedsassistenter, plejere og sygehjælpere.
Uden for lovens anvendelsesområde falder således bl.a. behandling hos  

 alternative behandlere, medmindre disse handler på ansvar af en autoriseret  

 sundhedsperson.
Dette er en konsekvens af, at de pågældende ikke er omfattet  

 af Sundhedsstyrelsens tilsyn og således ikke omfattet af det særlige  

 reaktionssystem, som ifølge lovgivningen er tillagt Sundhedsstyrelsen.
Loven finder således anvendelse overalt inden for det offentlige  

 sundhedsvæsen samt i praksis og på institutioner inden for det private  

 sundhedsvæsen, hvortil der er knyttet en autoriseret sundhedsperson.
Dette  

 svarer til den afgrænsning, der i straffeloven er foretaget for de personer,  

 der kan straffes for brud på tavshedspligten.
Efter straffelovens §§ 152-152  

 f omfatter tavshedspligten personer, der virker i offentlig tjeneste eller  

 som virker i erhverv i medfør af offentlig beskikkelse og lignende, f.eks.  

 autoriseret sundhedspersoner, samt de pågældende personers medhjælpere.
Endvidere omfatter loven - jf. § 2's formulering: »eller andre  

 steder, hvor der udføres sundhedsfaglig virksomhed,» - de tilfælde, hvor  

 en autoriseret sundhedsperson, f.eks. en læge, udfører sundhedsmæssige  

 opgaver uden for den almindelige primære og sekundære sundhedssektor, f.eks.  

 inden for det sociale område (plejehjem m.fl.), på arbejdsmarkedsområdet  

 (bedriftssundhedstjenesten m.fl.), i Kriminalforsorgen m.v., medmindre  

 særlovgivningen eller regler fastsat herefter foreskriver andet.  

 Sygeplejersker, der virker under den kommunale hjemmesygeplejerskeordning, og  

 som udfører behandling og sundhedsfaglig pleje, er ligeledes omfattet af  

 loven.
Loven omfatter desuden ydelser efter de kommunale sundhedsordninger  

 (forebyggende sundhedsordninger overfor børn og unge samt svangreomsorgen),  

 jf. at »sundhedsfaglige forebyggelsestiltag over for den enkelte  

 person« er omfattet af definitionen af behandling i § 3.
 Uden for lovens anvendelsesområde falder de ovennævnte særlige  

 lovregulerede områder, f.eks. vedrørende tvangsanvendelse på psykiatriske  

 patienter, patient- og lægemiddelskadeerstatningslovene m.fl.
 Patientretsstillingslovens regler finder dog anvendelse for patienter  

 omfattet af disse særlove i det omfang, dette er foreneligt med særlovene.  

 F.eks. vil spørgsmålet om psykiatriske patienters behandling, bortset fra  

 tvangsanvendelse og særlige klageveje m.v., være reguleret i  

 patientretsstillingsloven, f.eks. reglerne om aktindsigt, tavshedspligt og  

 videregivelse af helbredsoplysninger.
 Særligt vedrørende lovforslagets kapitel 5 om tavshedspligt og  

 videregivelse af helbredsoplysninger vil uden for patientretsstillingsloven  

 også falde den regulering af helbredsoplysninger, der er indeholdt i særlig  

 lovgivning, f.eks. bistandslovens § 17, der pr. 1. juli 1998 afløses af lov  

 om retssikkerhed og administration på det sociale område, § 12. Endvidere  

 undtages fra patientretsstillingsloven den regulering, der er foretaget i lov  

 om brug af helbredsoplysninger m.v. på arbejdsmarkedet (lov nr. 292 af 24.  

 april 1996), der trådte i kraft den 1. juli 1996, samt de forbud mod  

 anvendelse af visse helbredsoplysninger ved tegning af forsikringer og  

 pensioner, der er indeholdt i lov om ændring af lov om forsikringsaftaler og  

 lov om tilsyn med firmapensionskasser (lov nr. 413 af 10. juni 1997), der  

 trådte i kraft 11. juni 1997.
4. Særligt om tavshedspligt og videregivelse af  

 helbredsoplysninger Reglerne om tavshedspligt m.v. er indeholdt i lovforslagets kapitel 5 og  

 er udarbejdet på baggrund af Sundhedsministeriet betænkning »Lægers  

 tavshedspligt og videregivelse af helbredsoplysninger«, november 1995  

 (betænkning nr. 1305/1995), dog således, at reglerne om videregivelse af  

 helbredsoplysninger til brug for behandling m.v., navnlig § 24 er forenklet i  

 forhold til betænkningens forslag.
 Reglerne i kapitel 5 er omfattet af Europarlamentet og Rådets direktiv  

 95/46/EF om beskyttelse af fysiske personer i forbindelse med behandling af  

 personoplysninger og om fri udveksling af sådanne oplysninger, som skal være  

 implementeret i dansk lovgivning senest 24. oktober 1998. Reglerne holder sig  

 inden for rammerne af dette direktiv, jf. de almindelige bemærkninger pkt. 6.
Det fastslås, at patienter har krav på, at sundhedspersoner m.fl.  

 iagttager tavshed om, hvad de under udøvelsen af deres erhverv erfarer eller  

 får formodning om angående helbredsforhold m.v.
Forslaget omfatter de  

 sundhedspersoner, der er beskæftiget inden for sundhedsvæsenet med  

 undersøgelse, diagnosticering, behandling, sundhedsfaglig pleje m.v. af  

 patienter, jf. lovens §§ 2-4.
Det findes uhensigtsmæssigt, at reglerne om videregivelse af  

 helbredsoplysninger m.v. i dag findes i flere forskellige regelsæt, navnlig i  

 forvaltningsloven og registerloven.
Af hensyn til såvel patienters som  

 sundhedspersoners muligheder for at overskue retstilstanden, foreslås det  

 derfor, at der indføres ensartede regler for videregivelse af  

 helbredsoplysninger inden for sundhedsvæsenet, således at reguleringen heraf  

 samles i een lov, og er uafhængig af hvorvidt oplysningerne er ført manuelt  

 eller elektronisk.
Efter forvaltningslovens § 28 sondres der mellem forskellige typer af  

 fortrolige oplysninger.
Denne sondring er vanskelig at administrere på  

 sundhedsområdet, hvorfor det foreslås, at samtlige fortrolige oplysninger  

 undergives samme regulering.
Herved opnås mulighed for at fastsætte regler,  

 der specielt er tilpasset sundhedsvæsenet.
De gældende regler i forvaltningslovens § 28, der er bygget op omkring et  

 myndighedsbegreb - omfattende f.eks. en kommune eller amtskommune - er ikke  

 tilpasset sundhedsvæsenets særlige forhold.
F.eks. vil der ved udlevering af  

 helbredsoplysninger mellem sygehuse beliggende i forskellige amter, skulle  

 indhentes et skriftligt samtykke hertil fra patienten, som gælder i 1 år.  

 Samtykket skal angive hvilke oplysninger, og til hvilke formål oplysningerne  

 må videregives.
 Både kravet om skriftlighed og reglen om at en (tilfældig)  

 myndighedsgrænse udløser et krav om samtykke, findes ikke rimelige eller  

 forståelige for de involverede på sundhedsområdet.
 Særligt føles et krav om, at patienten skal give formaliseret samtykke  

 hver gang, der videregives helbredsoplysninger i forbindelse med en aktuel  

 undersøgelse, behandling og pleje i sundhedsvæsenet, at være formalistisk og  

 medføre en meget usmidig forretningsgang i den daglige patientbehandling.  

 Såfremt patienten har givet et informeret samtykke til de foretagne  

 undersøgelser og behandlinger på sygehuset, bør dette indebære, at det  

 behandlende personale uden indhentelse af et fornyet samtykke også har adgang  

 til at udveksle de oplysninger, der er nødvendige ved behandlingen, også selv  

 om dette omfatter oplysninger fra f.eks. et højt specialiseret sygehus i et  

 andet amt, hvor der i dag efter forvaltningslovens almindelige regler skal  

 gives et skriftligt samtykke.
Det foreslås derfor, jf. § 24, stk. 2, nr. 1, at helbredsoplysninger kan  

 indhentes og udveksles fra andre sundhedspersoner uden patientens samtykke,  

 når oplysningerne er påkrævet af hensyn til et aktuelt behandlingsforløb af  

 patienten og såfremt videregivelsen sker under hensyntagen til patientens  

 interesse og behov for den aktuelle behandling.
Med de nye og mere enkle  

 regler for videregivelse af helbredsoplysninger, når det drejer sig om et  

 aktuelt behandlingsforløb, vil der særligt ske en ophævelse af samtykkekravet  

 for patienter, der indlægges på sygehus fra egen læge, og for patienter, der  

 indlægges på et sygehus i et andet amt.
Det kan oplyses, at ca. 25% af alle  

 indlæggelser sker via egen læge, og at ca. 23% af landets patienter (akutte  

 og ikke akutte) sendes til behandling i en anden amtskommune eller i  

 Hovedstadens Sygehusfællesskab.
Det foreslås endvidere, at der kan ske videregivelse af nødvendige  

 oplysninger uden patientens samtykke til patientens praktiserende læge fra en  

 læge, der virker som stedfortræder for denne, jf. § 24, stk. 2, nr. 3.  

 Patienten vil i disse situationer ofte finde det naturligt, at egen læge  

 modtager de nødvendige oplysninger om den behandling, som patienten har  

 modtaget hos den stedfortrædende læge.
Endvidere sikrer bestemmelsen, at der  

 kan ske en berettiget videregivelse af oplysninger til patientens egen læge  

 med henblik på at forebygge risiko for dobbeltordinationer, vildledning fra  

 medicinmisbrugere m.v.
Som grundlæggende hovedregel foreslås, jf. § 24, stk. 1, at en  

 sundhedsperson - hvad enten denne er offentligt ansat eller privat  

 praktiserende - kun må videregive oplysninger til andre, herunder øvrige  

 sundhedspersoner, myndigheder m.fl. med patientens samtykke.
Det omfatter  

 f.eks. tilfælde, hvor der ikke er tale om et aktuelt behandlingsforløb.
For  

 eksempel helbredsoplysninger, som ønskes til indsigt i hvordan behandlingen  

 forløb for en patient, der tidligere var til behandling det pågældende sted,  

 eller sygehusets udsendelse af udskrivningsbreve til egen læge, medmindre  

 patienten skal fortsætte behandlingen hos egen læge som led i et aktuelt  

 behandlingsforløb.
 Samtykket kan her være mundtligt eller skriftligt, ligesom samtykket enten  

 kan afgives til den sundhedsperson, der indhenter helbredsoplysninger eller  

 til den sundhedsperson, der skal videregive oplysninger.
Ved videregivelse af oplysninger, der ikke finder sted i forbindelse med  

 undersøgelse, behandling m.v. af patienter, f.eks. til rets- og  

 skattemyndigheder, opretholdes i lovforslaget, jf. §§ 26 og 27, et krav om  

 skriftligt samtykke, ligesom samtykket kun kan afgives til den  

 sundhedsperson, der skal videregive oplysninger.
Der stilles endvidere krav  

 om, at samtykke til videregivelse skal indføres i patientjournalen.
En række bestemmelser spredt rundt i særlovgivningen giver i dag  

 offentlige myndigheder mulighed for at indhente helbredsoplysninger fra  

 sundhedspersoner uden patientens samtykke.
Denne lovbestemte adgang til at  

 indhente helbredsoplysninger er sikret i § 26, stk. 2, nr. 1. Disse  

 bestemmelser er i de fleste tilfælde udformet således, at myndigheden kun er  

 berettiget til at kræve de oplysninger, der er af væsentlig betydning for den  

 modtagende myndigheds sagsbehandling.
Det foreslås herudover, jf. § 26, stk. 2, nr. 2, at der kan ske  

 videregivelse uden patientens samtykke, såfremt videregivelse er nødvendig  

 til berettiget varetagelse af en åbenbar almen interesse eller af væsentlige  

 hensyn til patienten eller andre, f.eks. patientens pårørende.
Endvidere  

 foreslås, at der som hidtil, jf. § 26, stk. 2, nr. 3, kan ske videregivelse  

 uden samtykke, såfremt videregivelsen er nødvendig for, at en myndighed kan  

 gennemføre tilsyns- og kontrolopgaver, f.eks. til Sundhedsstyrelsen til brug  

 for styrelsens tilsyn med sundhedspersoner.
 Der foreslås også en lempelse i forhold til gældende lovgivning for så  

 vidt angår videregivelse af helbredsoplysninger vedrørende en afdød patient,  

 jf. § 28, således at der, efter anmodning fra afdødes pårørende, gives adgang  

 til at videregive oplysninger fra et sygehus m.fl. til afdødes praktiserende  

 læge, når formålet er, at lægen skal orientere de nærmeste pårørende om  

 afdødes sygdomsforløb, dødsårsag og dødsmåde.
 Endelig foreslås det, at der, jf. §§ 29-31, indføres ensartede regler for  

 så vidt angår videregivelse af oplysninger om enkeltpersoners helbredsforhold  

 fra patientjournaler til forskning, planlægning, statistik m.v.
Samlet set er de nye regler i lovforslagets kap. 5 om tavshedspligt og  

 videregivelse af helbredsoplysninger indrettet således, at de oplysninger,  

 som patienten helt naturligt finder, at sundhedspersoner skal indhente for et  

 aktuelt behandlingsforløb ikke kræver et samtykke.
Er sundhedspersonerne i  

 tvivl om patienters ønske, eller foreligger der ikke et aktuelt  

 behandlingsforløb, skal sundhedspersonen dog indhente patientens mundtlige  

 samtykke.
For helbredsoplysninger, der skal anvendes til andre formål end  

 behandling m.v., skal der som hovedregel indhentes et konkret, informeret og  

 skriftligt samtykke, idet patienten her kan have berettigede ønsker om, at  

 hans helbredsoplysninger ikke bruges til formål, de ikke er indhentet for.  

 Hvor det drejer sig om helbredsoplysninger til forskning, planlægning og  

 statistik, vil disses anvendelse blive beskyttet af de givne tilladelser og  

 blive anonymiseret efter brugen.
 Der henvises i øvrigt til bemærkninger til lovforslagets enkelte  

 bestemmelser.
 5. Administrative og økonomiske konsekvenser m.v.
Bestemmelserne om selvbestemmelsesret (kapitel 2 og 3) er i alt væsentligt  

 en samling og præcisering af gældende bestemmelser og praksis.
Bestemmelserne  

 skønnes derfor ikke at have administrative eller økonomiske konsekvenser.
De nye regler om inddragelse af en patients nærmeste pårørende til at give  

 informeret samtykke, når patienten ikke er i stand til dette, er således en  

 lovfæstelse af en almindelig gældende praksis.
Reglen om, at en anden  

 sundhedsperson med faglig indsigt på det pågældende område skal tilslutte sig  

 behandling af en person, der ikke selv er i stand til at give informeret  

 samtykke og ikke har nærmeste pårørende, er derimod ny, set i forhold til  

 gældende praksis og retstilstand.
Da der vil være tale om meget få tilfælde,  

 og da der endvidere er tilføjet en undtagelse fra inddragelse af en anden  

 sundhedsperson for så vidt angår almindelige mindre indgribende, typisk  

 bagatelagtige, behandlinger, findes denne ordning kun at påføre  

 sundhedsvæsenet meget få merudgifter.
 Aktindsigtsreglerne (kapitel 4) er en uændret videreførelse af den  

 gældende lov, hvorfor der ikke med lovforslaget er tale om nye konsekvenser  

 på dette område.
Reglerne om tavshedspligt og videregivelse af helbredsoplysninger (kapitel  

 5) skønnes ikke at medføre økonomiske eller administrative konsekvenser.
De  

 ændrede regler vedrørende kravene til samtykke til videregivelse af  

 helbredsoplysninger er generelt set blevet mere enkle og overskuelige og vil  

 derfor snarere medføre administrative lettelser og mindre økonomiske  

 omkostninger.
Endvidere har sundhedspersoner allerede efter gældende  

 lovgivning pligt til løbende at informere patienterne og indhente samtykke i  

 forbindelse med undersøgelse, behandling m.v., samt til at indføre  

 oplysninger om den information m.v., patienten har modtaget, i  

 patientjournalen.
Kravet om, at samtykke til videregivelse efter de  

 foreslåede regler skal journalføres, vil derfor ikke medføre øget  

 administrativt arbejde.
I øvrigt vil det lette såvel patienternes som personalets administration  

 af området, at de hidtil meget spredte og uensartet bestemmelser på området  

 nu samles og præciseres i en lov.
Endvidere vil de mere enkle regler for  

 videregivelse af helbredsoplysninger i forbindelse med et aktuelt  

 behandlingsforløb medføre en reel administrativ lettelse set i forhold til  

 den gældende retstilstand.
Det må endelig antages, at de i flere henseender  

 mere klare regler generelt set vil medføre, at der opstår færre konflikter i  

 forbindelse med misforståelser og afklaring af retstilstanden i øvrigt.
 Samlet set anses lovforslag således ikke at medføre merudgifter for  

 amtskommuner og kommuner og for sundhedspersoner knyttet hertil, hvilket de  

 kommunale organisationer har tilsluttet sig.
 Lovforslaget vil ikke have erhvervsøkonomiske eller miljømæssige  

 konsekvenser.
6. Forholdet til EU-retten Lovforslaget berører EU-retten i relation til reglerne i henholdsvis  

 kapitel 4 om aktindsigt i helbredsoplysninger og i kapitel 5 om videregivelse  

 af helbredsoplysninger.
Reglerne i kapitel 4 og 5 er således omfattet af Europarlamentet og Rådets  

 direktiv 95/46/EF om beskyttelse af fysiske personer i forbindelse med  

 behandling af personoplysninger og om fri udveksling af sådanne oplysninger,  

 som skal være implementeret i dansk lovgivning senest 24. oktober 1998.  

 Direktivets anvendelsesområde er i art. 3, stk. 1, fastsat til at være  

 behandling af personoplysninger, der helt eller delvist foretages ved hjælp  

 af edb, samt ikke-elektronisk behandling af personoplysninger, der er eller  

 vil blive indeholdt i et register.
Lovforslaget om patienters retsstilling  

 indeholder i de nævnte kapitler regler, der er omfattet af direktivet.  

 Justitsministeriet har nedsat et udvalg om revision af registerlovgivningen,  

 der skal implementere direktivet i dansk lovgivning.
Dette udvalg har endnu  

 ikke afgivet sin betænkning.
Det kan derfor, når justitsministeren i foråret  

 1998 fremsætter forslag til ny registerlovgivning, være nødvendigt at  

 fremsætte ændringsforslag til kapitlerne.
Reglerne i kapitel 4 og 5 vedrører alene spørgsmålet om aktindsigt  

 (egenacces) og videregivelse af oplysninger.
Alle øvrige spørgsmål vil skulle  

 behandles efter registerlovgivningen og de regler, der fastsættes i medfør  

 heraf.
Følgende skal særligt bemærkes:
Direktivets begreb »behandling af personoplysninger«, jf.  

 definitionen i art. 2b, vedrører enhver operation eller række af operationer  

 med eller uden brug af elektronisk databehandling, som oplysninger gøres til  

 genstand for.
Kapitel 5 i lovforslaget om patienters retsstilling vedrører  

 kun den behandling af oplysninger, som består i at videregive  

 personoplysninger, men f.eks. ikke indsamling, registrering, sletning m.v.  

 Det indebærer, at indsamling, registrering m.v. ikke omfattes af dette  

 forslag, men vil henhøre under registerlovgivningen.
Direktivets udgangspunkt er, at behandling af oplysninger om  

 helbredsforhold forbydes, jf. direktivets art. 8. Dette kan dog fraviges,  

 f.eks. såfremt den oplysningen angår giver sit samtykke hertil.
Art. 8, stk.  

 3, giver endvidere mulighed for behandling af oplysninger om helbredsforhold,  

 hvis det er nødvendigt med henblik på forebyggende medicin, medicinsk  

 diagnose, sygepleje eller patientbehandling eller forvaltning af læge- og  

 sundhedstjenester, og hvis behandlingen af disse oplysninger foretages af en  

 erhvervsudøvende i sundhedssektoren, der i henhold til den nationale  

 lovgivning eller til regler, der er fastsat af kompetente nationale organer,  

 har tavshedspligt, eller af en anden person med tilsvarende tavshedspligt.
Ovennævnte bestemmelse i direktiv 95/46/EF indebærer en meget vid adgang  

 til at videregive oplysninger inden for sundhedsvæsenet uden patientens  

 samtykke.
Sundhedsministeriet finder, bl.a. på baggrund af betænkning 1305  

 fra november 1995 om lægers tavshedspligt og videregivelse af  

 helbredsoplysninger, at der er et behov for særlige regler for videregivelse  

 af helbredsoplysninger for at styrke patienternes retsstilling.
I forhold til  

 direktiv 95/46/EF indeholder nærværende forslag således regler, der giver  

 patienterne en større beskyttelse mod at oplysninger videregives uden  

 samtykke, ligesom forslaget giver patienter mulighed for at frabede sig, at  

 oplysninger videregives.
Denne særlige regulering for videregivelse af  

 oplysninger vedr. helbredsforhold er i overensstemmelse med direktivets  

 betragtning 22, hvorefter medlemsstaterne har mulighed for uafhængig af de  

 generelle regler i direktivet at fastsætte særlige betingelser for  

 databehandling på specifikke områder og med hensyn til de særlige kategorier  

 af oplysninger, der omhandles i direktivets artikel 8. I denne artikel er  

 netop oplysninger vedr. helbredsforhold nævnt.
Direktiv 95/46/EF fastsætter som nævnt ovenfor særlige regler for såkaldte  

 følsomme oplysninger, hvorunder bl.a. oplysninger om helbredsforhold  

 henhører.
På sundhedsområdet vil sundhedspersoner imidlertid ofte også kunne  

 være i besiddelse af andre oplysninger vedr. rent private forhold, som ikke  

 kan karakteriseres som helbredsforhold, f.eks. oplysninger om patientens  

 pårørende, patientens økonomi m.v., jf. bemærkningerne til § 24. For at  

 styrke patientens retsstilling indeholder lovforslaget en ensartet regulering  

 af disse typer af fortrolige oplysninger, således at oplysningerne kun kan  

 videregives med patientens samtykke.
Man har således fundet det rigtigt ikke  

 at anvende direktivets generelle mulighed for videregivelse på lempelige  

 vilkår af hensyn til offentlig forvaltning.
Sundhedsministeriet har i stedet  

 udnyttet direktivets mulighed for at styrke patientens retsstilling, således  

 at videregivelse af den nævnte type af fortrolige oplysninger altid kræver  

 patientens samtykke.
 I visse situationer tillægger direktiv 95/46/EF patienter (registrerede)  

 rettigheder, som går ud over bestemmelserne i dette kapitel, f.eks. art. 11  

 om oplysningspligt, når oplysninger ikke er indsamlet hos den pågældende.  

 Denne artikel vil have betydning, når der f.eks. videregives  

 personoplysninger til brug for et forskningsprojekt, jf. §§ 29-31. Det skal i  

 den forbindelse understreges, at patienterne naturligvis har samme  

 rettigheder som øvrige registrerede, der ikke kan betegnes patienter, således  

 at direktivets bestemmelser på disse områder fortsat vil være gældende,  

 uanset om dette ikke fremgår af denne lov.
I direktiv 95/46/EF stilles der krav om, at et uafhængigt tilsyn skal påse  

 overholdelsen af direktivets bestemmelser.
De af lovforslagets bestemmelser i  

 kapitel 4 og 5, som falder ind under direktivet, vil for så vidt angår de  

 registerretlige forhold høre under Registertilsynets almindelige  

 tilsynskompetence, idet der ikke er fundet behov for at etablere et særligt -  

 og nyt - tilsyn.
 Lovforslaget er således i overensstemmelse med direktiv 95/46/EF.
 7. Hørte myndigheder, organisationer og foreninger.
 Lovforslaget har været sendt til høring hos følgende myndigheder,  

 organisationer og foreninger:
Alzheimerforeningen, Amtsrådsforeningen, Apotekerforeningen,  

 Arbejdsministeriet, Astma- og Allergiforbundet, Brugernes Stemme, Børnerådet,  

 Center for Bioetik, Center for Etik og Ret, Center for Menneskerettigheder,  

 Center for Små Handicapgrupper, Dansk Farmaceutforening, Dansk  

 Handicapforbund, Dansk Kiropraktorforening, Dansk Optikerforening, Dansk  

 Psykologforening, Dansk Sygehusinstitut, Dansk Sygeplejeråd, Dansk  

 Tandlægeforening, Dansk Tandplejerforening, Danske Fysioterapeuter, De  

 Samvirkende Invalideorganisationer, Den alm.
Danske Jordemoderforening, Den  

 alm.
Danske Lægeforening, Den Centrale Videnskabsetiske Komite, Det Centrale  

 Handicapråd, Det Etiske Råd, Det Sygeplejeetiske Råd, Diabetesforeningen,  

 DIKE, Embedslægeforeningen, Ergoterapeutforeningen, Finansministeriet,  

 Forbrugerrådet, Forbundet af Offentligt Ansatte, Forebyggelsespolitisk Råd,  

 Foreningen af Kliniske Diætister, Foreningen Skadeligt Dentalmateriale,  

 Forskningsministeriet, Frederiksberg Kommune, Færøernes Landsstyre,  

 Galebevægelsen, Gigtforeningen, Grønlands Hjemmestyre, Hjerteforeningen, HK,  

 Hovedstadens Sygehusfællesskab, Indenrigsministeriet, Institut for Sociale  

 Forhold og Organisation, Justitsministeriet, Komiteen for Sundhedsoplysning,  

 Kommunernes Landsforening, Kræftens Bekæmpelse, Kræftforeningen Tidslerne,  

 Københavns Kommune, Landsforeningen af Forsorgsledere, Landsforeningen af  

 Hospitalslaboranter, Landsforeningen af Statsautoriserede Fodterapeuter,  

 Landsforeningen af Turner kontaktgrupper i Danmark, Landsforeningen Bisserne,  

 Landsforeningen Cystisk Fibrose, Landsforeningen Evnesvages Vel,  

 Landsforeningen Pårørende til Sindslidende, Landsforeningen SIND, LEV,  

 Levnedsmiddelstyrelsen, Lægemiddelstyrelsen, Morbus Addison Foreningen,  

 Muskelsvindfonden, Naturhelbredelsens Forum, Nævnet for Etnisk Ligestilling,  

 Omsorgsorganisationernes Samråd, Patientforsikringsforeningen,  

 Patientklagenævnet, Patientskadeankenævnet, Registertilsynet,  

 Rigsombudsmanden i Grønland, Rigsombudsmanden på Færøerne,  

 Scleroseforeningen, Socialministeriet, Statens Seruminstitut, Statens  

 Sundhedsvidenskabelige Forskningsråd, Statens Øjenklinik, Statsministeriet,  

 Sundhedsstyrelsen, Sundhedsuddannelsesrådet, Sygesikringens  

 Forhandlingsudvalg, Tandlægernes Nye Landsforening, Undervisningsministeriet,  

 Vagttårnets Bibel- og Traktatselskab, Ældremobiliseringen og Ældresagen.
Bemærkninger til lovforslagets enkelte bestemmelser Kapitel 1 Kapitlet indeholder en formålsbestemmelse, en bestemmelse om lovens  

 anvendelsesområde, definitioner af nogle centrale begreber, der anvendes i  

 loven, samt en bestemmelse om legale repræsentanters indtræden i patientens  

 rettigheder.
Til § 1 Formålet med loven er at medvirke til at sikre, at patienters værdighed,  

 integritet (fysisk og psykisk ukrænkelighed) og selvbestemmelsesret  

 respekteres.
 Lovens formål er endvidere at medvirke til at sikre tillids- og  

 fortrolighedsforholdet mellem patient og sundhedsperson.
 Formålsbestemmelsen skal først og fremmest understrege, at hele loven og  

 fortolkningen af de enkelte bestemmelser, bl.a. i forbindelse med udnyttelsen  

 af lovens bemyndigelsesbestemmelser, skal hvile på de principper og  

 holdninger, der er kommet til udtryk i formålsbestemmelsen.
Ved en lovregulering af patientretsstillingsområdet vil der endvidere ske  

 en politisk tilkendegivelse af, at de i loven og dennes formålsbestemmelse  

 indeholdte principper og holdninger også skal være retningsgivende for de  

 regler og vejledninger, som bl.a.
Sundhedsstyrelsen hidtil har udsendt  

 direkte til sundhedsvæsenets myndigheder og sundhedspersoner.
Tilsvarende formålsbestemmelser findes i andre landes lovgivning.
F.eks.  

 lyder formålsbestemmelsen i det norske udkast til lov om patientrettigheder  

 (august 1997) som følger: »Lovens bestemmelser skal bidrage til at  

 fremme tillidsforholdet mellem patient og sundhedsmyndighed og varetage  

 respekten for den enkelte patients integritet og selvbestemmelse«.
 Formålsbestemmelsen i Europarådets konvention om menneskerettigheder og  

 biomedicin har følgende indhold: »Parterne i denne konvention skal  

 beskytte alle menneskers værdighed og identitet, og uden forskelsbehandling  

 garantere alle respekt for deres integritet samt andre rettigheder og  

 grundlæggende frihedsrettigheder i forbindelse med anvendelsen af biologi og  

 lægevidenskab«.
Til § 2 Bestemmelsen fastlægger lovens anvendelsesområde.
Loven gælder for  

 patienter, der inden for sundhedsvæsenet modtager eller har modtaget  

 undersøgelse, behandling og pleje af en autoriseret sundhedsperson og  

 personer, der handler på disses vegne.
Loven omfatter også den behandling  

 m.v., der af nævnte sundhedspersoner udføres i sundhedsvæsenets regi, men  

 uden for den almindelige primære og sekundære sektor, f.eks. på sociale  

 institutioner, på kriminalforsorgens sygeafdelinger m.fl.
Sidstnævnte forhold  

 er i lovteksten markeret gennem tilføjelsen: »eller andre steder, hvor  

 der udføres sundhedsfaglig virksomhed«.
 Der henvises i øvrigt til afsnit 3.2 i lovforslagets almindelige  

 bemærkninger.
 Loven gælder for patienter, der modtager undersøgelse, behandling og  

 sundhedsfaglig pleje i sundhedsvæsenet af sundhedspersoner, dvs. for  

 patienter i behandlingssituationen.
Loven omfatter således først og fremmest de tilfælde, hvor borgeren selv  

 definerer sig som patient ved at kontakte sundhedsvæsenet.
Hertil kommer de  

 behandlingssituationer, hvor en særlig lovgivning foreskriver behandling,  

 f.eks. lov om foranstaltninger mod smitsomme sygdomme og lov om  

 frihedsberøvelse og anden tvang i psykiatrien.
I sidstnævnte tilfælde gælder  

 patientretsstillingslovens almindelige regler, medmindre de fortrænges af de  

 specielle regler, som disse særlove indeholder.
 Ved en patient forstås en bruger af sundhedsvæsenet, hvadenten vedkommende  

 er rask eller syg.
 Denne almene definition - der stammer fra WHO's »A Declaration on the  

 Promotion of Patients« Rights in Europe', marts 1994 - er så  

 selvfølgelig, at det ikke er fundet nødvendigt at optage denne i lovens  

 tekst.
Definitionen er dog brugbar i den udstrækning, brugeren af loven anlægger  

 en rent sproglig fortolkning af ordet »patient«, og i den  

 forbindelse påpeger, at gravide og bl.a. modtagere af de kommunale  

 sundhedstjenester, som f.eks. forebyggende sundhedsordninger for børn og  

 unge, ikke er patienter.
I patientretsstillingslovens forstand er disse raske  

 personer også patienter.
 Forholdet mellem patientretsstillingsloven og komiteloven (lov om et  

 videnskabsetisk komitesystem og behandling af biomedicinske  

 forskningsprojekter, jf. lovbekendtgørelse nr. 221 af 4. marts 1997) kan  

 beskrives således:
Hvis en gruppe personer, der er deltagere i et biomedicinsk  

 forskningsprojekt, omfatter både raske forsøgspersoner og personer under  

 behandling (patienter), er sidstnævnte gruppe omfattet af begge love,  

 hvorimod førstnævnte gruppe alene - i denne forbindelse - er omfattet af  

 komiteloven.
Det forhold, at begge love indeholder regler og information og  

 samtykke (informeret samtykke), ændrer intet heri: Der skal over for en  

 forsøgsperson, der tillige er patient, informeres både efter komiteloven og  

 efter patientretsstillingsloven, da det er forskellige forhold, der skal  

 informeres om, dels forskningsprojektet, dels patientens helbredstilstand og  

 behandlingsmulighederne (patientretsstillingslovens § 7) og da  

 informationskravene er forskellige, og typisk strengere efter komiteloven.
Til § 3 Det er fundet hensigtsmæssigt at opstille en fælles og kort definition af  

 begrebet »behandling«, dvs. undersøgelse, sygdomsbehandling,  

 sundhedsfaglig pleje, sundhedsfaglige forebyggelsestiltag over for den  

 enkelte person, m.v.
Ved behandling forstås først og fremmest sygdomsbehandling, og de  

 handlinger, der naturligt har tilknytning hertil og sammenhæng hermed:  

 Undersøgelse, diagnostisering, genoptræning m.v.. Hertil kommer  

 sundhedsfaglig pleje (sygepleje), der ligeledes er forbundet med behandling i  

 egentlig forstand.
Ved at tale om »sundhedsfaglig pleje« er  

 tilkendegivet, at den pleje, der finder sted med hjemmel i bistandloven (fra  

 1. juli 1998 lov om social service) og den øvrige sociale lovgivning ikke er  

 omfattet af patientretsstillingsloven. »Sundhedsfaglige  

 forebyggelsestiltag over for den enkelte person« betyder, at det er den  

 individorienterede sundhedsfaglige forebyggelse, der er omfattet af loven.  

 Udenfor patientretsstillingsloven falder derfor den forebyggelsesvirksomhed,  

 der finder sted med hjemmel i bistandsloven eller anden lovgivning.
Til § 4 I § 4 defineres »sundhedspersoner«, hvorved der i loven forstås  

 personer, der er autoriseret i henhold til særlig lovgivning til at varetage  

 sundhedsfaglige opgaver, som læger, tandlæger, sygeplejersker, jordemødre,  

 fysioterapeuter, ergoterapeuter, kliniske tandteknikere, fodterapeuter,  

 kiropraktorer, psykologer, optikere, kliniske diætister og tandplejere eller  

 personer, der handler på disses ansvar, som f.eks. social- og  

 sundhedsassistenter, plejere og sygehjælpere m.fl.
Hvor der i loven anvendes  

 ordet »sundhedsperson(er)», skal det forstås som angivet ovenfor.
 Det bemærkes, at personer, der ikke er undergivet en autorisationsordning,  

 hvilket f.eks. er tilfældet med social- og sundhedsassistenter, kun kan  

 optræde som sundhedsperson i lovens forstand efter delegation fra f.eks. en  

 læge eller sygeplejerske.
De grundlæggende social- og sundhedsuddannelser, hvortil uddannelsen til  

 social- og sundhedsassistent hører, har til formål at give de færdiguddannede  

 kvalifikationer til at varetage opgaver inden for bistand-, pleje- og  

 omsorgsområdet eller inden for pædagogmedhjælper- og dagplejeområdet.
Der er  

 således tale om, at de pågældende typisk udøver denne selvstændige kompetence  

 inden for det sociale område, men ikke inden for sundhedsvæsenet.
De  

 pågældende er derfor ikke selvstændige sundhedspersoner i  

 patientretsstillingslovens forstand.
Apotekere, apotekspersonale og farmaceuter i øvrigt forsyner borgerne med  

 lægemidler, men deltager ikke direkte i behandlingen af patienter.
De  

 pågældende er derfor ikke omfattet af patientretsstillingsloven.
Til § 5 De steder i patientretsstillingsloven, hvor en legal repræsentant  

 (forældremyndighedsindehaver, nærmeste pårørende eller værge) varetager en  

 patients interesser, må repræsentanten have ret til at indtræde i patientens  

 rettigheder efter loven, f.eks. i relation til aktindsigtsreglerne i kapitel  

 4 og samtykke til videregivelse efter reglerne i kapitel 5. Hvis ikke denne  

 indtræden i patientens rettigheder finder sted, vil repræsentanten være  

 begrænset i sine bestræbelser for at varetage patientens interesser.
Den legale repræsentants ret til at indtræde i patientens rettigheder  

 efter loven vedrører dog kun forhold, der er nødvendige for at repræsentanten  

 kan varetage patientens interesser og behov i den konkrete situation.
Det må  

 bero på et konkret skøn i hvilket omfang, der f.eks. skal gives  

 repræsentanten aktindsigt i patientens journal.
Der bør her anlægges en bred  

 fortolkning, så repræsentanten ikke forhindres i at bistå patienten.  

 Tilsvarende gælder i relation til den legale repræsentants ret til at give  

 samtykke til videregivelse af helbredsoplysninger.
Også i denne situation må  

 repræsentanten udøve retten til at give samtykke i patientens interesse.
Hvis  

 patienten klart modsætter sig, at videregivelse finder sted, også selv om  

 patientens beslutning synes uden mening, må repræsentanten respektere denne  

 beslutning.
Spørgsmålet må herefter behandles efter reglerne om videregivelse  

 af helbredsoplysninger uden samtykke.
Repræsentanten skal varetage patientens interesser og behov.
Dette  

 indebærer f.eks., at repræsentanten aldrig på patientens vegne kan give  

 afkald på livsnødvendig behandling.
I de tilfælde, der er omhandlet under kapitel 3, Selvbestemmelse i særlige  

 tilfælde, gælder for så vidt angår børn og unge under 15 år de almindelige  

 regler i lov om forældremyndighed og samvær (§§ 1 og 2). Hvis  

 forældremyndighedsindehaveren ikke varetager barnets interesser i relation  

 til sygebehandling, åbner bistandslovens § 35 b (med virkning fra 1. juli  

 1998 § 44 i lov om social service) mulighed for, at kommunens børn og  

 unge-udvalg kan træffe beslutning om at gennemføre undersøgelse og  

 behandling, hvis det drejer sig om en livstruende sygdom eller en sygdom, der  

 udsætter barnet eller den unge for varig og betydelig invaliditet.
Der  

 henvises til bemærkningerne til § 8.
Det fremgår af lovforslagets § 13, at § 9 om patienter, der varigt mangler  

 evnen til at give informeret samtykke, ikke gælder for de særlige tilfælde,  

 der er omhandlet under kapitel 3, Selvbestemmelse i særlige tilfælde.
Herved  

 er tilkendegivet, at de repræsentanter (nærmeste pårørende eller værge), som  

 varetager den omhandlede patientgruppes interesser og behov, ikke kan  

 samtykke for patienten i kapitel 3-tilfælde.
Der henvises til bemærkningerne  

 til § 13.
 Såfremt en § 9-repræsentant i øvrigt forvalter samtykket på en måde, der  

 åbenbart vil skade patienten eller behandlingsresultatet, kan  

 sundhedspersonen efter lovforslagets § 9, stk. 4, gennemføre behandlingen,  

 såfremt vedkommende embedslægeinstitution giver sin tilslutning hertil.
Kapitel 2 Selvbestemmelse Reglerne om informeret samtykke, dvs. selvbestemmelsesret, indeholder de  

 mest grundlæggende rettigheder i behandler/patientforholdet.
Kapitel 2 indeholder bestemmelserne om, at al medicinsk behandling hviler  

 på frivillighed, når bortses fra helt ekstraordinære tilfælde, hvor  

 lovgivningen åbner op for tvangsanvendelse, som f.eks. i visse tilfælde over  

 for psykiatriske patienter og i forbindelse med bekæmpelse af smitsomme  

 sygdomme.
Der er tale om et helt grundlæggende forhold, og princippet hviler  

 på patientens selvbestemmelsesret (autonomi), og respekten for individets  

 værdighed og ukrænkelighed (integritet).
Grundreglen er formuleret i § 6, hvor det slås fast, at ingen behandling  

 kan indledes eller fortsættes uden patientens informerede samtykke.
De øvrige  

 bestemmelser i kapitel 2 omhandler de tilfælde, hvor patienten ikke er i  

 stand til selvstændigt at varetage sine interesser, enten på grund af ung  

 alder eller på grund af manglende mulighed for eller evne til at kunne  

 modtage information og kunne give samtykke. Årsagen kan skyldes manglende  

 udvikling eller tab af evnen til at forstå sygdomssituationen og til at kunne  

 give samtykke til sygdomsbehandling m.v.
Årsagen til en borgers henvendelse til sundhedsvæsenet er ofte en mere  

 eller mindre bevidst erkendelse af en sygdomstilstand eller  

 helbredsproblemer.
Når problemerne er erkendt, kontakter borgeren oftest en  

 sundhedsperson, typisk en læge, og bliver herved patient i forhold til  

 vedkommende.
Lægen undersøger patienten og informerer og rådgiver denne om  

 vedkommendes helbredstilstand, resultatet af de gennemførte undersøgelser,  

 mulige behandlingsovervejelser, mulige komplikationer og bivirkninger ved  

 foreslåede behandlingsforløb, eventuelle alternative, lægeligt forsvarlige  

 behandlingsmuligheder, m.v.
Lægens information af patienten bør ske gennem en  

 samtale med patienten, hvor lægen lytter til patientens synspunkter og  

 medindrager denne i beslutningerne.
I samtalen bør det understreges, at et  

 vellykket behandlingsresultat kræver et samarbejde mellem læge og patient, og  

 at patienten har et medansvar for, at behandlingen lykkes.
Patienten er ofte i en sårbar situation og er afhængig af lægens råd.  

 Dette stiller store krav til lægens indfølingsevne og medmenneskelighed.  

 Patienten har krav på at få fuld information om sin helbredstilstand og  

 behandlingsmulighederne, herunder om risiko for komplikationer og  

 bivirkninger, hvis vedkommende ønsker det.
På baggrund af en samtale med  

 lægen beslutter patienten, om og i givet fald hvilke behandlinger m.v., der  

 skal iværksættes.
For at et behandlingsforløb skal lykkes, er det nødvendigt,  

 at det er baseret på gensidig tillid mellem patient og læge, på respekt for  

 patientens værdighed og fysiske og psykiske ukrænkelighed samt patientens  

 selvbestemmelsesret.
Til § 6 Bestemmelsen indeholder grundreglen om informeret samtykke.
Ingen  

 undersøgelse, behandling eller pleje må indledes eller fortsættes uden  

 patientens informerede samtykke.
Undtaget herfra er dog de tilfælde, hvor  

 patienten er under 15 år eller ude af stand til at give samtykke, jf. lovens  

 §§ 8-10, og de helt ekstraordinære tilfælde, hvor der efter særlovgivningen  

 er mulighed for tvangsmæssigt at gribe ind.
Efter reglen i stk. 2 kan en patient på ethvert tidspunkt tilbagekalde sit  

 samtykke til behandling.
Reglen understreger, at der er tale om et frit  

 (frivilligt) samtykke, hvor patienten på et hvilket som helst tidspunkt kan  

 trække sig tilbage og frabede sig videre behandling.
Dette kan have betydning  

 i tilfælde, hvor en patient på grund af religiøs - eller anden -  

 overbevisning ikke ønsker at modtage visse behandlingstyper, som f.eks.  

 blodtransfusion.
Afvisning af at modtage blod eller blodprodukter praktiseres  

 af medlemmer af trossamfundet Jehovas Vidner.
Hvis en patient afviser at modtage et undersøgelses- eller  

 behandlingstilbud, skal dette noteres i patientjournalen.
Dette gælder også,  

 hvis afvisningen sker i form af en handling, f.eks. hvis en patient uden  

 videre forklaring forlader behandlingsstedet.
Patienten bør i disse tilfælde,  

 hvor det er muligt, informeres om, hvilke konsekvenser en manglende  

 behandling kan få.
Selvbestemmelsesretten gælder i videst mulig udstrækning, dvs. i alle  

 tilfælde, hvor patienten er i stand til at forstå og vurdere sin konkrete  

 sygdomssituation.
For patienter, der varigt mangler evnen til at forstå  

 information og give samtykke, må der fastsættes regler, hvis formål er at  

 kompensere for den manglende evne til at handle fornuftsmæssigt i relation  

 til valg af behandling m.v.
Det drejer sig om visse mindreårige og visse  

 grupper af personer med nedsat psykisk funktionsevne, som f.eks. psykisk  

 udviklingshæmmede og demente.
Bestemmelsen i stk. 3 definerer begrebet »informeret samtykke«  

 (»informed consent«), der er fast indarbejdet inden for  

 sundhedsvæsenet i hele den udviklede verden og bl.a. anvendes i  

 internationale konventioner.
Det er derfor fundet hensigtsmæssigt at anvende  

 dette begreb i loven.
Fordelen ved at anvende dette begreb er, at man i eet begreb sammenfatter  

 to elementer, der er helt centrale for patientretten, henholdsvis  

 informationen og samtykket, og derved tilkendegiver, at samtykket er  

 afhængigt af information om helbredstilstand, behandlingsmuligheder etc.
Et  

 samtykke, der ikke hviler på en fyldestgørende information, er mangelfuldt,  

 når talen er om et så indgribende forhold som sygdomsbehandling.
Har en  

 patient frabedt sig information efter § 7, stk. 2, vil man stadigvæk tale om  

 informeret samtykke, selvom mængden af og niveauet for informationen - efter  

 patientens eget ønske - kan være begrænset.
Den information, der skal udgøre basis for et frivilligt og reelt  

 samtykke, må indeholde en sådan mængde af oplysninger om sygdomstilstand,  

 behandlingsmuligheder, risici og bivirkninger m.v., at patientens kan tage  

 stilling til behandlingsspørgsmålet.
Dette er i bestemmelsen udtrykt ved, at  

 informationen skal være fyldestgørende.
Oplysningerne må desuden hvile på den  

 aktuelt gældende gode faglig norm på området.
Formidlingen af oplysningerne  

 fra sundhedsperson til patient må være tilpasset individuelt, så den enkelte  

 patient så vidt muligt forstår situationen m.v.
Det afgørende er at give  

 patienten et sådant grundlag, at vedkommende kan give et frivilligt samtykke,  

 dvs. et samtykke uden nogen form for pres.
Det er vigtigt, at sundhedspersonen drager omsorg for, at det informerede  

 samtykke indhentes på et tidspunkt i undersøgelses- og behandlingsforløbet,  

 hvor patienten har de bedste forudsætninger for at forholde sig til  

 behandlingssituationen, og at de fysiske rammer - omgivelserne - er egnede  

 til, at patienten kan overveje og tage stilling til behandlingsspørgsmålet.
I  

 tilfælde, hvor patienten f.eks. er omtåget på grund af medicinindtagelse  

 eller af andre årsager, bør det overvejes at udsætte informationen og  

 behandlingen - hvor det er muligt - til patienten bedre er i stand til at  

 forholde sig til behandlingssituationen.
Det informerede samtykke bør dog  

 altid indhentes i god tid forud for indgribende behandlinger.
Normalt vil et informeret samtykke til behandling blive givet straks,  

 eller i hvert fald uden nogen længere betænkningstid.
I visse situationer vil  

 det være naturligt at give patienten en passende - længere - betænkningstid,  

 typisk hvor der er tale om komplicerede og alvorlige indgreb.
Det er  

 imidlertid næppe hensigtsmæssigt at indføre formaliserede regler herom, da  

 samtykkesituationerne er meget forskelligartede.
Sundhedspersonen må derfor i  

 den konkrete situation vurdere, om og i givet fald hvor lang en  

 betænkningstid, der bør gives.
I videst muligt omfang bør patientens ønsker  

 om betænkningstid respekteres.
 I de tilfælde, hvor der bliver tale om en vis betænkningstid inden det  

 informerede samtykke afgives, bør sundhedspersonen opfordre patienten til at  

 drøfte spørgsmålet med vedkommendes familie og venner.
 Ved sundhedspersonens information af patienten er det vigtigt, at  

 sundhedspersonen giver sig tid til at lytte til patienten, så denne gives  

 mulighed for at beskrive sine helbredsforhold m.v., herunder patientens egen  

 opfattelse sygdomssymptomerne og de forestillinger, vedkommende har gjort sig  

 om eventuelle behandlingsønsker.
At afgive et informeret samtykke er et resultat af en to-vejs  

 kommunikation mellem patient og sundhedsperson.
Mange patienter ønsker i den  

 situation at få støtte af en tredjemand eller en bisidder, hvilket i videst  

 muligt omfang bør imødekommes fra sundhedspersonens side.
Der tænkes på  

 støtte fra tredjemænd som ægtefæller, familiemedlemmer, venner, formidlere  

 for svage grupper, patientrådgivere, bistandsværger, kontakt- og  

 støttepersoner m.v.
De relevante oplysninger vedrørende samtykket og de øvrige omstændigheder  

 i forbindelse med undersøgelses- og behandlingsplanerne skal indføres i  

 patientjournalen.
Journalen bør således indeholde oplysninger om patientens  

 navn m.v., dato for og årsag til patientkontakten, undersøgelsesresultater,  

 diagnose, iværksat behandling, ordination af lægemidler, henvisning til andre  

 sundhedspersoner og oplysninger om hvilken information, der er givet til  

 patienten, herunder udleveret skriftligt informationsmateriale, og patientens  

 tilkendegivelser på baggrund af den givne information.
 Bestemmelsen i stk. 4 omfatter samtykkets form, idet såvel skriftlighed,  

 mundtlighed som efter omstændighederne stiltiende samtykke kan komme på tale.
 Et spørgsmål, der kan rejses er, hvor klar en meningstilkendegivelse skal  

 være, for at man kan sige, at der foreligger et samtykke.
Et udtrykkeligt samtykke foreligger, hvor der eksplicit gives  

 udtryk for, at patienten er indforstået med den pågældende behandling.
Det  

 kan foreligge skriftligt eller mundtligt.
Et skriftligt samtykke giver et klart grundlag.
I det helt  

 overvejende antal tilfælde vil et skriftligt samtykke ikke være nødvendigt i  

 behandlingssituationen.
Dette skal også ses i sammenhæng med, at  

 sundhedspersonen efter journalføringsreglerne er forpligtet til i journalen  

 at indføre hvilken information, der er givet til patienten, og patientens  

 tilkendegivelser på baggrund af den givne information.
 Et mundtligt samtykke vil som hovedregel være nok inden for dette  

 lovforslags anvendelsesområde, jf. hvad der ovenfor er nævnt om  

 sundhedspersonens journalføringspligt.
Et stiltiende samtykke foreligger, hvor den enkeltes signaler og  

 opførsel må tolkes således, at der foreligger et samtykke på baggrund af den  

 givne information.
Inden for dette lovforslags anvendelsesområde bør et  

 stiltiende samtykke kun accepteres, hvor behandlingssituationen klart  

 indicerer patientens ønsker, samt i særlige situationer, f.eks. i de akutte  

 situationer, der er beskrevet i § 10, og i andre tilfælde, hvor det vil være  

 »kunstigt« at afkræve patienten et udtrykkeligt samtykke.
Et stiltiende samtykke vil alene opfylde lovens krav, hvis det er  

 utvivlsomt, at patienten gennem sin adfærd har tilkendegivet enighed om  

 behandlingsforslaget eller dele heraf.
Er sundhedspersonen det mindste i  

 tvivl, om der er tilslutning fra patienten, bør mundtligt samtykke indhentes.
Et stiltiende samtykke vil oftest blive aktuelt i forbindelse med enkelte  

 delelementer i et undersøgelses- og behandlingsforløb.
Hvis f.eks. en patient  

 møder op til konsultation hos sin praktiserende læge, må de  

 undersøgelsestiltag af almindelig karakter, som den typiske konsultation  

 rummer, som f.eks. undersøgelse af lunger, undersøgelse af arme og bens  

 funktionsevne, rensning af sår, påsætning af bind osv., umiddelbart kunne  

 foretages, idet lægen må gå ud fra - medmindre andet fremgår af situationen  

 eller bliver fremført af patienten - at der foreligger et stiltiende samtykke  

 til at foretage de pågældende tiltag.
Tilsvarende gælder i undersøgelses- og  

 behandlingssituationer i speciallæge- og sygehusregi.
 Hovedreglen inden for sundhedsretten er således, at et mundtligt samtykke  

 er tilstrækkeligt, for at sundhedspersonen kan indlede eller fortsætte en  

 behandling m.v.
Stk. 5 indeholder en bemyndigelse for sundhedsministeren til at fastsætte  

 nærmere regler om samtykkets form og indhold.
Bemyndigelsen vil bl.a. blive  

 brugt til at beskrive kravene til et samtykke.
For at der kan være tale om et  

 gyldigt samtykke, skal dette være afgivet til nogle konkrete medicinske  

 indgreb eller lignende.
Samtykket skal være aktuelt, dvs. givet til  

 behandlig, der skal foretages i nærmeste fremtid, og ikke på et uvist  

 tidspunkt i fremtiden.
Bemyndigelsen vil endvidere blive benyttet til at præcisere, at  

 hovedreglen er det mundtlige samtykke.
Anvendelsesområdet for det skriftlige  

 samtykke vil blive beskrevet, f.eks. at skriftligt samtykke forudsættes  

 anvendt i forbindelse med alvorlige indgreb med risiko for omfattende  

 komplikationer og bivirkninger etc.
 Der henvises i øvrigt til bemærkningerne til § 7.
Til § 7 Bestemmelsen regulerer patientens ret til at få information om  

 helbredstilstanden, behandlingsmulighederne m.v. og svarer til § 2, stk. 1, i  

 Sundhedsstyrelsens cirkulære nr. 163 af 22. september 1992 om information og  

 samtykke m.v. »Lægers pligt og patienters ret«.
Efter stk. 1 har enhver patient ret til fuld information om sin  

 helbredstilstand og om behandlingsmulighederne.
Begreberne helbredstilstand  

 og behandlingsmuligheder skal forstås som omfattende alle for patienten  

 relevante oplysninger om helbred, sygdom, undersøgelsesmetoder,  

 forebyggelses- og behandlingsmuligheder, sygdomsprognoser, risici,  

 bivirkninger, komplikationer, mulighed for pleje, etc.
Da risiko for  

 komplikationer og bivirkninger ofte er en meget vigtig faktor, når en patient  

 skal overveje et behandlingstilbud, er disse forhold særligt nævnt i  

 lovteksten.
I en række situationer vil en patient ønske ikke at have kendskab til sine  

 helbredsforhold m.v.
Denne »ret til ikke at vide« er formuleret  

 særskilt i stk. 2. Herved understreges det særligt tydeligt, at patientens  

 selvbestemmelsesret også gælder i relation til, at patienten hellere vil  

 afstå fra information om helbredstilstand, sygdomsprognoser,  

 behandlingsmuligheder etc.
Man betegner alligevel patientens samtykke som  

 informeret, da den begrænsede information skyldes et bevidst valg fra  

 patientens side.
Det bemærkes i den forbindelse, at den regulering af »retten til ikke  

 at vide«, som finder sted i denne lov, alene omhandler patienter i  

 behandlingssituationen, jf. bemærkningerne til § 2 om lovens  

 anvendelsesområde.
Uden for lovens anvendelsesområde falder derfor  

 henvendelser til raske forsøgspersoner som led i et forskningsprojekt  

 el.lign.
Disse tilfælde er reguleret i lov om et videnskabsetisk komitesystem  

 og behandling af biomedicinske forskningsprojekter samt i  

 registerlovgivningen.
Bestemmelsen i stk. 3 beskriver, hvorledes sundhedspersonen skal give  

 information efter stk. 1. Informationen skal gives løbende, når der er behov  

 herfor, og den skal meddeles i et for patienten klart og forståeligt sprog,  

 således at patienten er i stand til at forstå situationen, dvs. sin  

 helbredstilstand, de forskellige behandlingsmuligheder, de risici for  

 komplikationer og bivirkninger, der er forbundet med de forskellige indgreb  

 osv.
Informationen skal gives på en hensynsfuld måde og være tilpasset  

 modtagerens individuelle forudsætninger med hensyn til alder, modenhed,  

 erfaring m.v.
Heri ligger bl.a., at sundhedspersonen er særligt forpligtet  

 til at vise hensyn til og tage vare om patienter, der ikke er vant til at  

 kræve deres ret over for myndigheder og sundhedspersoner.
Der er i henhold til gældende regler m.v. i en række tilfælde adgang til  

 tolkebistand.
Er det nødvendigt at anvende tolkning, må det i hvert enkelt  

 tilfælde vurderes, om det er forsvarligt at anvende et familiemedlem som  

 tolk.
Børn må kun undtagelsesvis anvendes som tolke, og da kun i  

 uproblematiske og lette tilfælde.
Mindre børn bør ikke anvendes.
I mange behandlingsmiljøer er der kutyme for at anvende trykte  

 vejledninger og informationsmateriale.
Dette kan ofte være hensigtsmæssigt,  

 men en trykt information kan ikke stå alene, men skal altid suppleres med en  

 mundtlig information, afpasset efter den enkelte patient og  

 behandlingssituationen.
Efter stk. 4 skal informationen omfatte oplysninger om relevante  

 forebyggelses-, behandlings- og plejemuligheder, samt oplysninger om  

 alternative, lægefagligt forsvarlige behandlingsformer og oplysninger om  

 konsekvenserne af, at der eventuelt ingen behandling iværksættes.
Der skal  

 således oplyses om alt, hvad der ud fra en lægefaglig vurdering er relevant i  

 den konkrete samtale- og behandlingssituation.
Informationen skal være mere omfattende, når behandlingen medfører  

 nærliggende risiko for alvorlige komplikationer og bivirkninger.
Herved er  

 tilkendegivet, at informationspligten skærpes, jo mere nærliggende eller  

 alvorlige komplikationerne eller bivirkningerne kan være.
En bestemt  

 procentuel risiko-grænse, f.eks. på 1 %, for at information skal gives om, at  

 en komplikation kan indtræde, kan således ikke fastsættes.
Skematisk set kan forholdet mellem risiko for komplikationer/bivirkninger  

 og en given behandling beskrives ved hjælp af to »målestokke«: a)  

 »alvorlige komplikationer« glidende i en skala til  

 »bagatel-agtige komplikationer«; b) »ofte forekommende  

 komplikationer« glidende i en skala til »sjældent forekommende  

 komplikationer«.
Herefter vil foreligge følgende 4 kombinationer: 1)  

 alvorlige/ofte forekommende; 2) alvorlige/sjældent forekommende; 3)  

 bagatel-agtige/ofte forekommende; 4) bagatel-agtige/sjældent forekommende.
I  

 tilfælde 1) og 2) skal der altid informeres grundigt.
I tilfælde 3) skal der  

 ofte informeres, men ikke intenst.
I tilfælde 4) er det som regel ikke  

 påkrævet at informere.
Oversigten indeholder selvsagt en række mellemstadier,  

 hvor det vil være overladt til det lægefaglige skøn, i hvilken udstrækning og  

 hvor grundigt, der bør informeres om en given behandlings komplikationer og  

 bivirkninger.
Efter stk. 5 skal sundhedspersonen, hvis vedkommende skønner, at patienten  

 i øvrigt er uvidende om forhold, der har betydning for dennes stillingtagen  

 (dvs. meddelelse af samtykke), særligt oplyse patienten herom.
Det kan være  

 forhold, der særligt vedrører den pågældende patient, f.eks. hvis patienten  

 er en ung sportsmand, kan en operation fremfor en anden mindre indgribende  

 behandling indebære en særlig risiko.
 Efter stk. 6 bemyndiges sundhedsministeren til at fastsætte nærmere regler  

 om informationens form og indhold.
Til § 8 Mindreåriges forhold reguleres af lov om forældremyndighed og samvær (lov  

 nr. 387 af 14. juni 1995) og Sundhedsstyrelsens cirkulære om information og  

 samtykke.
Efter § 1 i forældremyndighedsloven er børn og unge under 18 år under  

 forældremyndighed, medmindre de har indgået ægteskab.
Efter § 2 skal  

 forældremyndighedens indehaver drage omsorg for barnet, og indehaveren kan  

 træffe afgørelser om barnets personlige forhold ud fra barnets interesser og  

 behov.
Forældremyndigheden medfører pligt til at beskytte barnet mod fysisk  

 og psykisk vold og anden krænkende behandling.
Disse bestemmelser medfører som udgangspunkt, at det er  

 forældremyndighedens indehaver, der har kompetence til at give informeret  

 samtykke på barnets vegne - i barnets interesse - til undersøgelse og  

 behandling m.v.
Bestemmelserne skal forstås således, at barnet skal  

 medinddrages i beslutningsprocessen, således at barnets synspunkter tillægges  

 en afgørende vægt.
§ 6 i Sundhedsstyrelsens cirkulære om information og samtykke omhandler  

 information og samtykke i relation til behandling af børn.
Hvor der er tale  

 om mindre børn, og i mere alvorlige sygdomstilfælde hos børn, er det  

 forældremyndighedens indehaver, der skal informeres og meddele samtykke på  

 barnets vegne.
Lægen vil i øvrigt kunne have en dobbelt informationspligt,  

 idet såvel forældremyndighedens indehaver som barnet selv bør informeres.
Den gældende ret på området fremkommer ved at sammenholde disse to  

 regelsæt.
Sundhedsstyrelsens regler modificerer forældremyndighedslovens  

 regler, men ved anvendelse af uklare begreber som »mindre børn« og  

 »mere alvorlige sygdomstilfælde« overlades der et meget vidt skøn  

 til sundhedspersonen (regelanvenderen) i den konkrete situation.
En så uklar  

 retstilstand er utilfredsstillende både for sundhedspersonen,  

 forældremyndighedens indehaver og barnet (den unge) selv.
 Det er denne uklare retstilstand, som bestemmelsen i § 8 råder bod på.
Ved udformningen af bestemmelsen er der lagt vægt på at finde en passende  

 balance mellem den unges selvbestemmelsesret og forældrenes omsorgspligt.
Det  

 har desuden været hensigten at udforme en klar og let administrerbar  

 bestemmelse.
Udøvelse af et skøn vil således kun undtagelsesvis komme på  

 tale, nemlig i de tilfælde, hvor den unge, der er fyldt 15 år, klart  

 frembyder tegn på umodenhed ved ikke at være i stand til at forstå  

 konsekvenserne af sin stillingtagen.
I disse tilfælde er det  

 forældremyndighedsindehaveren, der giver informeret samtykke.
 I flere af de øvrige nordiske lande har børns medvirken og selvbestemmelse  

 i relation til sygdomsbehandling m.v. givet anledning til overvejelser i  

 forbindelse med lovgivning på området.
I den finske lov om patienters retsstilling og rettigheder fra 1992  

 (785/92) skal en mindreårig patients synspunkter vedrørende en behandling  

 eller et behandlingsforslag udredes, hvis det er muligt, når hensyn tages til  

 patientens alder eller udvikling.
Behandlingen af en mindreårig skal ske i  

 enighed med patienten, hvis patienten med hensyn til alder eller udvikling  

 kan træffe beslutning om behandling.
Hvis en mindreårig patient ikke kan  

 træffe beslutning om behandling, skal han behandles i samråd med  

 forældremyndighedens indehaver eller en anden lovmæssig stedfortræder.
 En mindreårig patient, som under hensyn til alder og udvikling kan træffe  

 beslutning om behandling, har ret til at forbyde, at oplysninger om  

 helbredstilstand og behandling gives til forældremyndighedens indehaver eller  

 anden lovmæssig stedfortræder.
 Den finske patientretsstillingslov bygger således også på, at mindreårige  

 med den fornødne alder og udvikling selv træffer afgørelse om behandling  

 m.v., men den er formuleret i mere brede begreber, hvilket åbner et vidt rum  

 for fortolkning og dermed for en noget uklar retstilstand.
 I det norske udkast til lov om patientrettigheder (august 1997) foreslås  

 en regel svarende til dette lovforslag, idet samtykkekompetencen omfatter  

 myndige og mindreårige efter det fyldte 15. år, med visse undtagelser.
 Den islandske lov om patientrettigheder (af 28. maj 1997) indeholder  

 særregler for børn, og der arbejdes med 2 aldersgrænser: 12 år og 16 år.
 I international sammenhæng har børns forhold på området også påkaldt sig  

 opmærksomhed.
 Af Europarådets konvention om menneskerettigheder og biomedicin fremgår  

 det af artikel 6, stk. 2, at medicinske indgreb kan foretages på mindreårige,  

 der ikke har juridisk myndighed til at give deres samtykke, såfremt en  

 repræsentant for denne person (typisk forældremyndighedens indehaver) har  

 givet bemyndigelse, samt at mindreåriges synspunkter skal betragtes som en  

 stadig mere afgørende faktor, jo ældre de er, og jo bedre deres dømmekraft  

 er.
 FN's Konvention om barnets rettigheder indeholder i artikel 12 en  

 bestemmelse om, at et barn skal have mulighed for at udforme og udtrykke sine  

 synspunkter vedrørende alle forhold, der vedrører barnet, ligesom barnets  

 synspunkter skal tillægges vægt i overensstemmelse med dets alder og  

 modenhed.
Udformningen af § 8 svarer til den bestemmelse, der var indeholdt i det  

 tidligere udkast til lovforslag om patientrettigheder, der var sendt til  

 høring i begyndelsen af 1996. Det store flertal af de hørte gav deres  

 tilslutning til bestemmelsen.
Enkelte patientorganisationer gav udtryk for  

 betænkelighed ved, at man tillagde den unge, der er fyldt 15 år,  

 enekompetence, især i tilfælde af alvorlige langvarige - eventuelt kroniske -  

 sygdomme.
Nogle af de hørte gjorde opmærksom på, at forholdet mellem den  

 unges selvbestemmelsesret og forældremyndighedsindehaverens omsorgspligt ikke  

 var tilstrækkeligt afklaret.
Høringssvarenes bemærkninger er der taget højde  

 for i lovforslagets udformning af § 8 og bemærkningerne hertil.
Bestemmelsen i lovforslagets § 8 omhandler, hvorledes mindreårige er  

 stillet med hensyn til at afgive informeret samtykke til behandling m.v.
Ved  

 mindreårige forstås børn og unge under 18 år.
Unge under 18 år har i vidt omfang, afhængig af deres udvikling og  

 sygdommens karakter, fuld forståelse for behandlingssituationer.
Dette bør  

 der i patientretten tages højde for.
Man kunne vælge blot som hidtil at  

 fastslå, at unge under 18 år skal inddrages i beslutningsprocessen om  

 behandling i det omfang, deres udvikling og sygdommens karakter begrunder  

 dette.
Det anses imidlertid for mere rimeligt at fastlægge de unges  

 rettigheder mere præcist i loven ved at indføre en 15-års-grænse.
Denne  

 aldersgrænse kendes også fra anden lovgivning, f.eks. fra bistandslovens §§  

 33-35 (med virkning fra 1. juli 1998 §§ 38-40 i lov om social service),  

 hvorefter en ung, der er fyldt 15 år, sammen med forældremyndighedens  

 indehaver skal give samtykke til iværksættelse af undersøgelse af samt  

 anbringelse af den unge uden for hjemmet.
Efter § 20 i lov om  

 forældremyndighed og samvær kan en ung, der er fyldt 15 år, selv ophæve  

 arbejdsaftaler og påtage sig arbejde af lignende art, medmindre andet  

 bestemmes af forældremyndighedens indehaver.
Efter lovforslaget vil den unge, der er fyldt 15 år, som hovedregel selv  

 afgive informeret samtykke til behandling m.v.
Da den pågældende stadig som  

 mindreårig er under forældremyndighed, skal indehaveren af  

 forældremyndigheden have den samme information som den unge.
Endvidere skal  

 forældremyndighedsindehaveren inddrages i den mindreåriges stillingtagen.
Det  

 betyder, at sundhedspersonen også skal forhøre sig om forældrenes opfattelse  

 af behandlingsbehov og ønsker.
Reglen tager således sigte på, at  

 behandlingssituationen skal drøftes mellem alle tre parter, typisk med det  

 formål at få en fælles enighed om behandlingsønsker m.v.
Det gælder i  

 enkeltstående behandlingssituationer, men også for sygdomme, hvor  

 behandlingsindsatsen strækker sig over længere perioder, f.eks. ved  

 sukkersyge eller kræft hos den unge.
 I de formentlig få tilfælde, hvor der er uenighed mellem den unge og  

 forældrene, er kompetencen til at bestemme lagt endeligt hos den 15-17 årige  

 unge.
Det betyder, at den unge får et personligt ansvar for den behandling, den  

 unge samtykker i, ligesom den unge vil kunne afvise et eventuelt urimeligt  

 pres fra forældremyndighedsindehaveren i behandlingssituationen.
Den unge vil  

 tilmed, eventuelt sammen med sundhedspersonen, kunne kræve, at  

 forældremyndighedsindehaveren ikke får adgang til den unges sygestue.
 Reelt vil det også være illusorisk ikke at overlade selvbestemmelsesretten  

 i de nævnte tilfælde til den unge selv, da den unge i disse tilfælde typisk  

 også fysisk vil kunne modsætte sig en behandling, hvis vedkommende ikke  

 ønsker denne.
For børn og unge under 15 år følges de almindelige regler i lov om  

 forældremyndighed og samvær, jf. beskrivelsen ovenfor af §§ 1-2 i denne lov.  

 Herefter er det forældremyndighedens indehaver, der giver informeret samtykke  

 på barnets vegne.
Børn og unge, der er tilstrækkeligt modne til at tage  

 stilling til behandlingen m.v., skal ligeledes indvilge i behandlingen.
Børn  

 og unge skal i det hele taget inddrages mest muligt i beslutningsprocessen  

 vedrørende deres forhold, alt afpasset efter deres modenhed og situationen i  

 øvrigt, jf. den generelle bestemmelse herom i lovforslagets § 11.
Situationen for børn og unge under 15 år adskiller sig i praksis ikke  

 meget fra situationen, hvor de er 15 - 17 år.
Kun i tilfælde af uenighed  

 mellem forældre og barn har aldersgrænsen betydning:  

 Forældremyndighedsindehaveren har den endelig kompetence, når barnet er under  

 15 år, dog forudsat, at børn og unge-udvalget, jf. nedenfor, ikke inddrages.
Det bemærkes, at § 19 i forældremyndighedsloven medfører, at den af  

 forældrene, som ikke har forældremyndigheden, har ret til efter anmodning at  

 få orientering om barnets forhold fra skolen, børneinstitutionen samt social-  

 og sundhedsvæsenet.
Hvor der i dette lovforslag omtales, at  

 forældremyndighedens indehaver har ret til information om barnets  

 helbredsforhold m.v., skal det samtidig forstås således, at den af  

 forældrene, som ikke har forældremyndigheden, har ovennævnte ret til  

 orientering.
Bestemmelsen i stk. 2 åbner mulighed for at fravige regler i stk. 1, hvis  

 den mindreårige, der er fyldt 15 år, efter en individuel vurdering skønnes  

 ikke at være i stand til at forstå konsekvenserne af sin stillingtagen.
I så  

 fald er det forældremyndighedens indehaver, der giver informeret samtykke på  

 den unges vegne.
Den sociale lovgivning indeholder regler, der finder anvendelse i de  

 tilfælde, hvor forældremyndighedens indehaver ikke varetager barnets tarv i  

 relation til lægelige undersøgelse og behandling.
Efter bistandslovens § 35 b  

 (med virkning fra 1. juli 1998 § 44 i lov om social service) kan børn og  

 unge-udvalget træffe beslutning om at gennemføre undersøgelse og behandling,  

 hvis forældremyndighedsindehaveren undlader at lade et barn eller en ung  

 undersøge eller behandle for en livstruende sygdom eller en sygdom, der  

 udsætter barnet eller den unge for varig og betydelig invaliditet.
Efter  

 bistandslovens § 124 a (med virkning fra 1. juli 1998 § 58 i lov om social  

 service) har barnet eller den unge ret til at blive hørt.
Inden for specifikke områder af sundhedsretten gælder særlige regler for  

 mindreåriges selv- og medbestemmelsesret.
Sådanne lovregulerede undtagelser  

 fra de generelle regler, der er indeholdt i dette lovforslag, skal  

 respekteres, jf. lovforslagets § 2. Det drejer sig om reglerne for abort,  

 sterilisation, prævention og organtransplantation.
Abort.
I henhold til §§ 1-3 i lov om svangerskabsafbrydelse har  

 kvinder en lovbestemt ret til gratis abort inden for de første 12 uger af  

 graviditeten, og senere i svangerskabet kan et samråd under særlige  

 betingelser give tilladelse til abort.
Forstår kvinden betydningen af  

 indgrebet, kan det kun finde sted med hendes samtykke - også selv om hun er  

 mindreårig.
Forældremyndighedens indehaver skal normalt også samtykke, men  

 kvinden kan få tilladelse af samrådet til enten at undlade indhentelse af  

 samtykke eller at få indgrebet foretaget mod forældrenes vilje.
Sterilisation.
En person under 18 år kan kun steriliseres under  

 ganske særlige omstændigheder og med godkendelse fra abortsamrådet, jf. § 4,  

 stk. 3, og § 5 i lov om sterilisation og kastration.
Anmodning skal  

 fremsættes af både den mindreårige selv og forældremyndighedens indehaver.
Prævention.
Læger er forpligtet til at yde gratis vejledning om  

 anvendelse af svangerskabsforebyggende metoder, jf. § 11, stk. 1, i lov om  

 svangerskabshygiejne og fødselshjælp.
Af § 11, stk. 3 fremgår det, at  

 vejledning kan tilbydes og ydes til mindreårige uden samtykke fra  

 forældremyndighedens indehaver.
Organtransplantationer.
Lov om ligsyn, obduktion og  

 transplantation m.v. tildeler den mindreårige en selvstændig rolle.
Således  

 kan transplantation fra en levende person under 18 år kun finde sted med  

 samtykke fra såvel den mindreårige som dennes forældremyndighedsindehaver,  

 jf. § 13, stk. 2. Det forudsættes desuden, at der er en ganske særlig grund  

 til at foretage transplantationen, hvilket skal ses i sammenhæng med, at  

 formålet med indgrebet ikke umiddelbart er at gavne barnet eller den unge  

 selv.
Særlig grund kan f.eks. tænkes at foreligge, når det drejer sig om en  

 søster eller en bror.
 Den selvstændige kompetence, som unge på 15-17 år får tillagt til at  

 træffe beslutning om behandling, udstrækkes til også at omfatte beslutninger  

 om aktindsigt i patientjournaler m.v. og spørgsmålet om at give samtykke til  

 videregivelse af helbredsoplysninger . Efter § 8, stk. 3, er unge på 15-17  

 år, berettiget til aktindsigt efter de almindelige regler i kapitel 4, og  

 unge på 15-17 år kan give samtykke til videregivelse af helbredsoplysninger  

 efter bestemmelserne i kapitel 5.
I de tilfælde, hvor der optræder legale repræsentanter for patienten -  

 forældremyndighedsindehaver, nærmeste pårørende eller værger - følger det af  

 reglen i § 5, at disse repræsentanter indtræder i patientens ret - i  

 fornødent omfang - til at få aktindsigt og give samtykke efter  

 videregivelsesreglerne.
Der henvises til bemærkninger til § 5.
Til § 9 Informations- og samtykkereglerne for patienter, der varigt mangler evnen  

 til at give informeret samtykke, har gennem mange år været uklare.  

 Sundhedspersoner har efter de nugældende regler på området i mange tilfælde  

 handlet på egen hånd med en »løsere« inddragelse af de nærmeste  

 pårørende.
I forbindelse med indførelsen af den ny værgemålslov pr. 1. januar 1997  

 blev spørgsmålet om denne patientgruppes forhold drøftet.
I værgemålslovens  

 bemærkninger blev det tilkendegivet, at en eventuel løsning af problemet  

 måtte ske i sundhedslovgivningen, jf. nedenfor.
Patienter, der varigt mangler evnen til at give informeret samtykke til  

 behandling, omfatter en stor og uensartet gruppe mennesker.
Det drejer sig om  

 mennesker med nedsat psykisk funktionsevne, hvad enten denne tilstand har  

 eksisteret fra fødslen eller er opstået senere, som tilfældet er for demente.
Endvidere må kroniske sindslidende - og sindslidende med langvarige  

 sygdomsforløb - ofte henregnes til denne gruppe af patienter.
Afgørende er,  

 om de kan forholde sig fornuftsmæssigt til behandlingsforslag m.v. i en  

 behandlingssituation, altså om de kan give et (meningsfyldt) informeret  

 samtykke.
Kan en kronisk sindslidende ikke det, må vedkommende betegnes som  

 »en patient, der varigt mangler evnen til at give informeret  

 samtykke«, og i givet fald følges reglerne i § 9, dvs. at de nærmeste  

 pårørende giver informeret samtykke.
Da begrebet »en patient, der varigt mangler evnen til at give  

 informeret samtykke« er afgørende for, om det er patienten selv eller en  

 stedfortræder, der giver informeret samtykke til behandling m.v., er  

 fastlæggelsen i den konkrete behandlingssituation af denne tilstand afgørende  

 for patienten og varetagelsen af patientens interesser.
Sundhedsministeriet  

 vil derfor i samarbejde med Sundhedsstyrelsen udarbejde en vejledning, der  

 nærmere uddyber begrebet.
For så vidt angår sindslidende bemærkes, at patientretsstillingsloven  

 finder anvendelse generelt.
Når betingelserne for at anvende loven om  

 frihedsberøvelse og anden tvang i psykiatrien er til stede, har sidstnævnte  

 lov dog forrang for lov om patienters retsstilling.
Det skal i øvrigt understreges, at patientrettighedsloven alene behandler  

 den pågældende gruppes forhold, når de optræder som patienter, dvs. er i  

 kontakt med sundhedsvæsenet, jf. lovens anvendelsesområde.
De pågældendes  

 øvrige livsforhold reguleres først og fremmest af den sociale lovgivning.
Midlertidig mangel på evne til at give informeret samtykke foreligger ved  

 bevidstløshed, forårsaget f.eks. af ulykke, forgiftning eller andre forhold.  

 Varig mangel på evne til at give informeret samtykke foreligger, når evnen  

 til at handle fornuftsmæssigt er varigt fraværende, f.eks. på grund af  

 manglende udvikling eller på grund af alderssvækkelse el. lign.
Gruppen af  

 demente hører ofte til denne kategori.
En patient med midlertidig mangel på evnen til at give informeret samtykke  

 (f.eks. på grund af bevidstløshed) skønnes alene at have behov for at være  

 omfattet af reglen i § 10 om øjeblikkeligt behandlingsbehov.
Den midlertidige  

 mangel på evnen til at give informeret samtykke kan senere resultere i  

 generhvervelse af evnen eller varigt tab af evnen.
I førstnævnte tilfælde  

 følges herefter de almindelige regler om informeret samtykke i §§ 6 og 7 og i  

 sidstnævnte tilfælde følges særreglen i § 9.
 Efter § 9, stk. 1, er det de nærmeste pårørende, der giver informeret  

 samtykke til undersøgelse, behandling m.v. for de omhandlede patienter.  

 Reglen lovfæster og skærper den praksis, der i vid udstrækning har være fulgt  

 på området.
Begrebet »nærmeste pårørende« anvendes i store dele af  

 privatretten.
Ved en konkret vurdering i det enkelte tilfælde må det afgøres,  

 hvem der er nærmeste pårørende.
Ved nærmeste pårørende forstås først og  

 fremmest patientens samlevende ægtefælle eller samlever, slægtninge i lige  

 linie og, alt efter de konkrete forhold, søskende.
Adoptivbørn vil som regel  

 og plejebørn jævnligt også kunne betragtes som nærmeste pårørende.
Efter  

 omstændighederne, navnlig hvor der ikke er en ægtefælle, samlever eller børn,  

 vil slægtninge, som patienten er nært knyttet til eller nært besvogret med,  

 også kunne betragtes som nærmeste pårørende.
En partner i et registreret  

 parforhold falder også ind under begrebet.
Iøvrigt bør »nærmeste pårørende« afhængigt af den konkrete  

 situation fortolkes udvidende.
Familiebåndet behøver således ikke altid at  

 være ene-afgørende.
En nær ven, en patientrådgiver, en bistandsværge, en  

 støtte- og kontaktperson, en besøgsven eller en anden omsorgsgiver, der er  

 fortrolig med patienten, og som af patienten opfattes som »den  

 nærmeste«, falder ind under begrebet, hvis det er utvivlsomt, at  

 pågældende er den nærmeste.
Efter den nye værgemålslov kan et værgemål i større omfang end tidligere  

 tilpasses den enkelte persons behov vedrørende såvel økonomiske som  

 personlige forhold.
Værgemålet skal omfatte mindst muligt, og det kan gives  

 midlertidigt, hvis der ikke er behov for en varig ordning.
Justitsministeriet har i bemærkningerne til lovforslaget om værgemål  

 (Lovforslag nr.
L 191, 1994-95, s. 16 og 17) anført, at spørgsmålet om  

 værgens medvirken til at træffe beslutning om lægebehandling og anden  

 behandling ikke er fuldt afklaret.
Det må således antages, at der i dag i  

 langt de fleste tilfælde i praksis ikke beskikkes værger i de formentlig  

 mange tilfælde, hvor læger står over for spørgsmålet om eventuel  

 iværksættelse af lægebehandling af varigt inhabile (patienter, der varigt  

 mangler evnen til at give informeret samtykke).
Det er ifølge bemærkningerne til lovforslaget om værgemål  

 Justitsministeriets opfattelse, »at spørgsmålet om, hvorvidt der skal  

 stilles krav om en værges medvirken til at træffe beslutninger om behandling  

 ved læger, tandlæger og lignende, ikke kan afklares ved værgemålsloven.  

 Såfremt der findes behov for en nærmere regulering af dette spørgsmål, må det  

 ske i sundhedslovgivningen, hvor der allerede i dag findes bestemmelser om  

 samtykke til behandling.« Endvidere stilles spørgsmålet, om det vil være hensigtsmæssigt i praksis,  

 at en værges samtykke vil skulle indhentes i alle behandlingssituationer.  

 Justitsministeriet er med hensyn til dette spørgsmål enig med  

 værgemålsudvalget i, at et værgesamtykke til behandling oftest vil have  

 karakter af en illusion.
Værgens rolle vil her være at godkende og dermed  

 legitimere en i forvejen truffet beslutning taget af fagfolk, og en  

 utilsigtet konsekvens kunne være, at det professionelle ansvar hos lægen vil  

 forflygtiges, og at ansvarsforholdene i relation til f.eks. lægeloven blev  

 udvisket.
 Værgemålsudvalget afgav betænkning i februar 1993 (betænkning nr.  

 1247/1993).
Det er på denne baggrund ikke fundet hensigtsmæssigt systematisk at  

 anvende værgemålsordninger til afgivelse af informeret samtykke til  

 behandling m.v. for patienter, der ikke selv kan varetage deres interesser.
I  

 øvrigt vil størstedelen af værgemålene næppe omfatte helbredsforhold, og vil  

 således være uden interesse for patientretten.
 Kun i de relativt få tilfælde, hvor der allerede foreligger et værgemål,  

 der omfatter personlige forhold, herunder helbredsforhold, jf.  

 værgemålslovens § 5, er det relevant at inddrage værgen i beslutninger om  

 lægebehandling m.v., da det ikke forekommer rimeligt, at to forskellige  

 repræsentanter for patienten kan træffe beslutning om principielt samme  

 forhold.
 Har en patient, der varigt mangler evnen til at give informeret samtykke,  

 ingen nærmeste pårørende, bliver det spørgsmålet om, hvorledes man kan  

 udforme en praktisk og administrerbar regel, der samtidig tilsikrer  

 vedkommende en retssikkerhedsmæssig forsvarlig løsning.
Til sikring af en retssikkerhedsmæssigt forsvarlig løsning bør det kræves,  

 at en tredjemand - der er uafhængig af behandleren - kan varetage den  

 pågældendes interesser, idet der i de omhandlede tilfælde ikke er nogen  

 nærmeste pårørende, der kan udfylde denne funktion.
En uvildig tredjemand må  

 altså hentes fra en kreds af »fremmede«.
I § 9, stk. 2, foreslås det, at den uvildige tredjemand bliver en anden  

 sundhedsperson, der har faglig indsigt på området og som ikke tidligere har  

 deltaget i eller fremover skal deltage i behandlingen af den pågældende  

 patient.
Alt andet lige findes en sådan sundhedsperson mere velegnet end en  

 »god mand« (»sundhedsværge«), valgt af en kreds af  

 interesserede personer, bl.a. fordi en sådan »god mand« typisk vil  

 blive tilkaldt med kort varsel og i øvrigt ikke vil have kendskab til  

 patienten eller dennes behandlingsbehov og ønsker.
Det er vigtigt, at den »anden sundhedsperson« er uafhængig af  

 den behandlende sundhedsperson.
Der må således ikke eksistere et  

 over/underordnelsesforhold mellem de to sundhedspersoner, og kravet om  

 uvildighed kan medføre, at der - i den konkrete situation - kan blive tale om  

 en udefra kommende sundhedsperson.
 Den foreslåede regel tilfredsstiller således både behovet for smidighed og  

 behovet for retssikkerhed for patienten.
 Lovforslaget dækker al undersøgelse, diagnosticering, behandling,  

 sundhedsfaglig pleje, etc., kort sagt alle former for medicinske indgreb -  

 fra de mindste og bagatelagtige til mere omfattende kirurgiske indgreb m.v.
At inddrage en anden sundhedsperson ved de helt bagatelagtige indgreb, som  

 f.eks. temperaturtagning, skiftning af bind på sår og lignende forekommer  

 uhensigtsmæssigt og overflødigt.
Reglen i stk. 3 opfanger disse tilfælde.  

 Formuleringen »behandlingen er af mindre indgribende karakter med hensyn  

 til omfang og varighed« skal forstås snævert, som beskrevet ovenfor.
Er  

 den behandlende sundhedsperson i tvivl, bør han inddrage en anden  

 sundhedsperson efter reglen i stk. 2.
Da reglen i § 9 , stk. 1, giver de nærmeste pårørende eller værgen en  

 retlig kompetence til at give informeret samtykke til behandling m.v. på  

 patientens vegne, kan der i helt ekstraordinære situationer opstå tilfælde,  

 hvor de nærmeste pårørende eller værgen varetager samtykket på en måde, der  

 klart er i modstrid med patientens interesser.
Det er derfor nødvendigt at  

 have en meget snæver undtagelsesbestemmelse, der opfanger disse utypiske og  

 meget sjældne tilfælde.
Bestemmelsen i stk. 4 forudsættes således kun anvendt  

 i de yderst få tilfælde, hvor sundhedspersonen skønner, at de nærmeste  

 pårørendes eller værgens forvaltning af samtykket åbenbart vil skade  

 patienten eller behandlingsresultatet.
I så fald kan sundhedspersonen  

 behandle m.v., såfremt vedkommende embedslægeinstitution har givet sin  

 tilslutning til, at den påtænkte undersøgelse eller behandling udføres.
 I disse tilfælde, hvor der foreligger en mulig konflikt mellem  

 sundhedspersonen og de nærmeste pårørende eller værgen, findes det relevant  

 at inddrage en uafhængig opmand uden for behandlingssituationen, nemlig  

 embedslægen.
 Det vil i patientens journal skulle noteres, med navn og titel, når en  

 anden sundhedsperson har givet tilslutning til en behandling efter reglen i §  

 9, stk. 2, eller når embedslægen har givet tilslutning til en behandling  

 efter reglen i § 9, stk. 4.
Det bemærkes, at de tilfælde, hvor tilslutning skal foreligge fra en anden  

 sundhedsperson, jf. § 9, stk. 2, og de tilfælde, hvor tilslutning skal  

 foreligge fra embedslægen, jf. § 9, stk. 4, optræder nævnte sundhedspersoner  

 som kontrol- og omsorgspersoner for patienten.
Tilslutningen vedrører et  

 konkret behandlingsforslag, og de uvildige sundhedspersoner skal varetage  

 patientens interesser og behov, men de har ikke status som legale  

 repræsentanter på linie med forældremyndighedsindehaver, nærmeste pårørende  

 eller værge.
De uvildige sundhedspersoner er således ikke omfattet af  

 bestemmelsen i § 5 om ret for legale repræsentanter til - i fornødent omfang  

 - at indtræde i patientens rettigheder efter loven.
Til § 10 Sundhedspersonen kan efter bestemmelsen give behandling uden samtykke, når  

 der er tale om en akut - og typisk livsnødvendig - behandling.
 Hvis patienten befinder sig i en situation, hvor øjeblikkelig behandling  

 er påkrævet for patientens overlevelse eller for på længere sigt at forbedre  

 patientens chance for overlevelse eller for et væsentligt bedre resultat af  

 behandlingen, kan sundhedspersonen indlede eller fortsætte en behandling uden  

 samtykke fra patienten eller fra en legal repræsentant.
 Bestemmelsen hviler på en nødretsbetragtning: Det mindre gode (patientens  

 selvbestemmelse) må vige for at opnå et større gode (patientens liv og  

 førlighed).
 Bestemmelsens tyngdepunkt ligger i det øjeblikkelige behandlingbehov.  

 Dette foreligger, når »øjeblikkelig behandling er påkrævet for  

 patientens overlevelse«, dvs. øjeblikkelig livsnødvendig behandling,  

 eller hvor behandling er uopsættelig for på længere sigt at forbedre  

 patientens chance for at overleve eller for et væsentligt bedre resultat af  

 behandlingen.
 Er der tale om en voksen person ved fuld bevidsthed, skal informeret  

 samtykke indhentes efter reglerne i §§ 6 og 7. Er der tale om en 15-17 årig  

 ved fuld bevidsthed, skal informeret samtykke indhentes efter reglen i § 8. I  

 begge tilfælde skal indhentelsen af samtykket selvsagt være tilpasset den  

 akutte situation.
 Reglen i § 10 retter sig mod en »patient, der midlertidigt eller  

 varigt mangler evnen til at give informeret samtykke eller er under 15  

 år«, dvs. 3 kategorier af patienter:
A) en patient, der midlertidigt mangler evnen til at give informeret  

 samtykke (oftest på grund af bevidstløshed), B) en patient, der varigt mangler evnen til at give informeret samtykke  

 (jf. § 9), og C) en patient under 15 år.
 § 12, stk. 1, i Sundhedsstyrelsens cirkulære om information og samtykke  

 omhandler alene den patientgruppe, der er omtalt under kategori A. § 12,  

 stk.1's øvrige indhold svarer til den nu foreslåede regel.
Da der er tale om øjeblikkeligt behandlingsbehov, bør en tilsvarende regel  

 også gælde for patienter under kategorierne B og C.
I princippet kunne der  

 indhentes samtykke fra disses legale repræsentanter (nærmeste pårørende,  

 værge, forældremyndighedsindehaver), men da situationen er akut, vil det  

 oftest være direkte livstruende at anvende tid hertil.
Sundhedspersonen kan  

 således efter den foreslåede regel behandle umiddelbart uden indhentelse af  

 samtykke fra den legale repræsentant.
Det ligger netop i den akutte situation - i det øjeblikkelige  

 behandlingsbehov - at sagen er så hastende, at der ikke er tid til at  

 kontakte tredjeperson for at få et samtykke.
Hvis der er tid til at indhente  

 et samtykke fra en legal repræsentant, er der ikke tale om øjeblikkeligt  

 behandlingsbehov i bestemmelsens forstand.
I så fald skal de legale  

 repræsentanter samtykke efter reglerne i § 9 eller i forældremyndighedsloven.  

 I den forbindelse bemærkes, at de legale repræsentanter skal varetage  

 patientens interesser og behov.
De kan således ikke give afkald på  

 livsnødvendig behandling m.v.
Der henvises til bemærkningerne til § 5.
 Bestemmelsen i lovforslagets § 10 skal ses i sammenhæng med lægelovens §  

 7, stk. 1, om påtrængende nødvendig lægehjælp, og straffelovens §§ 250 og 253  

 om handlepligt.
Efter lægelovens § 7, stk. 1, er enhver læge forpligtet på begæring at yde  

 den første fornødne lægehjælp, når hurtig lægehjælp efter de foreliggende  

 oplysninger må anses for påtrængende nødvendig, såsom ved  

 forgiftningstilfælde, større blødninger, kvælningsanfald og fødsler, hvor  

 jordemoderhjælp ikke kan skaffes til veje, eller hvor jordemoderen tilkalder  

 lægen.
Har lægen gyldigt forfald, eller kan rettidig lægehjælp blive ydet af  

 en anden, som efter forholdene er nærmere dertil, er han dog fritaget for den  

 omhandlede forpligtelse.
Der er et stort sammenfald mellem de situationer, som henholdsvis  

 lovforslagets § 10 og lægelovens § 7, stk. 1, dækker.
Den bagved liggende  

 tankegang er den samme: Der er tale om akutte tilfælde, hvor øjeblikkelig  

 handling er påkrævet.
Der er derfor ikke tid til at indhente et informeret  

 samtykke fra en legal repræsentant eller tid til at hente en anden læge.
 Efter straffelovens § 250 straffes den, som hensætter en anden i hjælpeløs  

 tilstand eller forlader en under hans varetægt stående person i sådan  

 tilstand, med fængsel, der, når handlingen har medført døden eller grov  

 legemsbeskadigelse, under i øvrigt skærpende omstændigheder kan stige til 8  

 år.
Efter straffelovens § 253 straffes med bøde eller hæfte den, som uagtet  

 det var ham muligt uden særlig fare eller opofrelse for sig selv eller andre,  

 undlader 1) efter evne at hjælpe nogen, der er i øjensynlig livsfare, eller 2) at træffe de foranstaltninger, som af omstændighederne kræves til  

 redning af nogen tilsyneladende livløs, eller som er påbudt til omsorg for  

 personer, der er ramt af skibbrud eller anden tilsvarende ulykke.
Til § 11 Bestemmelsen gælder i alle tilfælde, hvor patienten ikke selv har  

 kompetencen til at give informeret samtykke, dvs. i forhold til børn og unge  

 under 15 år, umodne børn og unge på 15-17 år (§ 8, stk. 2) og patienter, der  

 varigt mangler evnen til at give informeret samtykke (§ 9).
En patient, der ikke selv kan give informeret samtykke til behandling m.v.  

 på grund af mindreårighed eller nedsat psykisk funktionsevne, skal dog  

 inddrages mest muligt i beslutningsprocessen, også selv om der er legale  

 repræsentanter, der er bemyndiget til at varetage patientens interesser  

 gennem det informerede samtykke.
Dette grundsynspunkt, der hviler på  

 respekten for individets værdighed, ukrænkelighed og selvbestemmelsesret, er  

 kommet til udtryk i denne bestemmelse.
De tilkendegivelser, som patienten er  

 fremkommet med, skal i det omfang de er aktuelle og relevante, tillægges  

 betydning i beslutningsprocessen om et behandlingsforløb m.v.
Børn og unge under 15 år er ofte, alt afhængigt af deres udvikling og  

 modenhed, i stand til fuldt ud at forstå sygdomssituationen,  

 behandlingsmulighederne m.v., eller i hvert fald væsentlige elementer heraf.  

 I så fald skal disses indforståelse indgå som en væsentlig faktor i  

 forældremyndighedsindehaverens stillingtagen.
Der henvises i øvrigt til  

 bemærkningerne til § 8.
Patienter, der varigt mangler evnen til at give informeret samtykke, udgør  

 en meget bred og uensartet gruppe, der dækker over store variationer af  

 manglende evne til at give samtykke.
Ofte vil en patient, der er omfattet af  

 denne gruppe, kunne forstå dele af sygdomsproblematikken, og den pågældendes  

 tilkendegivelser skal i så fald medtages mest muligt i den legale  

 repræsentants beslutningsproces.
Der henvises i øvrigt til bemærkningerne til  

 § 9.
 Europarådets konvention om menneskerettigheder og biomedicin indeholder  

 følgende bestemmelse:
 »Artikel 9 - Tidligere udtrykte ønsker.
Der skal tages hensyn til tidligere ønsker vedrørende en lægelig  

 intervention udtrykt af en patient, som på interventionstidspunktet ikke er i  

 stand til at udtrykke sine ønsker.« Tilsvarende bestemmelse findes andre steder, f.eks. i WHO's »A  

 Declaration on the Promotion of Patients« Rights in Europe', marts 1994,  

 og i den finske retsstillingslov (lov nr. 785 af 17. august 1992).
Denne generelle bestemmelse gælder også i forholdet mellem patient og  

 sundhedsperson efter patientretsstillingsloven.
Når disse tidligere udtrykte  

 ønsker må antages fortsat at være aktuelle og relevante, skal de tillægges  

 betydning, og indgå som et element i sundhedspersonens  

 behandlingsovervejelser.
Til § 12 Bestemmelsen fastslår, hvem der er forpligtet til at drage omsorg for, at  

 informeret samtykke til undersøgelse og behandling m.v. indhentes efter  

 reglerne i §§ 6-8 og § 9, stk. 1, at der foreligger tilslutning fra en anden  

 sundhedsperson efter § 9, stk. 2, at der foreligger tilslutning fra  

 vedkommende embedslægeinstitution efter § 9, stk. 4, og at patienter  

 informeres og inddrages mest muligt i beslutningsprocessen efter § 11: Den  

 sundhedsperson, der er ansvarlig for behandlingen m.v.
Det er udtrykkeligt  

 tilkendegivet, at den ansvarlige sundhedsperson skal drage omsorg for, at  

 informeret samtykke indhentes, at der gives de nødvendige tilslutninger og at  

 patienter, der er under 15 år, eller varigt mangler evnen til at give  

 informeret samtykke, medinddrages i beslutningsprocessen.
Heri ligger, at den ansvarlige sundhedsperson kan delegere selve den  

 konkrete informationsgivning og indhentelse af samtykke til sine medarbejdere  

 (»medhjælp« i lægelovens forstand), principielt uanset vedkommendes  

 uddannelsesmæssige baggrund, men dog forudsat at den for behandlingen  

 ansvarlige sundhedsperson i øvrigt har vurderet, at den pågældende også vil  

 være i stand til at give informationen og indhente samtykket på forsvarlig  

 vis.
I f.eks. sygehusvæsenet vil der ofte være tale om delegation til en  

 anden læge, en sygeplejerske eller en lægesekretær.
Tilsvarende gælder for  

 indhentelse af tilslutning fra en anden sundhedsperson eller  

 embedslægeinstitutionen, og inddragelse af patienter, der er under 15 år, og  

 patienter, der varigt mangler evnen til at give informeret samtykke, i  

 beslutningsprocessen.
Kapitel 3 Selvbestemmelse i særlige tilfælde I dette kapitel er optaget regler, der regulerer en række konkrete  

 situationer vedrørende selvbestemmelsesretten, der har været aktuelle gennem  

 de senere år, og hvor en retlig regulering er fundet nødvendig.
Det drejer  

 sig om sultestrejkende og personer, der nægter at modtage blodtransfusion.
Endvidere er medtaget regler vedrørende behandling af uafvendeligt døende  

 samt de såkaldte livstestamenter, dvs. formaliserede forhåndstilkendegivelser  

 om, at patienten, såfremt denne skulle komme i en situation, hvor vedkommende  

 ikke kan udøve sin selvbestemmelsesret, ikke ønsker livsforlængende  

 behandling i visse sygdomssituationer.
Reglerne om livstestamenter findes i  

 dag i lægeloven.
Disse foreslås overført til nærværende lovgivning, da de  

 vedrører patienters retsstilling.
Samtidig lovfæstes livstestamentets  

 indhold.
Adgangen for uafvendeligt døende til at blive holdt fri for smerter  

 med smertestillende midler, selv om dette kan medføre fremskyndelse af døden,  

 som hidtil har været indeholdt i livstestamentet, fremgår direkte af  

 lovforslagets § 16. Da lægen typisk altid vil anvende smertestillende midler  

 i den pågældende situation som en almindelig lægefaglig norm, er dette ønske  

 udeladt af testamentsformularen.
Endelig understreges, at en sundhedsperson  

 fremover kun forpligtes til at kontakte Livstestamenteregistret, hvor der kan  

 være tvivl om berettigelsen af at iværksætte eller fortsætte en behandling.
 Herudover er reglerne omformuleret, så de passer bedre ind i en lov, der  

 sætter patientens retsstilling i centrum.
Til § 13 Bestemmelsen i § 13 medfører, at de grundlæggende regler om informeret  

 samtykke i §§ 6-7 også finder anvendelse på de specielle tilfælde, der er  

 omhandlet i kapitel 3.
Reglen om mindreåriges selvstændige beslutningskompetence i § 8 finder  

 ligeledes anvendelse i relation til spørgsmålet om sultestrejke, afvisning af  

 at modtage blod og behandling af uafvendeligt døende.
Ved oprettelse af  

 livstestamente gælder dog en 18 års grænse, da der er tale om en  

 forhåndstilkendegivelse fra en person, der endnu ikke er patient.
 En patient på f.eks. 16 år, der er medlem af trossamfundet Jehovas Vidner,  

 og som er moden og bevidst om sin situation, kan således afvise at modtage  

 blod, hvilket sundhedspersonen skal respektere, hvis de øvrige betingelser  

 efter § 15 er opfyldt.
Er den 16 årige ikke i stand til at forstå konsekvenserne af sin  

 stillingtagen, jf. § 8, stk. 2, overgår beslutningskompetencen til  

 forældrene.
Er disse ligeledes medlem af Jehovas Vidner, og beslutter at  

 afvise, at den 16 årige må modtage blod, skal sundhedspersonen rette  

 henvendelse til patientens kommune med henblik på, at kommunens børn og  

 unge-udvalg kan beslutte, om behandling, der medfører transfusion af blod  

 eller blodprodukter, kan finde sted uden samtykke.
 Der henvises til bemærkningerne til § 8.
 Patienter, der varigt mangler evnen til at give informeret samtykke, er  

 ikke omfattet af kapitel 3, jf. at § 13 ikke henviser til § 9.
 De nærmeste pårørende eller en værge, har således ingen kompetence til  

 (mulighed for) at træffe beslutning på denne patientgruppes vegne i relation  

 til sultestrejke, afvisning af at modtage blod, behandling af uafvendeligt  

 døende eller oprettelse af livstestamente.
Alle uafvendeligt døende kommer i slutfasen af deres liv i den situation,  

 at de mister bevidstheden, hvilken tilstand varer resten af den sidste korte  

 tid af deres liv.
Ud fra en rent sproglig fortolkning vil de i denne fase  

 være »patienter, der varigt mangler evnen til at give informeret  

 samtykke«.
Men da § 9 ikke gælder for de særlige tilfælde i kapitel 3,  

 er det herved tilkendegivet, at de nærmeste pårørende eller en værge ikke får  

 tildelt en beslutningskompetence i den afsluttende fase for almindelige  

 patienter.
Reglen om øjeblikkeligt behandlingsbehov, jf. § 10, er ligeledes holdt  

 uden for kapitel 3. De særlige tilfælde af selvbestemmelsesret, der er  

 indeholdt i kapitlet, skal respekteres, også hvis patienten i  

 behandlingsforløbet kommer i en situation, hvor § 10 i og for sig kunne  

 anvendes, dvs. hvis patienten er blevet bevidstløs og hans situation har  

 udviklet sig livstruende.
Sundhedspersonen er således afskåret fra at  

 behandle i den situation.
Selvbestemmelsesretten skal respekteres.
§ 11 om patientens inddragelse har i kapitel 3-situationer alene betydning  

 ved behandling af børn under 15 år.
Børnenes synspunkter skal indgå som et  

 væsentligt element i beslutningsprocessen, hvilket i øvrigt også fremgår af  

 forældremyndighedsloven og af bistandsloven i forbindelse med børn og  

 unge-udvagets afgørelser.
 § 12, der fastlægger sundhedspersonens ansvar, gælder også for de særlige  

 tilfælde, der er omfattet af kapitel 3.
Til § 14 Bestemmelsen om sultestrejkende er en videreførelse af § 13 i  

 Sundhedsstyrelsens cirkulære nr. 163 af 22. september 1992 om information og  

 samtykke m.v. (»Lægers pligt og patienters ret«). Bestemmelsen  

 udstrækker den respekt for individets integritet og selvbestemmelse, som  

 lovforslaget hviler på, til den specielle og sjældne situation, hvor en habil  

 patient har iværksat spisevægring.
 Med bestemmelsen understreges, at selv om den sultestrejkende vil dø af  

 sit forehavende, så er sundhedspersonen (lægen) ikke berettiget til at  

 forhindre dette, heller ikke hvis den sultestrejkende bliver bevidstløs.
Ofte vil en sultestrejke blive indledt af personer, der opholder sig uden  

 for sygehusvæsenet, f.eks. i fængsler el. lign.
Hvadenten sultestrejke  

 gennemføres på en institution udenfor sundhedsvæsenet eller patienten bliver  

 overført til et sygehus, vil der være tale om en behandlingssituation, der er  

 omfattet af lovens regler.
 Hvor der i øvrigt er tale om spisevægring, vil den pågældende patient i  

 overensstemmelse med selvbestemmelsesretten, forudsat at vedkommende er fuldt  

 bevidst om situationen, ligeledes have ret til at gennemføre spisevægringen  

 med den konsekvens, at døden indtræder.
Det kræves efter bestemmelsen, at patienten utvivlsomt har iværksat en  

 sultestrejke.
I ordet »utvivlsomt« ligger, at patienten med  

 sikkerhed vil tage den konsekvens af sultestrejken, at denne kan medføre  

 døden, og at patienten har forstået, at dette kan blive en følge heraf, da  

 bestemmelsen medfører, at sundhedspersoner er forpligtet til at undlade at  

 gribe ind, hvis der er tale om en velovervejet handling.
Til § 15 Bestemmelsen er en uændret videreførelse af § 14 i Sundhedsstyrelsens  

 cirkulære om information og samtykke m.v.
Reglerne blev i sin tid indført for at imødekomme ønsker fra medlemmerne  

 af trossamfundet Jehovas Vidner, der af religiøse årsager ikke ønsker at  

 modtage blod eller blodprodukter under operation og lignende.
Bestemmelsen er  

 også her udtryk for, at individets integritet og selvbestemmelsesret i disse  

 situationer vurderes højere end bevarelsen af livet.
Det bemærkes, at en beslutning om ikke at anvende blod eller blodprodukter  

 under en operation kan være fuldt ud lægelig forsvarlig.
Der kan imidlertid  

 også være betydelige risici forbundet hermed.
Det forudsættes, at patienten  

 informeres grundigt om disse risici.
 Bestemmelsen i stk. 1 og 2 medfører, at en sundhedsperson (læge)  

 ikke er berettiget til at anvende blod, hvor patienten har afvist dette,  

 heller ikke hvis det under operationsforløbet viser sig, at anvendelsen af  

 blod var mere nødvendig end først antaget.
I stk. 3 er det præciseret, at en sundhedsperson (læge) kun er  

 forpligtet til at indlede en operation eller lignende uden anvendelse af blod  

 eller blodprodukter, hvor der er tale om påtrængende nødvendig lægehjælp, jf.  

 lægelovens § 7, stk. 1. I en sådan situation skal lægen yde den bedst mulige  

 behandling med respekt for, at patienten nægter at modtage blod.
Lægen skal  

 her acceptere patientens selvbestemmelsesret og behandle patienten, selv om  

 dette indebærer, at patienten, efter lægens opfattelse, ikke får en optimal  

 behandling, men en behandling, der i sin yderste konsekvens kan medføre  

 patientens død.
Hvor en behandling kan udsættes, må lægen tage stilling til om vedkommende  

 vil behandle patienten, selv om denne nægter at modtage blod.
Såfremt lægen  

 indvilliger i dette, må vedkommende ikke give patienten blod eller  

 blodprodukter, heller ikke hvis patienten risikerer at dø af et uerstattet  

 blodtab.
Kan lægen ikke acceptere at behandle patienten på disse vilkår, kan  

 vedkommende ikke forpligtes hertil, og patienten skal henvises til en anden  

 læge.
Det bemærkes endvidere, at der i ovenstående alene er omtalt de tilfælde,  

 hvor patienten ikke selv ønsker behandling med blod.
I de tilfælde, hvor der  

 er tale om, at forældrene til et barn under 15 år ønsker, at behandlingen  

 skal ske uden blod, vil lægen, hvor der er tale om en livstruende sygdom, om  

 nødvendigt have pligt til at underrette kommunalbestyrelsen med henblik på,  

 at børn og unge-udvalget kan træffe beslutning om, at den nødvendige lægelige  

 undersøgelse eller behandling af barnet gennemføres med anvendelse af blod.  

 Hjemlen for børn og unge-udvalgets indgriben er bistandslovens § 35 b (med  

 virkning fra 1. juli 1998 § 44 i lov om social service).
Til § 16 Reglen er en videreførelse af bestemmelserne i lægelovens § 6, stk. 5 samt  

 bestemmelserne i Sundhedsministeriets bekendtgørelse nr. 782 af 18. december  

 1992 om livstestamenter og Sundhedsstyrelsens cirkulære af 22. september 1992  

 om lægers forpligtelser i forbindelse med livstestamenter m.v., for så vidt  

 angår behandling af uafvendeligt døende med smertestillende medicin.
 Hovedbegrundelsen for reglen er respekten for patientens ret til en  

 naturlig og værdig død, når patienten er uafvendeligt døende, dvs. når døden  

 med stor sandsynlighed forventes at indtræde indenfor dage til uger trods  

 anvendelsen af de - ud fra den tilgængelige viden om grundsygdommen og dens  

 eventuelle følgetilstande - foreliggende behandlingsmuligheder.
 I § 16, stk. 1, fastslås, at en habil uafvendeligt døende patient, som  

 andre patienter, har fuld selvbestemmelsesret.
 Hvor en patient ikke er i stand til at udøve sin selvbestemmelseret,  

 f.eks. på grund af bevidstløshed, giver § 16, stk. 2, sundhedspersonen  

 mulighed for, hvor det ud fra en almindelig medicinsk vurdering findes, at  

 patienten er uafvendeligt døende, at standse en behandling, selv om  

 dødstidspunktet herved fremskyndes.
På tilsvarende måde fastslås i bestemmelsens stk. 3 den habile patients  

 ret til at modtage smertestillende medicin, selv om en konsekvens af dette  

 er, at dødstidspunktet herved fremskyndes.
Som en naturlig følge heraf giver  

 bestemmelsen også lægen ret til at indgive smertestillende medicin til  

 patienter, hvor der foreligger samtykke, idet lægen almindeligvis vil være  

 forpligtet til at begrænse patientens smerter mest muligt set ud fra en  

 samlet lægefaglig vurdering.
Til §§ 17-18 I disse to bestemmelser sker der en præcisering af reglerne om  

 livstestamenter som følge af de erfaringer, der er gjort hermed siden  

 bestemmelsernes indførelse i 1992.
 Reglerne er en videreførelse af bestemmelserne i lægelovens § 6, stk. 3-4,  

 og § 6 a, samt bestemmelserne i Sundhedsministeriets bekendtgørelse nr. 782  

 af 18. december 1992 om livstestamenter og Sundhedsstyrelsens cirkulære af  

 22. september 1992 om lægers forpligtelser i forbindelse med livstestamenter  

 m.v.
 I dag indeholder livstestamenteformularen følgende 3 ønsker:
1) at testator ikke ønsker livsforlængende behandling i en situation, hvor  

 vedkommende er uafvendeligt døende, 2) at testator ikke ønsker livsforlængende behandling i en situation, hvor  

 vedkommende er så svært invalideret, at vedkommende varigt er ude af stand  

 til at tage vare på sig selv, og 3) at testator, hvor vedkommende er uafvendeligt døende, ønsker  

 friholdelse for smerter selv om dette indebærer risko for at dødstidspunktet  

 fremskyndes.
Vedrørende ønske nr. 3 bemærkes, at det direkte i lovforslagets § 16, stk.  

 3, er fastsat, at en uafvendeligt døende patient kan modtage de  

 smertestillende, beroligende eller lignende midler, som er nødvendige for at  

 lindre patientens tilstand, selv om dette kan medføre fremskyndelse af  

 dødstidspunktet.
Da det følger af en almindelig lægefaglig norm, at patienter  

 skal holdes smertefrie, og da lægen efter § 16, stk. 3 har lov til at gøre  

 dette, selv om dette kan medføre en fremskyndelse af dødstidspunktet, er det  

 unødvendigt at opretholde dette ønske i livstestamenteformularen.
Punktet  

 udgår derfor af formularen.
Samtidig foreslås det at ønske nr. 1 og 2 i formularen optages direkte i  

 loven.
Dette er sket i lovforslagets § 17, stk. 2.
I dag er lægen forpligtet til at kontakte Livstestamenteregistret, hver  

 gang en patient er uafvendeligt døende eller så svært invalideret, at  

 vedkommende varigt er ude af stand til at tage vare på sig selv, uanset om  

 lægen påtænker at iværksætte livsforlængende behandlig af den uafvendeligt  

 døende patient eller at fortsætte den livsforlængende behandling af en svært  

 invalideret patient.
Denne formulering har imidlertid givet anledning til  

 nogen tvivl om, hvornår lægen skal kontakte registret.
Derfor er det nu i  

 lovforslagets § 17, stk. 4, nærmere præciseret, under hvilke omstændigheder  

 lægen skal kontakte registret.
 Vedrørende ønske nr. 1 bemærkes:
Ofte vil almindelige lægefaglige normer indicere, at behandling af en  

 uafvendeligt døende patient ikke skal fortsætte.
I så fald er patientens  

 eventuelle forhåndstilkendegivelse i et livstestamente allerede tilgodeset,  

 og der er derfor ikke yderligere behov for at konstatere, om der foreligger  

 et livstestamente.
Hvor en læge måtte overveje yderligere behandling af en  

 uafvendeligt døende patient, er der derimod grund til at kontakte  

 Livstestamenteregistret for at konstatere, om patienten i et livstestamente  

 har forhåndstilkendegivet, at behandling i en sådan situation ikke ønskes.
 Vedrørende ønske nr. 2 bemærkes:
Med hensyn til behandling af svært invaliderede vil den lægefaglige norm  

 tilsige at behandling fortsættes, da døden for disse patienters vedkommende  

 ikke er umiddelbart forestående.
Lægen skal derfor altid i disse situationer  

 kontakte Livstestamenteregistret for at konstatere, om patienten har  

 forhåndstilkendegivet, at behandling ikke ønskes.
I givet fald er dette ønske  

 vejledende, men ikke bindende, for sundhedspersonen (lægen).
 Lovforslaget præciserer med andre ord, at lægens forpligtelse til at  

 kontakte registret begrænses til situationer, hvor behandlingen ikke allerede  

 tilgodeser patientens eventuelle forhåndstilkendegivelser.
Reglerne foreslås derfor ændret således, at lægens forpligtelse til at  

 kontakte registret begrænses til situationer, hvor lægen for en patient, der  

 ikke selv kan udøve selvbestemmelsesretten, påtænker at iværksætte  

 livsforlængende behandling af en uafvendeligt døende eller påtænker at  

 fortsætte en livsforlængende behandling af en patient, der er så svært  

 invalideret, at vedkommende varigt ikke kan tage vare på sig selv.
Denne  

 ordning tilgodeser patientens ønske efter et livstestamente.
De foreslåede ændringer nødvendiggør i øvrigt ikke, at de hidtidigt  

 oprettede livstestamenter skal ændres.
For fremtidige livstestamenter skal  

 der udarbejdes en ny formular i overensstemmelse med ovenstående, dvs. med  

 kun to ønsker.
Det gebyr, som sundhedsministeren kan fastsætte efter § 18,  

 stk. 2, for testamentets oprettelse, vil blive fastsat til de 50 kr., der  

 hidtil har været gældende.
Kapitel 4 Til §§ 19-22 Reglerne i kapitel 4, §§ 19-22, er en uændret videreførelse af  

 bestemmelserne i lov nr. 504 af 30. juni 1993 om aktindsigt i  

 helbredsoplysninger.
 Da der er tale om en uændret videreførelse af gældende regler, skal her  

 blot henvises til det oprindelige lovforslag og bemærkningerne hertil samt  

 til folketingsbehandlingen.
 Forslag L 228 til lov om aktindsigt i helbredsoplysninger blev fremsat af  

 sundhedsministeren den 17. marts 1993 (Folketingets Forhandlinger 1992-93,  

 6569). Forslaget blev 1. behandlet den 23. marts 1993 (FF 1992-93, 6979), 2.  

 behandlet den 11. juni 1993 (FF 1992-93, 10877) og vedtaget ved 3. behandling  

 den 17. juni 1993 (FF 1992-93, 11034).
Reglerne i dette kapitel er omfattet af Europaparlamentet og Rådets  

 direktiv 95/46/EF om beskyttelse af fysiske personer i forbindelse med  

 behandling af personoplysninger og om fri udveksling af sådanne oplysninger,  

 (i det følgende benævnt direktiv 95/46/EF), som skal være implementeret i  

 dansk lovgivning senest 24. oktober 1998, jf. de almindelige bemærkninger  

 pkt. 6. Justitsministeriet har i den forbindelse nedsat et udvalg om revision  

 af registerlovgivningen, der i følge sit kommissorium bl.a. har til formål et  

 overveje og vurdere, hvorledes en fremtidig lovgivning om behandling af  

 personoplysninger m.v. skal udformes.
Udvalget har ikke ved dette lovforslags  

 fremsættelse endnu afgivet sin betænkning.
Betænkningen vil bl.a. indeholde  

 et udkast til forslag til ny lovgivning på området, som skal træde i kraft i  

 oktober 1998.
Justitsministeriets udvalg vurderer også de gældende aktindsigtsregler i  

 bl.a. forvaltningsloven i forhold til direktivet.
Det vil derfor, når  

 justitsministeren i foråret 1998 fremsætter forslag til ny  

 registerlovgivning, være nødvendigt at fremsætte ændringsforslag til  

 kapitlet, bl.a. vil det være nødvendigt at fremsætte ændringsforslag til  

 lovforslagets § 19, stk. 2, hvor der henvises til lov om offentlige  

 myndigheders registre.
Der vil i forbindelse hermed også skulle tages  

 stilling til hvilke patientjournaler, der i relation til reglerne om  

 egenacces skal være omfattet af henholdsvis lov om patienters retsstilling og  

 den kommende registerlovgivning, jf. at art. 3, stk. 1, i direktiv 95/46/EF  

 som udgangspunkt omfatter behandling af personoplysninger, der helt eller  

 delvis foretages ved hjælp af edb samt ikke-elektronisk behandling af  

 personoplysninger, der er eller vil blive indeholdt i et register.  

 Direktivets dækningsområde er således bredere end den gældende  

 registerlovgivning.
Det er på nuværende tidspunkt ikke afklaret, hvorledes  

 registerbegrebet i henhold til direktivet vil blive tolket i den kommende  

 registerlovgivning.
 Det skal præciseres, at reglerne i kapitel 4 alene vedrører spørgsmålet om  

 aktindsigt (egenacces). Alle øvrige spørgsmål vil skulle behandles efter  

 registerlovgivningen og de regler, der fastsættes i medfør heraf.
 Det bemærkes, at bestemmelsen i § 20, stk. 2, hvorefter retten til  

 aktindsigt kan begrænses i det omfang, patientens interesse i at blive gjort  

 bekendt med oplysningerne findes at burde vige fra afgørende hensyn til den  

 pågældende selv (eller til andre private interesser), er bibeholdt uændret.
Undtagelsesbestemmelsen har kun været brugt yderst lidt, men findes af  

 behandlingsmæssige grunde nødvendig at opretholde.
Hensyn til patienten selv  

 vil typisk være tilbageholdelse af oplysninger vedrørende psykiatriske  

 patienter.
De nævnte andre private interesser vil ofte være oplysninger, som  

 tredjemand, f.eks. pårørende, måtte have givet til journalen og hvor en  

 oplysning herom til patienten vil være til alvorlig skade for patient- eller  

 familieforholdet.
Det er vigtigt, at der i lovforslaget er indeholdt en formel ret til at  

 begrænse aktindsigten i journaler, bl.a. fordi journaler kan indeholde andre  

 oplysninger, end dem der omfattes af pligten til information efter det  

 informerede samtykke, ligesom skriftligt materiale i øvrigt kan indebære en  

 større belastning af patienten, hvis der heri er indeholdt oplysninger, der  

 alvorligt belaster behandlingssituationen.
Også efter direktiv 95/46/EF vil  

 der være mulighed for at begrænse patientens ret til aktindsigt, hvis dette  

 er nødvendigt til beskyttelse af den pågældendes interesser eller andres  

 rettigheder, jf. direktivets art. 13, litra g.
Kapitel 5 Idet der i øvrigt henvises til afsnit 4 i de almindelige bemærkninger om  

 baggrunden for at samle og forenkle reglerne om tavshedspligt og  

 videregivelse af helbredsoplysninger, skal bemærkes, at reglerne i kapitel 5  

 om videregivelse af helbredsoplysninger ligesom reglerne om aktindsigt er  

 omfattet af direktiv 95/46/EF, jf. de almindelige bemærkninger pkt. 6.  

 Direktivets anvendelsesområde er i art. 3, stk. 1, fastsat til at være  

 behandling af personoplysninger, der helt eller delvist foretages ved hjælp  

 af edb, samt ikke-elektronisk behandling af personoplysninger, der er eller  

 vil blive indeholdt i et register.
Lovforslaget om patienters retsstilling  

 indeholder således regler, der er omfattet af direktivet.
Justitsministeriets  

 udvalg om registerlovgivningen, der skal implementere direktivet i dansk  

 lovgivning, har som nævnt i bemærkningerne til kapitel 4 endnu ikke har  

 afgivet sin betænkning.
Det kan derfor, når justitsministeren i foråret 1998  

 fremsætter forslag til ny registerlovgivning, være nødvendigt at fremsætte  

 ændringsforslag til kapitlet.
Reglerne i kapitel 5 vedrører alene spørgsmålet  

 om videregivelse af oplysninger.
Alle øvrige spørgsmål vil skulle behandles  

 efter registerlovgivningen og de regler, der fastsættes i medfør heraf.
 Der henvises i øvrigt til de almindelige bemærkninger pkt. 6.
 Til de enkelte bestemmelser skal i øvrigt bemærkes følgende:
Til § 23 Bestemmelsen fastslår, at patienten har krav på, at sundhedspersoner m.fl.  

 iagttager tavshed om, hvad de under udøvelsen af deres erhverv erfarer eller  

 får formodning om angående helbredsforhold, øvrige rent private forhold samt  

 andre fortrolige oplysninger.
Det er således en fundamental regel, at de  

 oplysninger, man betror en sundhedsperson, bliver mellem patienten og den  

 pågældende sundhedsperson og ikke videregives til uvedkommende.
Patienten har  

 et krav på beskyttelse af sit privatliv.
Retten er også en afgørende  

 forudsætning for, at der kan etableres et tillidsforhold til  

 sundhedspersonen.
Tillidsforholdet er nødvendigt både af hensyn til  

 patientens behandling og for at sikre en tilstrækkelig tiltro og respekt for  

 sundhedspersonerne, og dermed også for at skabe en tillid i befolkningen til  

 sundhedsvæsenet.
 Den betænkning, der i 1931 blev afgivet af Kommissionen angaaende Lægers  

 Retsstilling, anførte vedrørende spørgsmålet om lægers tavshedspligt:  

 »Hvis læger var berettiget til at udtale sig om alt, hvad de måtte  

 erfare om deres patienters sygdomme og andre forhold, kunne det befrygtes, at  

 folk af denne grund ville holde sig tilbage fra at søge læge eller undlade at  

 give disse fuldstændige oplysninger, hvilket i høj grad ville stride imod  

 såvel den enkeltes som mod den offentlige sundhedsplejes interesse.«  

 Bestemmelsen i § 23 er baseret på samme grundsynspunkt.
 Efter stk. 2 påhviler ansvaret for at oplysninger videregives i  

 overensstemmelse med bestemmelserne i kapitel den driftsansvarlige myndighed,  

 uagtet at den enkelte sundhedsperson i kapitlet er tillagt en række  

 beføjelser, jf. f.eks. § 24, stk. 4 og § 26, stk. 3.
 Efter direktiv 95/46/EF påhviler der den registeransvarlige en række  

 forpligtelser, f.eks. at sikre, at oplysninger behandles rimeligt og lovligt,  

 hvilket bl.a. indebærer, at den registeransvarlige skal sikre, at der ikke  

 sker ulovlig videregivelse af personoplysninger, jf. direktivets art. 6, stk.  

 1, litra a, jf. stk. 2. Med henblik på at sikre at loven på dette område er i  

 overensstemmelse med direktivet fastslås det derfor, at det er den  

 driftsansvarlige myndighed, der har det overordnede ansvar for at  

 oplysningerne behandles i overensstemmelse med lovens regler.
I de konkrete situationer vil det imidlertid være den pågældende  

 sundhedsperson, der træffer afgørelse om, hvorvidt oplysninger kan  

 videregives efter lovens regler.
Den driftsansvarlige myndighed kan  

 imidlertid som en tjenstlig pligt - som en konsekvens at myndigheden har det  

 overordnede ansvar for at oplysninger behandles i overensstemmelse med loven  

 - pålægge sundhedspersonen at videregive helbredsoplysninger i særlige  

 tilfælde, jf. bemærkningerne til § 24, stk. 4, og § 26, stk. 3. For  

 privatpraktiserende læger vil det altid være den konkrete sundhedsperson, der  

 har kompetence til og ansvar for, at oplysninger videregives i  

 overensstemmelse med reglerne i kapitel 5.
Til § 24 I stk. 1, fastslås som en grundlæggende hovedregel, at sundhedspersoner  

 kun må videregive oplysninger om patienters helbredsforhold, øvrige rent  

 private forhold og andre fortrolige oplysninger, til andre sundhedspersoner,  

 såfremt patienten har givet sit samtykke hertil.
Bestemmelsen omfatter oplysninger om helbredsforhold, øvrige rent private  

 forhold og andre fortrolige oplysninger.
Helbredsforhold skal forstås som  

 sygdomsoplysninger eller oplysninger om en persons helbredstilstand, herunder  

 oplysninger om en persons kontakt med sundhedsvæsenet.
Sundhedspersonerne vil  

 imidlertid ofte også kunne være i besiddelse af andre oplysninger vedr. rent  

 private forhold, som ikke kan karakteriseres som helbredsforhold.
F.eks.  

 oplysninger vedr. patientens ægteskab, patientens pårørende m.v.
Endvidere  

 kan patienten også have givet oplysning om andre fortrolige forhold, f.eks.  

 vedr. indkomstforhold m.v.
Efter forslaget kan disse oplysninger ikke  

 videregives uden patientens særskilte samtykke, da de ikke er nødvendige for  

 behandlingen.
Efter stk. 2, nr. 1, kan sundhedspersonen dog uden samtykke videregive og  

 indhente helbredsoplysninger i forbindelse med et aktuelt behandlingsforløb  

 for patienten.
Det er en forudsætning, at der er tale om videregivelse af  

 helbredsoplysninger, der er nødvendige for den aktuelle undersøgelse,  

 behandling m.v., og at videregivelsen sker under hensyntagen til patientens  

 interesse og behov.
I denne situation vil der typisk kun kunne være tale om  

 at videregive helbredsoplysninger og ikke andre fortrolige oplysninger, idet  

 sidstnævnte ikke vil have betydning for et aktuelt behandlingsforløb.
Under et aktuelt behandlingsforløb betragter patienten det som naturligt,  

 at sundhedspersonen videregiver de helbredsoplysninger, som er nødvendige for  

 den påtænkte behandling.
Et samtykke er derfor unødvendigt, dels fordi der  

 typisk allerede som led i det informerede samtykke til selve behandlingen er  

 gjort overvejelser om den videre behandling og de herfor nødvendige  

 oplysninger, dels fordi patienten kan frabede sig, at oplysningerne  

 videregives.
 Af lovforslagets § 7, stk. 3-4, fremgår også, at informationen skal gives  

 løbende og omfatte oplysninger om relevante forebyggelses-, behandlings- og  

 plejemuligheder m.v.
Ifølge de gældende regler i bl.a. forvaltningslovens § 28, kan  

 helbredsoplysninger ikke videregives til en anden forvaltningsmyndighed,  

 f.eks. fra et sygehus i et amt til et sygehus i et andet amt, uden patientens  

 skriftlige samtykke.
Ydermere skal det skriftlige samtykke angive, hvilke  

 oplysninger der nærmere kan indhentes og til hvilket formål, ligesom  

 samtykket kun gælder 1 år.
Endvidere vil helbredsoplysninger ikke kunne  

 videregives fra en alment praktiserende læge til f.eks. en praktiserende  

 speciallæge eller til et sygehus i amtet, uden at patienten som udgangspunkt  

 skal give samtykke hertil, jf. straffelovens § 152 om tavshedspligt.
Reglerne har givet anledning til betydelige administrative procedurer som  

 af patienten og sundhedspersoner opleves som unødvendige formaliteter.
F.eks.  

 er der nogle steder udleveret et fleresiders fortryk til afkrydsning af  

 samtykke til indhentelse af helbredsoplysninger fra amtets egne og eventuelle  

 fremmede sygehuse, f.eks. lands- og landsdelssygehuse, hvorfra det kan være  

 nødvendigt at indhente lægefaglige råd før den videre behandling.
Efter den foreslåede regel i § 24, stk. 2, nr. 1, vil helbredsoplysninger  

 uden patientens samtykke kunne videregives fra den praktiserende læge til et  

 sygehus, hvor den videre behandling skal ske.
Tilsvarende vil oplysninger  

 kunne videresendes til andre sygehuse som led i et aktuelt behandlingsforløb.  

 Også resultater af sygehuslaboratoriers og røntgenafdelingers undersøgelse,  

 der foretages for patientens praktiserende læge, vil uden patientens samtykke  

 kunne tilbagesendes til den henvisende læge.
Der er også her tale om et  

 aktuelt behandlingsforløb.
Man kan også sige, at kontakten anses for et led i  

 den praktiserende læges behandling af patienten, hvortil patienten har givet  

 samtykke.
 Reglen baserer sig på, at der som en konsekvens af det informerede  

 samtykke også er givet et samtykke til, at sundhedspersonen kan  

 videregive/udveksle de for det aktuelle behandlingsforløb nødvendige  

 helbredsoplysninger uden patientens samtykke hertil.
 For kronisk syge patienter vil den typisk tætte kontakt mellem behandler  

 og patient resultere i, at den løbende information om sygdommen og dens  

 behandling, samt de herfor nødvendige oplysninger går ind i den fælles  

 dialog, hvor patienten gives mulighed for at sige fra.
Efter reglen vil det kun være de oplysninger, der er nødvendige for den  

 aktuelle behandling, der må videregives.
Oplysninger om patientens  

 helhedsforhold, der ikke er relevante for behandlingen og som fremgår af  

 patientjournalen, må således ikke videregives og skal sorteres fra.  

 Oplysninger om andre fortrolige forhold vil normalt ikke kunne videregives  

 efter denne bestemmelse, idet disse oplysninger ikke vil være nødvendige for  

 det aktuelle behandlingsforløb.
Endvidere må oplysninger kun videregives, når der er tale om et aktuelt  

 behandlingsforløb.
Der vil således ikke kunne ske en automatisk  

 videresendelse af udskrivningsbreve fra sygehuse til patientens praktiserende  

 læge.
Det må i hvert enkelt tilfælde være en konkret vurdering af, hvorvidt  

 patienten skal fortsætte den aktuelle behandling hos den praktiserende læge.
Det understreges, at som følge af den i øvrigt gældende tavshedspligt, vil  

 oplysninger om patienten ikke kunne videregives til medarbejdere, der ikke er  

 involveret i undersøgelse, behandling og pleje af patienten.
Patientens  

 samtykke til behandling vil selvsagt ikke kunne fortolkes således, at alle,  

 der kender patienten el. lign frit kan få udleveret oplysninger om den  

 pågældende. Ønsker sundhedspersoner, der ikke direkte er involveret i den  

 undersøgelse og behandling, som patienten har givet samtykke til, at få  

 oplysninger om den pågældende, må patientens samtykke særligt indhentes med  

 henblik på denne situation.
Der vil heller ikke kunne udleveres oplysninger  

 til f.eks. sygehusadministrationen vedr. patienten uden patientens  

 udtrykkelige samtykke.
Sygehusadministrationen kan imidlertid efter § 26,  

 stk. 2, nr. 3, være berettiget til at kræve visse oplysninger udleveret, jf.  

 bemærkningerne til denne bestemmelse.
 Det bemærkes, at retten til vurdering af om videregivelse af  

 helbredsoplysninger kan ske efter denne bestemmelse og efter § 26 er tillagt  

 den pågældende sundhedsperson, jf. nedenfor.
 I § 24, stk. 2, nr. 2 er fastsat en anden undtagelse fra hovedreglen i  

 stk. 1, om at patienten skal give samtykke til videregivelse af  

 helbredsoplysninger.
Efter bestemmelsen kan der ske videregivelse af oplysninger, såfremt  

 videregivelsen er nødvendig til berettiget varetagelse af en åbenbar almen  

 interesse eller af patientens eget eller andres tarv.
Bestemmelsen erstatter  

 forvaltningslovens § 28, stk. 2, nr. 3 (»værdispringsreglen«) for  

 så vidt angår videregivelse af oplysninger mellem offentligt ansatte læger  

 inden for forskellige myndigheder og svarer til straffelovens § 152 e, nr. 2.  

 For så vidt angår videregivelse til varetagelse af en åbenbar almen  

 interesse, vil en sådan videregivelse kun undtagelsesvis kunne finde sted.  

 Videregivelse til varetagelse af patientens tarv tager sigte på de tilfælde,  

 hvor en patient på grund af sin tilstand er ude af stand til at give  

 samtykke, og det derfor af hensyn til patienten selv er afgørende nødvendigt  

 at videregive oplysninger til andre sundhedspersoner.
Der bør i denne  

 situation også tages hensyn til patientens formodede ønsker, som patienten  

 eventuelt på et tidligere tidspunkt måtte have fremsat.
Tilstanden kan f.eks.  

 bestå i bevidstløshed, ung alder kombineret med manglende mulighed for at  

 indhente samtykke fra forældremyndighedens indehaver, alderdomssvækkelse og  

 lignende.
Efter § 24, stk. 2, nr. 3, kan der ske videregivelse af oplysninger uden  

 patientens samtykke til patientens praktiserende læge fra en læge, der virker  

 som stedfortræder for denne.
Det forudsættes, at der kun sker videregivelse  

 af nødvendige oplysninger, jf. art. 8, stk. 3 i direktiv 95/46/EF.
Der kan være tale om stedfortræder for egen læge i følgende tre  

 situationer: Læger, der virker som vagtlæger, en anden alment praktiserende  

 læge ved egen læges forfald samt en anden alment praktiserende læge, der  

 behandler patienten.
Patienten vil i disse situationer ofte finde det  

 naturligt, at egen læge modtager nødvendige oplysninger om den behandling,  

 som patienten har modtaget hos den stedfortrædende læge.
Endvidere må det  

 tillægges afgørende vægt, at der sker videregivelse af oplysninger, herunder  

 oplysninger om ordination af lægemidler, til patientens egen læge med henblik  

 på at forebygge risiko for dobbeltordinationer, vildledning fra  

 medicinmisbrugere m.v.
Lægevagtsordningerne er opbygget som selvstændige organisationer, som  

 styres af de praktiserende læger på kollektiv basis i fortsættelse af  

 ansvaret for patienterne i dagtiden og efter aftaler med amterne.
Lægevagten  

 har til opgave at tilgodese patienternes behov for akut lægehjælp uden for  

 dagarbejdstiden.
I visse tilfælde vil en sådan behandling skulle følges op af  

 yderligere behandling hos patientens egen læge i dagtimerne.
I disse  

 situationer vil bestemmelsen i § 24, stk. 2, nr. 1 finde anvendelse, idet  

 videregivelsen her er nødvendig af hensyn til et aktuelt behandlingsforløb.
I andre tilfælde vil lægevagten på baggrund af patientens egne oplysninger  

 skønne, at undersøgelse og behandling kan vente til dagtiden og blive  

 varetaget af patientens egen læge.
Der vil endvidere være situationer, hvor  

 patienten bliver undersøgt og behandlet af vagtlægen, uden at denne  

 behandling skal følges op af yderligere behandling hos egen læge.
Patienterne  

 vil forvente, at der sker videregivelse af nødvendige oplysninger fra  

 vagtlægen til egen læge.
Videregivelse af nødvendige oplysninger til patientens alment  

 praktiserende læge vil endvidere kunne ske fra en anden alment praktiserende  

 læge, der har behandlet patienten ved egen læges forfald, dvs. ved sygdom,  

 kurser, ferie eller lignende.
Det kan ske ved, at egen læge ansætter en  

 vikar, der behandler patienten i egen læges konsultationslokaler eller ved  

 henvisning til en navngiven anden alment praktiserende læge, som efter aftale  

 med egen læge behandler patienten.
 Endelig kan der ske videregivelse af oplysninger efter § 24, stk. 2, nr.  

 3, til patientens egen læge fra en anden alment praktiserende læge, som  

 patienten opsøger et andet sted i landet under ophold der, f.eks. under  

 patientens ferieophold eller lignende.
 Efter § 24, stk. 3, kan patienten på ethvert tidspunkt frabede sig, at  

 helbredsoplysninger videregives efter reglen i stk. 2, nr. 1, om aktuelt  

 behandlingsforløb.
Dette er en understregning af, at patienten grundlæggende kan bestemme, om  

 helbredsoplysninger må videregives.
Det spørgsmål kan dog stilles, om det vil  

 være rimeligt med en retstilstand, hvorefter en patient kan nægte, at  

 helbredsoplysninger om foretagne undersøgelser, røntgenbilleder mv. sendes  

 videre til et nyt behandlingssted, hvor patienten ønsker sig behandlet, med  

 det resultat, at man her skal tilvejebringe alle disse helbredsoplysninger på  

 ny.
Imidlertid forekommer sådanne tilfælde næppe i stort omfang, ligesom  

 patienterne må sikres en egentlig ret til at nægte videregivelsen af  

 helbredsoplysninger.
Det forudsættes, at patienterne informeres om deres ret  

 til at nægte videregivelse.
Denne information kan gives direkte af de  

 pågældende sundhedspersoner eller i mere generel form, f.eks. ved  

 patientinformationsmateriale i form af brochurer eller anden skriftlig  

 vejledning.
Patienten må så også i visse situationer acceptere, at  

 behandlingen kan blive givet på et lavere niveau, såfremt det ikke står i  

 rimeligt forhold til lidelsen af fremskaffe helbredsoplysninger på ny.
I stk. 4 præciseres det, at det er den sundhedsperson, der er i  

 besiddelse af en fortrolig oplysning, der afgør, hvorvidt videregivelse efter  

 stk. 2 er berettiget.
På et sygehus vil afgørelsen af, hvorvidt en  

 videregivelse efter stk. 2 fra en patientjournal er berettiget, som  

 hovedregel skulle træffes af den overlæge, der er ansvarlig for den  

 sygehusafdeling, hvor den pågældende patient er indlagt, eller af en anden  

 sundhedsperson, som overlægen har bemyndiget hertil.
For så vidt angår  

 videregivelse af oplysninger fra en alment praktiserende læge, speciallæge,  

 tandlæge m.fl., vil afgørelsen skulle træffes af den pågældende læge m.fl.
Bestemmelsen angiver i hvilke situationer, sundhedspersonen er berettiget  

 til at videregive oplysninger uden samtykke.
Sundhedspersonen vil imidlertid  

 ikke efter loven være forpligtet til at videregive oplysningerne.
Dette er en  

 skærpelse af patientens rettigheder i forhold til forvaltningslovens  

 bestemmelser, hvorefter myndighederne er forpligtet til at videregive  

 oplysninger, såfremt betingelserne for en berettiget videregivelse er  

 opfyldt.
De nævnte regler, hvorefter retten er tillagt sundhedspersonen, vil  

 dog ikke være til hinder for, at en eventuel ansættelsesmyndighed som en  

 tjenstlig pligt kan pålægge sundhedspersonen at videregive  

 helbredsoplysninger i de tilfælde, hvor sundhedspersonen også er berettiget  

 til dette efter §§ 25 og 27, jf. også de indledende bemærkninger til kapitel  

 5.
 Det bemærkes, at de omtalte regler ikke er til hinder for, at  

 sundhedspersonen indhenter samtykke fra patienten til videregivelse i videre  

 omfang, end loven foreskriver, ligesom samtykke i øvrigt bør indhentes, hvor  

 sundhedspersonen er i tvivl om, hvorvidt et samtykke er nødvendigt efter  

 reglerne.
Til § 25 Efter stk. 1 skal samtykke efter § 24, stk. 1, være mundtligt eller  

 skriftligt og indføres i den pågældendes patientjournal.
Ved en  

 patientjournal, der kan føres både manuelt og elektronisk, forstås de  

 optegnelser, som oplyser om patientens tilstand, de planlagte og udførte  

 undersøgelses- og behandlingsopgaver og observationer m.v. af patienten.  

 Bestemmelsen er for så vidt angår visse videregivelsessituationer en lempelse  

 i forhold til gældende lovgivning, hvorefter der kræves skriftligt samtykke,  

 og vil medvirke til en mere smidig udveksling af oplysninger inden for  

 sundhedsvæsenet.
Det vil således være op til de enkelte sundhedspersoner,  

 hvorvidt der indhentes et mundtligt eller skriftligt samtykke.
 Samtykket forudsættes at være konkret og basere sig på den fornødne  

 information, jf. bemærkningerne nedenfor til stk. 2.
Endvidere er bestemmelsen en lempelse i forhold til gældende lovgivning  

 for så vidt angår kravet til, hvem der skal indhente samtykke.
Med henblik på  

 at sikre en mere smidig udveksling af de oplysninger, som patienten har givet  

 samtykke til kan videregives til andre sundhedspersoner, foreslås det i  

 bestemmelsen, at patienten enten kan give sit samtykke til den  

 sundhedsperson, der videregiver oplysninger eller til den sundhedsperson, der  

 modtager oplysninger. Ønsker patienten f.eks. efter hjemsendelse fra  

 sygehuset, at den alment praktiserende læge bliver orienteret om  

 behandlingsforløbet på sygehuset, kan patienten give sit samtykke til den  

 praktiserende læge.
I denne situation er den praktiserende læge ikke længere  

 et led i det aktuelle behandlingsforløb og vil derfor ikke kunne få  

 oplysningerne uden patientens samtykke.
Den praktiserende læge er efter  

 patientens anmodning herefter berettiget til at anmode sygehuset om  

 oplysningerne, og sygehuset er forpligtet til at videresende oplysningerne  

 til lægen, idet det i denne situation er den praktiserende læge, der ved sin  

 kontakt til sygehuset står inde for, at et samtykke foreligger.
Er patienten  

 i tvivl om, hvilke oplysninger han ønsker, den praktiserende læge skal få  

 kendskab til, vil det være naturligt, at patienten kontakter sygehuset og  

 efter en drøftelse heraf giver sit samtykke til sygehuset.
 Nægter patienten at give samtykke til videregivelse, skal dette  

 respekteres, medmindre undtagelsesbestemmelserne i § 24, stk. 2, finder  

 anvendelse.
Efter stk. 2 fastsætter sundhedsministeren nærmere regler om  

 kravene til et samtykke.
Der vil i medfør af bestemmelsen blive fastsat  

 regler om, at samtykket skal være konkret og basere sig på den fornødne  

 information.
Det forudsættes, at patienten orienteres om formålet med og  

 omfanget af videregivelsen.
Informationen skal i den her nævnte forbindelse  

 gives på et tidspunkt, hvor det af hensyn til behandlingen skønnes nødvendigt  

 at indhente eller videregive helbredsoplysninger om den pågældende patient.  

 Samtykket skal gives i forbindelse med den konkrete situation, dvs. i  

 tilknytning til, at der opstår behov for videregivelse.
Til § 26 Bestemmelsen omhandler videregivelse af helbredsoplysninger m.v. til andre  

 formål end behandling m.v., dvs. alle andre personer, myndigheder m.fl. end  

 de sundhedspersoner, der er direkte involveret i undersøgelse, behandling og  

 pleje af patienten.
Også i denne situation kræves der som udgangspunkt  

 samtykke fra patienten til videregivelse, jf. stk. 1. Samtykket skal  

 her være skriftligt, jf. § 27, da der her foreligger situationer, hvor der  

 indhentes oplysninger, der typisk er tilvejebragt til andre formål end  

 helbredsforanstaltninger.
 Såfremt en legal repræsentant for en patient, jf. lovens § 5, giver  

 samtykke til videregivelse, og patienten modsætter sig dette, vil spørgsmålet  

 om videregivelse skulle behandles efter reglerne i stk. 2, hvor der kan ske  

 videregivelse uden samtykke.
I stk. 2 er angivet de situationer, hvor der kan ske en fravigelse  

 fra hovedreglens princip om, at der altid skal foreligge et samtykke til  

 videregivelse.
Det forudsættes dog, at sundhedspersonen i almindelighed,  

 medmindre der foreligger særlige grunde, forinden en videregivelse finder  

 sted, forsøger at indhente patientens samtykke.
Endvidere forudsættes det, at  

 der aldrig efter stk. 2 må ske videregivelse af oplysninger i et videre  

 omfang, end det er påkrævet efter formålet.
Efter nr. 1 kan videregivelse ske uden samtykke, når det følger af  

 lov eller bestemmelser fastsat i henhold til lov, at oplysningen skal  

 videregives.
Der findes i gældende lovgivning en række bestemmelser,  

 hvorefter bl.a. læger er forpligtet til at videregive fortrolige  

 patientoplysninger, f.eks. bistandslovens § 17 (der pr. 1. juli 1998 afløses  

 af lov om retssikkerhed og administration på det sociale område, § 12),  

 centralstyrelseslovens § 19, patientforsikringslovens § 17 m.fl.
Med henblik  

 på en øget beskyttelse af patientoplysninger lovfæstes det krav, som hidtil  

 har været gældende i praksis nemlig, at der kun er pligt til at videregive  

 sådanne oplysninger, der må antages at have væsentlig betydning for den  

 modtagende myndigheds sagsbehandling.
Reglen vil navnlig have betydning i de  

 situationer, hvor den rekvirerende myndighed fremsætter en meget bred  

 formuleret begæring om at modtage oplysninger om en konkret patient.
Det  

 indebærer, at såfremt en patientjournal indeholder oplysninger, der ikke kan  

 antages at have væsentlig betydning for den modtagende myndigheds  

 sagsbehandling, må disse oplysninger ikke videregives.
Det kan f.eks. være  

 oplysninger om ægteskabelige forhold og forholdet til ens pårørende, der må  

 antages at være uden betydning for den myndighed, der anmoder om  

 oplysningerne.
Den pågældende sundhedsperson skal inden videregivelse  

 frasortere de irrelevante oplysninger, enten ved overdækning i forbindelse  

 med kopiering eller ved at tilbageholde dele af journalen.
I nogle tilfælde  

 vil det være mest hensigtsmæssigt at udfærdige en erklæring, redegørelse el.  

 lign. til den pågældende myndighed.
Bestemmelsen i nr. 2 er ligesom § 24, stk. 2, nr. 2, en  

 »værdispringsregel«, der som udgangspunkt forudsætter en konkret  

 vurdering i hvert enkelt tilfælde.
Bestemmelsen er kun relevant, hvor der  

 ikke er fastsat udtrykkelige pligtudleveringsbestemmelser som nævnt i nr.1.
 Den foreslåede bestemmelse er formuleret på en anden måde end den gældende  

 værdispringsregel i forvaltningslovens § 28, stk. 2, nr. 3, jf. § 31.  

 Formålet hermed er navnlig at foretage en nærmere regulering af spørgsmålet  

 om sundhedspersoners videregivelse af oplysninger til politi og  

 anklagemyndighed i forbindelse med efterforskning af mindre grov  

 kriminalitet.
I forhold til politi og anklagemyndighed vil en videregivelse af  

 oplysninger bl.a. være berettiget, såfremt der er tale om efterforskning af  

 alvorlig kriminalitet som manddrab, seksualforbrydelser, grovere vold m.v.,  

 herunder vold mod børn.
Det er i den forbindelse uden betydning, om politiet  

 fremsætter begæring om udlevering af oplysninger, eller der opstår spørgsmål  

 om videregivelse på sundhedspersonens eget initiativ, f.eks. i forbindelse  

 med overvejelse om indgivelse af anmeldelse om strafbart forhold.
Inden for  

 f.eks. fængselsvæsenet vil der kunne videregives oplysninger fra  

 fængselslæger til fængslets ledelse m.v. om de indsatte, såfremt det er et  

 nødvendigt led i fængslets virksomhed.
Der kan f.eks. være tale om  

 videregivelse af oplysninger til brug for vurdering af, om der skal tages  

 særlige forholdsregler over for den indsatte, iværksættes særlige  

 sikringsmidler eller gøres begrænsninger i den indsattes friheder, herunder i  

 udgangsordninger m.v.
I nogle tilfælde vil betingelserne for videregivelse uden videre være  

 opfyldt.
Det gælder bl.a., hvor den øvrige lovgivning forudsætter et samvirke  

 mellem flere myndigheder.
Der vil f.eks. som hidtil kunne udveksles  

 oplysninger i forbindelse med mentalundersøgelser efter retsplejelovens §  

 809, ligesom resultatet m.v. af en blodprøve i sager om spritkørsel,  

 faderskabssager m.v. vil kunne videregives uden samtykke fra den pågældende.  

 Der vil også som hidtil kunne videregives helbredsoplysninger m.v. fra  

 sundhedspersoner til Justitsministeriet i forbindelse med anmodning om  

 udfærdigelse af farlighedsdekret efter psykiatrilovens § 40.
Det anførte gælder endvidere f.eks., hvor en patient eller andre under  

 ophold på et sygehus har begået et strafbart forhold, eller der opstår  

 mistanke herom.
I sådanne tilfælde er bestemmelsen ikke til hinder for, at  

 sundhedspersonen indgiver anmeldelse til politiet, uanset kriminalitetens  

 art.
Der vil således ikke kun kunne indgives anmeldelse i anledning af  

 kriminalitet af den karakter, der er nævnt ovenfor, men også i anledning af  

 f.eks. tyveri, hærværk, besiddelse af euforiserende stoffer m.v.
Bestemmelsen indebærer i princippet, at der - i modsætning til, hvad der i  

 dag efter forvaltningslovens § 31 gælder for offentligt ansatte  

 sundhedspersoner - ikke i nogen tilfælde er pligt til at videregive  

 oplysninger til f.eks. politi og anklagemyndighed, uanset hvor grov  

 kriminalitet m.v. der er tale om.
Det forudsættes som modstykke hertil, at  

 der i alle tilfælde, hvor videregivelse må anses for berettiget, foretages en  

 konkret vurdering af, om videregivelse også bør finde sted.
I denne vurdering  

 må navnlig indgå karakteren af den begåede kriminalitet.
Der vil således ikke  

 på sygehuse m.v. kunne etableres en praksis, hvorefter der aldrig eller kun  

 undtagelsesvis videregives oplysninger til politi og anklagemyndighed.
Det må antages, at politiet og anklagemyndigheden i videre omfang end i  

 dag vil have behov for at gå frem efter retsplejelovens bestemmelser for at  

 få de nødvendige oplysninger.
Der kan f.eks. være tale om anvendelse af  

 bestemmelsen om editionspålæg i retsplejelovens § 827. Der kan også være tale  

 om ransagning efter § 759 i tilfælde, hvor den pågældende må antages at  

 opholde sig på hospitalet m.v.
 Den foreslåede bestemmelse har ingen betydning for muligheden for at  

 anvende disse eller andre bestemmelser i retsplejeloven og indebærer således  

 ingen begrænsninger i denne henseende.
Bestemmelsen vil også have betydning for, hvornår en sundhedsperson er  

 berettiget til, uden patientens samtykke, at videregive oplysninger til andre  

 sundhedspersoner, myndigheder, pårørende m.fl., der ikke er involveret i  

 behandling af patienten.
F.eks. kan det efter bestemmelsen være berettiget at  

 underrette en patients pårørende om patientens tilstand eller i øvrigt  

 underrette pårørende, hvor patienten har nedsat psykisk funktionsevne.
Efter nr. 3 er der mulighed for at videregive oplysninger til en  

 myndighed med henblik på, at myndigheden kan udføre sine tilsyns- og  

 kontrolopgaver.
Det er dog kun de oplysninger, som er nødvendige til det  

 konkrete formål, der må videregives efter denne bestemmelse.
Følsomme  

 oplysninger, der er irrelevante for behandlingen af den administrative sag,  

 må ikke videregives.
Der vil normalt være hjemmel i anden lovgivning til, at  

 en offentlig myndighed kan indhente oplysninger til brug for tilsyns- eller  

 kontrolfunktioner.
Bestemmelsen tager imidlertid også sigte på, at  

 eksempelvis sygehusadministrationen eller amtets sygehusforvaltning kan  

 indhente oplysninger vedr. patienter til brug ved tilsyns- og kontrolopgaver.  

 Det forudsættes, at udlevering af oplysninger efter denne bestemmelse kun vil  

 finde sted i begrænset omfang, og således at der ved en eventuel  

 videregivelse af oplysninger om patienten udfærdiges en redegørelse eller  

 lignende til brug ved det konkrete formål.
Der vil også i medfør af  

 bestemmelsen kunne videregives oplysninger til en administrativ instans som  

 led i klagesagsbehandling.
Der vil endvidere i medfør af bestemmelsen kunne videregives oplysninger  

 fra sundhedspersoner til amtskommuner til brug ved tilsyn og kontrol i  

 forbindelse med sygesikringsordningen.
Også i denne situation forudsættes  

 det, at der foretages en nøje vurdering af detaljeringsgraden af de  

 oplysninger, der videregives med henblik på at sikre, at der alene  

 videregives helbredsoplysninger m.v., der er nødvendige for den modtagende  

 myndighed af hensyn til kontrol m.v.
Efter stk. 3 er det den sundhedsperson, der i besiddelse af de  

 fortrolige oplysninger, der afgør, hvorvidt videregivelsen er berettiget, jf.  

 den tilsvarende bestemmelse i § 24, stk. 4. Bestemmelsen vil navnlig have  

 betydning for videregivelse efter stk. 2, nr. 2 og 3. Reglen vil ikke, jf.  

 bemærkningerne til § 24, stk. 4, være til hinder for, at en  

 ansættelsesmyndighed som en tjenstlig pligt kan pålægge sundhedspersoner at  

 videregive helbredsoplysninger i de tilfælde, hvor sundhedspersoner er  

 berettiget til det efter bestemmelsen.
For så vidt angår videregivelse af  

 oplysninger efter stk. 2, nr. 1, vil den pågældende altid vil være forpligtet  

 til at udlevere de oplysninger, som en myndighed m.fl. i følge bestemmelser i  

 særlovgivning har krav på at få udleveret, og som må antages at have  

 væsentlig betydning for myndighedens sagsbehandling.
I de særlige tilfælde, hvor der er sket videregivelse af  

 helbredsoplysninger m.m. efter stk. 2, nr. 2, skal vedkommende efter stk.  

 4 så hurtigt som muligt orienteres om, at videregivelse har fundet sted  

 ledsaget af en begrundelse herfor.
Reglen svarer til § 24, stk. 5.
Til § 27 Bestemmelsen svarer i princippet til forvaltningslovens § 28, stk. 4 - 5,  

 og fastslår således, at samtykke i de i § 26, stk. 1, nævnte situationer,  

 dvs. i alle de tilfælde, hvor der ikke er tale om videregivelse til  

 sundhedspersoner i forbindelse med undersøgelse, behandling og pleje af  

 patienten, skal være skriftligt og senest bortfalder 1 år efter det er givet  

 jf. stk. 2 . Kravet om skriftlighed kan dog fraviges, når sagens  

 karakter eller omstændighederne i øvrigt taler herfor.
 Bestemmelsen er en skærpelse af den nævnte bestemmelse i  

 forvaltningsloven, idet kravet om skriftligt samtykke også gælder, når der er  

 tale om videregivelse inden for samme forvaltningsmyndighed, jf.  

 forvaltningslovens definition heraf.
 Efter stk. 3 fastsætter sundhedsministeren nærmere regler om kravet  

 til et samtykke efter stk. 1.
Til § 28 Efter stk. 1 kan der fra en sundhedsperson videregives oplysninger  

 om afdødes sygdomsforløb, dødsårsag og dødsmåde til afdødes nærmeste  

 pårørende, såfremt det ikke må antages at stride mod en afdød patients ønske  

 og hensynet til afdøde.
Bestemmelsen tager sigte på den situation, hvor  

 afdødes nærmeste pårørende ønsker oplysninger om årsagen til dødens indtræden  

 m.v.
Dette vil typisk ske ved, at de nærmeste pårørende henvender sig til det  

 sygehus, hvor vedkommende var indlagt og efterfølgende afgik ved døden.  

 Bestemmelsen omfatter også de tilfælde, hvor vedkommende f.eks. afgik ved  

 døden på et plejehjem.
Her vil de pårørende efter bestemmelsen på begæring  

 kunne få de nævnte oplysninger af en sundhedsperson.
I Sundhedsministeriets vejledning nr. 193 af 7. december 1993 om  

 aktindsigt i helbredsoplysninger anføres det, at det normalt vil være  

 naturligt at informere de nærmeste efterladte pårørende om en afdød patients  

 sygdomstilfælde og i den forbindelse lade dem se eller få en kopi af afdødes  

 journal, medmindre en konkret interesseafvejning falder således ud, at de  

 pårørendes interesse skønnes at måtte vige.
De pårørende har imidlertid ikke  

 efter lov om aktindsigt i helbredsoplysninger en egentlig ret til få  

 oplysninger om afdødes sygdomsforløb m.v., således som det nu foreslås i  

 bestemmelsens stk. 1.
Bestemmelsen angiver ikke præcist personkredsen for de efterladte, der  

 efter bestemmelsen kan modtage oplysninger om afdøde, udover at de skal være  

 nærmeste pårørende.
Det vil således bero på et skøn ud fra den konkrete  

 situation, hvilke personer der i hvert enkelt tilfælde må anses for nærmeste  

 pårørende.
Der henvises til bemærkningerne til § 9, hvor begrebet  

 »nærmeste pårørende« er uddybet.
 Efter stk. 1, 2. pkt., kan der endvidere videregives oplysninger  

 til afdødes nærmeste pårørende efter reglen i § 26, stk. 2, nr. 2.  

 Bestemmelsen tager bl.a. sigte på den situation, hvor afdøde udtrykkeligt har  

 modsat sig, at de pårørende underrettes om sygdomsforløb m.v., men hvor  

 hensynet til andres tarv alligevel berettiger en videregivelse af  

 oplysninger.
I henhold til gældende regler om tavshedspligt kan der som hovedregel ikke  

 videregives oplysninger om en persons dødsmåde og -årsag, herunder  

 oplysninger fra en eventuel obduktionserklæring, fra sygehuset til egen læge  

 eller fra den lokale embedslægeinstitution til egen læge.
De pårørende til en  

 afdød har derfor været henvist til at rette henvendelse til sygehuset for at  

 få oplysninger om dødsårsag m.v.
I visse tilfælde vil det imidlertid være den praktiserende læge, der  

 gennem flere år har et nærmere kendskab til patienten, der bedst kan drøfte  

 sygdomsforløbet med de efterladte pårørende.
Stk. 2  indebærer derfor  

 en smidiggørelse af gældende lovgivning og giver mulighed for, at oplysninger  

 om sygdomsforløb, dødsårsag og dødsmåde kan videregives fra et sygehus eller  

 en autoriseret sundhedsperson - f.eks. en stedfortrædende læge - til afdødes  

 praktiserende læge med henblik på, at lægen kan orientere de nærmeste  

 pårørende.
Den pågældende læge er således berettiget til at kræve  

 oplysningerne udleveret fra sygehuset m.fl., såfremt der foreligger en  

 anmodning herom fra afdødes nærmeste pårørende.
Sygehuset vil i denne  

 situation være forpligtet til at udlevere oplysningerne, idet den pågældende  

 læge står inde for, at der foreligger en begæring som nævnt i bestemmelsen.  

 De oplysninger, der kan videregives, vil typisk være epikriser.  

 Videregivelsen må ikke stride mod afdødes ønske - f.eks. fordi afdøde  

 udtrykkeligt inden dødsfaldet har frabedt sig en sådan videregivelse - og  

 hensynet til afdøde eller andre private interesser.
 Det forudsættes, at der lokalt søges etableres sådanne procedurer, der kan  

 sikre, at de nævnte oplysninger relativt hurtigt kan fremsendes til den  

 praktiserende læge m.fl., når der er fremsat begæring om at modtage  

 oplysningerne med henblik på, at de efterladte så snart som muligt kan blive  

 orienteret om afdødes sygdomsforløb, dødsårsag m.v.
 Bestemmelsen er i øvrigt ikke til hinder for videregivelse, der har  

 hjemmel i anden lovgivning, jf. f.eks. lægelovens § 11 vedr. lægers  

 oplysnings- og indberetningspligt.
Til §§ 29-31 §§ 29-31 skal afløse § 16 a, stk. 2-4, i lov om offentlige myndigheders  

 registre.
De særlige formål, hvortil der kan videregives helbredsoplysninger  

 m.v. uden samtykke, er dels konkrete forskningsprojekter (§ 29), dels  

 statistiske og planlægningsmæssige formål (§ 30).
For at der kan videregives helbredsoplysninger m.v. uden samtykke til brug  

 for et biomedicinsk forskningsprojekt, jf. § 29, stk. 1,  stilles for  

 det første krav om, at det videnskabelige formål skal være konkretiseret.
For  

 det andet skal projektet være anmeldt til det videnskabsetiske komitesystem,  

 jf. lov om et videnskabsetisk komitesystem og behandling af biomedicinske  

 forskningsprojekter.
De forskere, der er ansvarlige for de i bestemmelsen  

 omtalte konkrete forskningsprojekter, vil ofte være læger.
Bestemmelsen  

 omfatter imidlertid også forskere med en anden uddannelsesmæssig baggrund end  

 en lægelig, idet der i alle tilfælde skal foretage en videnskabsetisk  

 bedømmelse af forskningsprojekter, hvori der gøres brug af  

 helbredsoplysninger om personer.
Denne bedømmelse finder sted efter loven om  

 det videnskabsetiske komitesystem m.v.
Efter denne lovs § 8 påses det bl.a.,  

 at projektet efter sit formål og med hensyn til metodik repræsenterer god  

 videnskabelig standard, og at der er tilstrækkelig grund til at gennemføre  

 projektet.
Den bedømmelse, der foretages i komitesystemet, har således  

 lighedspunkter med den bedømmelse, der foretages efter § 16, stk. 2, nr. 5,  

 og § 21, stk. 2, nr. 5, i lov om offentlige myndigheders registre, hvorefter  

 forskningen skal være af væsentlig samfundsmæssig betydning, for at der kan  

 ske videregivelse af oplysninger uden samtykke.
Efter § 29, stk. 2, kan der endvidere videregives oplysninger om  

 enkeltpersoners helbredsforhold m.v. fra patientjournaler til forskere til  

 projekter, der ikke er omfattet lov om et videnskabsetisk komitesystem m.v.
I  

 disse tilfælde skal Sundhedsstyrelsen godkende videregivelsen, ligesom  

 styrelsen fastsætter vilkår for videregivelsen.
Det forudsættes i  

 bestemmelsen, at forskningen skal være af væsentlig samfundsmæssig interesse  

 for, at Sundhedsstyrelsen kan meddele sin godkendelse til  

 forskningsprojektet.
Endvidere må der kun efterfølgende ske henvendelse til  

 de pågældende enkeltpersoner i det omfang, de læger, der har behandlet  

 vedkommende, giver tilladelse hertil.
Det forudsættes, at Sundhedsstyrelsen  

 fortsætter den praksis med hensyn til videregivelse og betingelser herfor,  

 som Registertilsynet i dag følger.
Efter § 30 kræves der godkendelse fra Sundhedsstyrelsen til  

 videregivelse af helbredsoplysninger m.v. til brug for statistiske og  

 planlægningsmæssige formål.
Sundhedsstyrelsen kan i forbindelse med sin  

 godkendelse fastsætte vilkår for anvendelsen af oplysningerne, f.eks. om  

 sletning, anonymisering eller kryptografering på et nærmere angivet tidspunkt  

 under forløbet.
Efter § 30, stk. 2, kan der dog ske videregivelse af  

 helbredsoplysninger til brug for statistiske og planlægningsmæssige formål  

 uden Sundhedsstyrelsens godkendelse, når det følger af lov, at oplysningerne  

 skal videregives.
Bestemmelsen tager navnlig sigte på lov om Danmarks  

 Statistik, hvorefter offentlige myndigheder og institutioner inden for  

 rammerne af den af Danmarks Statistiks styrelse fastlagte arbejdsplan efter  

 anmodning fra Danmarks Statistik skal meddele de oplysninger, de er i  

 besiddelse af, jf. lovens § 6. Denne bestemmelse i lov om Danmarks Statistik  

 skal sikre Danmarks Statistik adgang til at benytte oplysninger fra andre  

 offentlige myndigheder til at fremstille en uafhængig og dækkende statistisk  

 beskrivelse af de danske samfundsforhold, hvoraf sundhedsforhold udgør en  

 vigtig del.
Af § 31 følger, at de oplysninger, som er indhentet til de i § 29  

 og § 30 nævnte særlige formål ikke må videregives yderligere.
En eventuel  

 videregivelse skal således altid vedrøre samme formål.
Det vil være i  

 overensstemmelse med reglerne, hvis forskeren videregiver oplysninger til en  

 opponent i forbindelse med godkendelse af disputats.
Videregivelse herudover,  

 f.eks. offentliggørelse, må kun ske i ikke-identificerbar form, jf. stk. 2.  

 Forskningsresultater må altså kun viderebringes på en sådan måde, at det er  

 umuligt at henføre oplysningerne til bestemte personer.  

 Bemyndigelsesbestemmelsen i § 31, stk. 3, giver ministeren mulighed for at  

 fastsætte nærmere regler om principperne for Sundhedsstyrelsens godkendelse  

 af videregivelse af oplysninger i de tilfælde, der ikke er omfattet af lov om  

 et videnskabsetisk komitesystem m.v.
Kapitel 6 Til § 32 Klager over forhold omfattet af patientretsstillingsloven kan indbringes  

 for Sundhedsvæsenets Patientklagenævn, medmindre særlig klageadgang er  

 foreskrevet i lovgivningen.
Patientklagenævnets afgørelser kan ikke  

 indbringes for anden administrativ myndighed.
 Sundhedsvæsenets Patientklagenævn er hjemlet i kapitel 3, §§ 12-23, i lov  

 nr. 397 af 10. juni 1987 om sundhedsvæsenets centralstyrelse m.v., med senere  

 ændringer.
 Patientklagenævnet er en selvstændig og uvildig forvaltningsmyndighed.  

 Nævnet er uafhængigt af de myndigheder, der har ansvaret for sundhedsvæsenets  

 drift og er uafhængig af fagpolitiske interesser.
Når nævnet træffer afgørelser, deltager to lægmænd, der repræsenterer  

 sundhedsvæsenets brugere, og to fagligt uddannede sundhedspersoner.
Nævnet  

 har som formand en jurist, der opfylder betingelserne for at kunne udpeges  

 som landsdommer.
Patientklagenævnet behandler klager over sundhedspersoners faglige  

 virksomhed.
Ved faglig virksomhed forstås det arbejde, som udføres af  

 sundhedspersoner.
Det kan f.eks. være undersøgelse, behandling,  

 sundhedsfaglig pleje, information, samtykke og udfærdigelse af  

 lægeerklæringer.
Patientklagenævnet behandler også klager over brud på  

 tavshedspligten - bortset fra tilfælde, hvor en domstol i en straffesag måtte  

 have taget stilling til spørgsmålet - klager over afgørelser om aktindsigt i  

 helbredsoplysninger og klager over afgørelser, som er truffet af de lokale  

 psykiatriske patientklagenævn, og klager over sagsbehandlingen i de lokale  

 psykiatriske patientklagenævn.
 De forhold, der er omfattet af patientretsstillingsloven, og som kan  

 indbringes for Patienklagenævnet er spørgmål om information og informeret  

 samtykke efter kapitel 2, selvbestemmelse i særlige tilfælde efter kapitel 3,  

 aktindsigt efter kapitel 4 og brud på tavshedpligten m.v. efter kapitel 5.
Sætningen: »medmindre særlig klageadgang er foreskrevet i  

 lovgivningen« dækker de tilfælde, hvor en speciallov omhandler en særlig  

 klageadgang inden for speciallovens område.
Som eksempler kan nævnes lov om  

 frihedsberøvelse og anden tvang i psykiatrien og lov om patientforsikring.
I  

 førstnævnte lov gælder der et særligt klagesystem, der er tilpasset det  

 forhold, at der er tale om tiltag, der griber ind i borgernes personlige  

 frihed.
I sidstnævnte tilfælde er der tale om et reaktionssystem, hvor  

 borgerne kan tilkendes erstatning, hvis de er blevet påført en fysisk skade  

 indenfor det offentlige sygehusvæsen.
Et andet tilfælde, hvor en kommende speciallov ville kunne fortrænge  

 retsstillingslovens bestemmelser, vedrører klageadgang over aktindsigt i og  

 videregivelse af helbredsoplysninger, der er indeholdt i registre, der måtte  

 være omfattet af en kommende registerlovgivning.
I en sådan lovgivning vil  

 Registertilsynet (eller en tilsvarende myndighed) formentlig blive tilsyns-  

 og klagemyndighed.
Det vil derfor kunne komme på tale senere at ændre  

 patientretsstillingsloven, således at spørgsmål om aktindsigt i og  

 videregivelse af oplysninger, der er indeholdt i de omhandlede registre, skal  

 påklages til Registertilsynet (eller en tilsvarende myndighed), og ikke til  

 Sundhedsvæsenets Patientklagenævn.
Til § 33 Efter lovforslagets § 33 straffes umiddelbart alene overtrædelser af  

 reglerne i lovens kapitel 5 om tavshedspligt og videregivelse af  

 helbredsoplysninger m.v., idet der henvises til straffelovens §§ 152-152 f  

 (bøde, hæfte eller fængsel indtil 6 måneder).
 Straf ved domstolene for overtrædelse af lovforslagets øvrige bestemmelser  

 sker gennem en procedure over Sundhedsvæsenets Patientklagenævn eller - i  

 undtagelsestilfælde - direkte ved politiets foranstaltning.
Der vil kunne meddeles autoriserede sundhedspersoner m.fl. irettesættelser  

 af Patientklagenævnet, jf. lægelovens § 6, stk. 1. I grovere tilfælde, jf.  

 lægelovens § 18, kan der ved domstolene straffes med bøde eller hæfte for  

 vedkommende sundhedspersons overtrædelse af gældende normer for varetagelse  

 af vedkommendes hverv, og således også for overtrædelse af pligter efter  

 patientretsstillingsloven.
Alle sundhedspersoner vil i øvrigt kunne straffes  

 for de overtrædelser af patientretsstillingslovens bestemmelser, som samtidig  

 indebærer en overtrædelse af straffelovens almindelige straffebestemmelser.  

 F.eks. vil en overtrædelse af lovens bestemmelser om informeret samtykke i  

 grove tilfælde kunne straffes efter straffelovens regler om vold, jf.  

 straffelovens § 244.
Endelig vil en autoriseret sundhedsperson efter centralstyrelsesloven, §§  

 5-11, kunne fratages sin autorisation, såfremt vedkommende må antages at være  

 til fare for andre på grund af bl.a. udvist grov forsømmelighed ved udøvelse  

 af hvervet.
Dette kan også omfatte overtrædelse af patientretsstillingslovens  

 bestemmelser.
For offentligt ansatte sundhedspersoner indebærer en tilsidesættelse af  

 videregivelsesreglerne, jf. lovens kapitel 5, efter omstændighederne en  

 tjenstforseelse, der kan medføre et disciplinært ansvar.
I tilfælde, hvor  

 helbredsoplysninger uberettiget videregives mellem sundhedspersoner, der  

 begge har tavshedspligt, bør det normalt kun få disciplinære konsekvenser for  

 de pågældende.
Et behov for (også) at anvende strafferetlige sanktioner  

 foreligger formentlig kun i meget grove tilfælde.
Kapitel 7 Til § 34 Loven foreslås at træde i kraft den 1. oktober 1998. Samme  

 ikrafttrædelsestidspunkt forventes fastsat i forslaget til ny  

 registerlovgivning, som justitsministeren har bebudet fremsat i  

 folketingssamlingen 1997/98.
 Samtidig ophæves den lovgivning, som patientretsstillingsloven samler og  

 præciserer: § 6, stk. 2-5, og § 6 a i lov om udøvelse af lægegerning, lov om  

 aktindsigt i helbredsoplysninger, samt § 16 a i lov om offentlige  

 myndigheders registre.
 De bekendtgørelser, der er udstedt i medfør af den lovgivning, der  

 ophæves, opretholdes indtil de afløses af regler, udstedt efter  

 patientretsstillingsloven.
Til § 35 Den foreslåede ændring vedrører ophævelse af nogle særordninger for de  

 sønderjyske landsdele.
Disse særordninger har mistet deres betydning.
Til § 36 Bestemmelsen er en videreførelse af overgangsbestemmelsen, § 5, stk. 2, i  

 lov nr. 504 af 30. juni 1993 om aktindsigt i helbredsoplysninger.
Det er som  

 hidtil nødvendigt at undtage patientjournaler m.v., der er udfærdiget før  

 henholdsvis 1. januar 1987 og 1. januar 1994, fra retten til aktindsigt.
Til § 37 Loven gælder ikke for Færøerne, men kan ved kongelig anordning sættes helt  

 eller delvis i kraft for Færøerne med de afgivelser, som de særlige færøske  

 forhold tilsiger.
 Loven gælder ikke for Grønland.
I medfør af § 1 i lov nr. 369 af 6. juni 1991 om sundhedsvæsenet i  

 Grønland kan Grønlands Hjemmestyre ved landstingsforordning fastsætte regler  

 om sundhedsvæsenet og sundhedsforholdene i Grønland.
Af lovbemærkningerne til  

 denne bestemmelse fremgår bl.a., at bemyndigelsen ikke alene omfatter regler  

 om omfanget af sundhedsvæsenets opgaver og ydelser, men også regler, der  

 regulerer sundhedsforholdene.
Bemyndigelsen omfatter hele det område, der ved  

 lovens ikrafttræden henhørte under sundhedsministerens ressort.
Lovgivningsinitiativet ligger således efter nævnte lovs ikrafttræden den  

 1. januar 1992 - både for ny lovgivning og for ændringslove - hos Grønlands  

 Hjemmestyre.
Lov om patienters retsstilling bør derfor ikke gælde for  

 Grønland. Ønsker hjemmestyret, at lignende regler skal gælde i Grønland, må  

 dette ske ved vedtagelse af en landstingsforordning med tilsvarende indhold.
Skriftlig fremsættelse (10. december 1997) Sundhedsministeren (Birte Weiss):
 Jeg tillader mig herved for Folketinget at fremsætte:
 Forslag til lov om patienters retsstilling.
(Lovforslag nr.
L 128).
 Lovforslaget indeholder de grundlæggende regler, der regulerer forholdet  

 mellem patient og behandler (sundhedsperson). Det drejer sig om regler om  

 informeret samtykke, regler om selvbestemmelse i særlige tilfælde, regler om  

 aktindsigt og regler om tavshedspligt og videregivelse af  

 helbredsoplysninger.
 Den grundlæggende regel om, at ingen sygebehandling kan indledes eller  

 fortsættes uden patientens informerede samtykke er uddybet og styrket i  

 forhold til den gældende retstilstand, især for så vidt angår kravene til og  

 karakteren af informationen.
Patienter, der er fyldt 15 år, får selvstændig kompetence til at give  

 informeret samtykke til behandling.
Forældremyndighedsindehaveren skal  

 modtage samme information som den unge og inddrages i den unges  

 stillingtagen.
For patienter, der varigt mangler evnen til at give informeret samtykke,  

 får de nærmeste pårørende kompetence til at give informeret samtykke i  

 patientens interesse og på patientens vegne.
Findes der ingen nærmeste  

 pårørende, skal en anden, neutral sundhedsperson give tilslutning til  

 behandlingsforslaget, før sundhedspersonen kan iværksætte en behandling.
Sundhedspersonen skal respektere en sultestrejkende, der er bevidst om  

 sultestrejkens helbredsmæssige konsekvenser, herunder at døden kan blive  

 resultatet.
Sundhedspersonen må ikke afbryde et sådant forløb, heller ikke  

 når personen er døende.
 Ønsker en patient ikke at modtage blod eller blodprodukter i forbindelse  

 med en operation, skal dette som udgangspunkt respekteres af  

 sundhedspersonen.
 Patienter, der er uafvendeligt døende, kan modtage de smertestillende,  

 beroligende eller lignende midler, som er nødvendige for at lindre patientens  

 tilstand, selv om dette kan medføre fremskyndelse af dødstidspunktet.
Reglerne om livstestamenter præciseres.
Testator vil herefter kunne  

 udtrykke sit ønske om ikke at modtage livsforlængende behandling i en  

 situation, hvor testator er uafvendeligt døende, samt i tilfælde af, at  

 sygdom, fremskreden alderdomssvækkelse, ulykke, hjertestop eller lignende har  

 medført så svær invaliditet, at testator varigt vil være ude af stand til at  

 tage vare på sig selv fysisk og mentalt.
Samtidig præciseres, hvornår lægen  

 skal kontakte Livstestamenteregistret.
 De gældende regler om aktindsigt i helbredsoplysninger videreføres  

 uændret.
Patienter sikres, at sundhedspersoner iagttager tavshed om de forhold, de  

 erfarer i forbindelse med patientkontakten.
Patienterne vil som udgangspunkt  

 selv kunne bestemme, om helbredsoplysninger må videregives.
Under et aktuelt  

 behandlingsforløb betragter patienterne det som naturligt, at de involverede  

 sundhedspersoner har de helbredsoplysninger, som er nødvendige for den  

 påtænkte behandling.
I denne situation vil et samtykke derfor være  

 unødvendigt.
Patienterne sikres endvidere, at der til videregivelse af  

 oplysninger til myndigheder uden for sundhedsvæsenet altid kræves samtykke,  

 bortset fra særlige tilfælde som følger af lovgivningen.
Såvel reglerne om aktindsigt som reglerne om videregivelse er omfattet af  

 Europaparlamentet og Rådets direktiv 95/46/EF om beskyttelse af fysiske  

 personer i forbindelse med behandling af personoplysninger og om fri  

 udveksling af sådanne oplysninger.
Det indebærer, at det kan være nødvendigt  

 senere at tilpasse disse regler den kommende registerlovgivning, som skal  

 implementere direktivet i dansk lovgivning.
 Idet jeg i øvrigt henviser til lovforslaget og dets bemærkninger, tillader  

 jeg mig hermed at anbefale lovforslaget til Folketingets velvillige  

 behandling.
