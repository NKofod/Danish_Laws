Vejledning om Arbejdsskadestyrelsens praksis  

 1999 Kapitel 1 Forord Arbejdsskadestyrelsens væsentligste opgave er at træffe  

 afgørelser efter lov om sikring mod følger af arbejdsskade.  

 Afgørelserne danner praksis på arbejdsskadeområdet.
Denne  

 praksis offentliggør vi på flere måder.
 Det sker blandt andet i »Nyt om  

 arbejdsskader« og i vores  

 vejledninger.
 Vi har i efteråret 1999 lanceret en ny udgave af vores  

 Internet-hjemmeside (http://www.ask.dk)/.
 Målet med Internet-hjemmesiden er både at sikre åbenhed  

 og forøge vores informationstilbud.
 Hjemmesiden henvender sig både til private brugere og professionelle  

 brugere som sagsbehandlere, advokater, forsikringsselskaber og offentlige  

 institutioner.
 Hjemmesiden består af fire overordnede hovedområder   fire  

 hovedindgange   som fører til information om Arbejdsskadestyrelsen og  

 styrelsens aktiviteter:
Skadesager   Organisation   Statistik   Økonomi Desuden er der fem indgange til information af konkret karakter:
Udgivelser   Ordbog   Priser og takster   Andre hjemmesider  

 English På hjemmesiden findes således en lang række oplysninger  

 om anmeldelse af arbejdsskader, sagsbehandling og erstatning.
Hjemmesiden  

 indeholder desuden en regeldatabase med relevante love,  

 bekendtgørelser, cirkulærer og vejledninger.
Alle vores pjecer  

 og vejledninger samt Nyt om arbejdsskader og Nyt fra Erhvervssygdomsudvalget  

 er tilgængelige på hjemmesiden.
 En elektronisk bestillingskupon skal gøre det nemt for  

 interesserede at rekvirere vores pjecer og vejledninger, også uden for  

 åbningstiden.
 Det er vores håb, at hjemmesiden vil være til stor gavn for  

 alle.
Dette hæfte om udvalgte områder af praksis i arbejdsskadesager  

 1999 ligger også på hjemmesiden.
Bagest i hæftet er en  

 oversigt over styrelsens vejledninger.
 Styrelsens statistik for 1999 findes ligeledes på hjemmesiden.
 15. maj 2000 vil styrelsens kvalitetsregnskab med beretning for 1999 blive  

 udgivet.
God læselyst Anne Lind Madsen Kapitel 2 Generelt om arbejdsskader 2.1.  

 Nedsættelse af folkepensionsalderen til 65 år I forbindelse med finanslovsforhandlingerne for 1999 indgik regeringen  

 aftale om, at folkepensionsalderen skulle nedsættes fra 67 år til  

 65 år.
Denne ændring fik betydning for lov om sikring mod følger af  

 arbejdsskade, idet løbende erstatninger for tab af erhvervsevne og tab  

 af forsørger ophørte, når skadelidte eller den efterladte  

 opnåede ret til at modtage folkepension.
Når erstatningen  

 ophørte på dette tidspunkt, fik modtageren udbetalt et  

 engangsbeløb på 2 gange den løbende årlige  

 erstatning.
 Lovændringen indebar, at den løbende erstatning for tab af  

 erhvervsevne og for tab af forsørger fortsat ophører, når  

 modtageren opnår ret til folkepension.
Det betyder, at der ikke sker ændringer for de personer, der efter  

 reglerne først opnår ret til folkepension som 67-årige.  

 Der sker ej heller ændringer i sager, hvor der før den 1. juli  

 1999 er truffet afgørelse om erstatning for tab af erhvervsevne eller  

 for tab af forsørger.
Det gælder uanset, hvornår  

 modtageren opnår ret til folkepension.
 Der sker således alene ændringer for de personer, der  

 opnår ret til folkepension som 65-årige.
Hertil kommer, at de nye regler alene gælder for afgørelser  

 om erstatning for tab af erhvervsevne og tab af forsørger, der bliver  

 truffet den 1. juli 1999 eller senere.
Det bemærkes, at erstatning for  

 tab af forsørger ikke i alle tilfælde udbetales indtil  

 pensionsalderen.
Efter arbejdsskadesikringsloven kan erstatning for tab af  

 forsørger højst ydes i 10 år.
For de personer, der er omfattet af de nye regler, ophører  

 udbetalingen af løbende erstatning, når de opnår ret til  

 folkepension som 65-årige.
De pågældende bliver kompenseret  

 for den manglende udbetaling i 2 år på den måde, at de  

 får udbetalt et engangsbeløb på 4 gange den løbende  

 erstatning, når de fylder 65 år, og erstatningen  

 ophører.
2.2.  

 Forældelse og genoptagelse af arbejdsskadesager Forældelse Arbejdsskadesikringsloven indeholder ikke regler om forældelse af  

 krav på erstatning.
Der er en 1-års frist for anmeldelse af skader.
Der kan dispenseres  

 fra fristen, når der er særlig grund til det.
 Den Sociale Ankestyrelse og Arbejdsskadestyrelsen har i nogle år  

 anvendt den almindelige forældelsesregel på 5 år, der  

 står i 1908-loven, når skaderne blev anmeldt efter 5  

 år.
 Højesteret har i oktober 1999 fastslået, at  

 forældelsesfristen i 1908-loven ikke kan anvendes inden for  

 arbejdsskadesikringen.
 Det betyder, at de sager, der er afvist under henvisning til fristen i  

 1908-loven, skal genoptages og vurderes påny, hvis den skadelidte  

 ønsker det.
 Den Sociale Ankestyrelse og Arbejdsskadestyrelsen har derfor redegjort for  

 dommen og konsekvenserne af dommen i pressemeddelelser.
Styrelserne har også skrevet til de skadelidte, der har fået  

 afvist deres sag under henvisning til 1908-loven, og bedt dem oplyse, om de  

 ønsker deres sag genoptaget.
Hvis det er tilfældet, har  

 Arbejdsskadestyrelsen genoptaget sagen og vurderet  

 anerkendelsesspørgsmålet påny.
Genoptagelse Arbejdsskadesikringsloven indeholder regler om genoptagelse.
 Der står i § 24, stk. 1, at den skadelidte eller de efterladte kan  

 få genoptaget sagen inden 5 år, fra de har fået meddelelse  

 om, at skaden eller dødsfaldet ikke er omfattet af loven.
 Efter § 24, stk. 2, kan sagen genoptages, selv om der er gået mere  

 end 5 år fra Arbejdsskadestyrelsens afgørelse om, at en sygdom  

 ikke er omfattet af loven, hvis sygdommen senere er optaget på  

 erhvervssygdomsfortegnelsen.
Afgørelser om behandlingsudgifter, erstatning for erhvervsevnetab  

 og godtgørelse for varigt mén kan genoptages inden for en frist  

 på 5 år, hvis der er sket væsentlige ændringer af de  

 forhold, der blev lagt til grund ved afgørelsen.
Det står i §  

 34, stk. 1.
 Når ganske særlige omstændigheder taler for det, kan der  

 ses bort fra fristerne.
 Arbejdsskadestyrelsen har i »Nyt om arbejdsskader« nr. 12/99 orienteret om, at Højesterets dom fra  

 oktober 1999 ikke vedrører reglerne om genoptagelse.
2.3.  

 Forudbestående lidelser Efter § 26 i arbejdsskadesikringsloven skal behandlingsudgifter,  

 erhvervsevnetabserstatning og godtgørelse for varigt mén  

 fastsættes på grundlag af arbejdsskadens følger.
Det  

 betyder, at ydelserne kan nedsættes, hvis der er andre årsager  

 til den skadelidtes sociale og helbredsmæssige situation.
 Samtidig står der i § 13, at et erhvervsevnetab eller et varigt  

 mén eller en persons død anses for at være en  

 følge af arbejdsskaden, medmindre overvejende sandsynlighed taler  

 imod.
 Arbejdsskadesikringsloven indeholder således både regler om,  

 at der kun skal ydes erstatning/godtgørelse for følgerne af  

 arbejdsskaden, og regler om, at der er en formodning for, at forringelsen af  

 erhvervsevnen eller helbredet er en følge af den anerkendte  

 arbejdsskade.
 I september 1998 ændrede Højesteret en afgørelse, hvor  

 Arbejdsskadestyrelsen og Den Sociale Ankestyrelse havde nedsat  

 méngodtgørelsen og erhvervsevnetabserstatningen, fordi den  

 skadelidte havde haft en lidelse det samme sted, som blev påvirket ved  

 tilskadekomsten på arbejdet.
 Arbejdsskadestyrelsen har tilpasset praksis i overensstemmelse med  

 Højesterets dom på følgende måde:
 Vi nedsætter kun méngodtgørelsen, når der er  

 lægelig dokumentation for den forudbestående lidelse, og for at  

 den har givet symptomer forud for arbejdsskaden, eller der er en sikker  

 prognose for, at den vil give symptomer i fremtiden, selv om arbejdsskaden  

 ikke var sket.
Vi nedsætter kun erhvervsevnetabserstatningen, hvis den  

 forudbestående lidelse har påvirket erhvervsevnen inden  

 arbejdsskaden.
Det kan fx være dokumenteret ved sygefravær, eller  

 der er en sikker prognose for, at den forudbestående lidelse vil  

 påvirke erhvervsevnen i fremtiden, selv om arbejdsskaden ikke var  

 sket.
 Vi uddyber begrundelserne, når vi fradrager i  

 godtgørelserne/erstatningerne på grund af forudbestående  

 lidelser.
 Arbejdsskadestyrelsen har i »Nyt om arbejdsskader« nr. 2/99 redegjort for, hvordan vi har tilpasset praksis i  

 overensstemmelse med Højesterets dom.
2.4.  

 Udviklingen i Arbejdsskadestyrelsens anerkendelsespraksis Arbejdsskadestyrelsen udarbejdede i oktober en analyse over udviklingen i  

 styrelsens anerkendelsespraksis siden 1992 med udgangspunkt i  

 arbejdsskadestatistikken.
 Analysen viser, at der er sket et fald i anerkendelsesprocenten for  

 såvel erhvervssygdomme som arbejdsulykker.
Erhvervssygdomme For erhvervssygdomme er der fra 1992 til 1997 næsten sket en  

 halvering af andelen af skader, der anerkendes, idet anerkendelsesprocenten i  

 1992 var 25,8, mens den i 1997 var faldet til 13,4. Fra 1997 til 1998 er der  

 igen sket en svag stigning i anerkendelsesprocenten til 14,8.
 Faldet i anerkendelsesprocenten for erhvervssygdomme kan hovedsageligt  

 tilskrives to forhold:
Faldet i anerkendelsesprocenten for erhvervssygdomme kan dog ikke  

 fuldstændig forklares ud fra de to ovenstående begrundelser.
En  

 yderligere årsag kunne være, at der formentlig er sket en  

 ændring i anmeldemønsteret i perioden, idet der anmeldes flere  

 sygdomme i dag, hvor der ikke er fornøden dokumentation for  

 sammenhængen med arbejdsforholdene.
Reglerne om anmeldelse  

 pålægger lægerne en pligt til at anmelde, blot der er en  

 mistanke/formodning om arbejdsmæssig sammenhæng.
Forklaringen om  

 et ændret anmeldemønster bekræftes i et vist omfang af, at  

 der på erhvervssygdomsområdet også er sket et fald i  

 andelen af anerkendte sager, der får tilkendt erstatning.
 Det skal i øvrigt bemærkes, at Højesterets  

 afgørelse om, at der ikke gælder en 5-års  

 forældelsesfrist på arbejdsskadeområdet, straks har givet  

 sig udslag i en væsentlig højere anerkendelsesprocent for  

 hørelidelser i 1999 (17,5% mod 11,6% i 1998). Dette har medvirket til,  

 at den samlede anerkendelsesprocent for erhvervssygdomme i 1999 er steget til  

 17,4.
Arbejdsulykker For så vidt angår arbejdsulykker er der sket  

 et fald i anerkendelsesprocenten fra 80,8 i 1992 til 69,3 i 1998. Ca.  

 halvdelen af dette fald er imidlertid sket fra 1992 til 1993, og de  

 statistiske oplysninger specielt for 1992 må tages med betydelige  

 forbehold.
 På ulykkesområdet kan den faldende  

 anerkendelsesprocent i vidt omfang forklares ud fra den ændring af  

 lovgivningen, der blev gennemført med virkning fra 1. januar 1993.  

 Lovændringen indebar en ændring af Arbejdsskadestyrelsens  

 finansieringsmodel, der betød, at de enkelte forsikringsselskaber fik  

 en økonomisk interesse i at behandle så mange sager som muligt  

 uden forelæggelse for Arbejdsskadestyrelsen.
Arbejdsulykker, der kan føre til erstatning for  

 varige følger, skal under alle omstændigheder forelægges  

 Arbejdsskadestyrelsen, men forsikringsselskaberne har   også før  

 1993   haft mulighed for at behandle såkaldte bagatelskader uden  

 forelæggelse for styrelsen.
Bagatelskader er ulykker, hvor der ikke er  

 tvivl om, at der er tale om en arbejdsskade, men hvor det anses for givet, at  

 skaden ikke vil medføre varigt mén eller tab af erhvervsevne.  

 Disse skader anerkendes således altid, men giver ikke anledning til  

 erstatningsudbetaling, udover evt. betaling for sygebehandlingsudgifter.
Forsikringsselskaberne har som nævnt hele tiden haft  

 mulighed for at behandle disse skader selv, og fra 1. januar 1997 fik  

 statsinstitutionerne en tilsvarende mulighed.
Dette har betydet, at antal  

 afgjorte bagatelskader er faldet fra ca. 9.500 i 1992 til ca. 3.000 i  

 1998.
Hvis man korrigerer for udviklingen i antal bagatelskader,  

 er der ikke sket nogen ændring i anerkendelsesprocenten fra 1993 til  

 1998 - udover tilfældige udsving fra år til år.
Der er dog  

 stadig sket et betydeligt fald fra 1992 til 1993, men dette må i  

 betydeligt omfang tilskrives den statistiske usikkerhed omkring oplysningerne  

 for 1992.
 Også på ulykkesområdet er der sket en  

 svag stigning på ca. 1 procentpoint i anerkendelsesprocenten i  

 1999.
På ulykkesområdet er der i øvrigt sket  

 en stigning i andelen af anerkendte sager, der får tilkendt erstatning  

 for varige følger.
Dette hænger sammen med, at bagatelskaderne,  

 som styrelsen altså modtager færre af, netop ikke fører  

 til sådan erstatning.
2.5.  

 Arbejdsskader og dødsfald Det er vigtigt, at dødsfald som følge af en  

 arbejdsskade bliver anmeldt til os, for at vi kan tage stilling til, om der i  

 det konkrete tilfælde skal begæres obduktion.
Hvis dødsfaldet skyldes et egentligt  

 ulykkestilfælde, er det sjældent, at vi har brug for en  

 obduktionserklæring.
Beskrivelsen af selve ulykken, eventuelt suppleret  

 med en politirapport, er normalt tilstrækkelig til, at vi kan  

 træffe afgørelse om anerkendelse.
Hvis der imidlertid er tvivl  

 om, hvorvidt dødsfaldet skyldes andre forhold end arbejdet, skal  

 politiet rette henvendelse til os og bede os om at tage stilling til  

 spørgsmålet om obduktion.
Skyldes dødsfaldet derimod en arbejdsbetinget  

 lidelse, kan det ofte være svært at afgøre, om  

 dødsfaldet skyldes den arbejdsbetingede lidelse, eller om  

 dødsfaldet skyldes andre forhold end arbejdet.
Da den efterladte  

 enke/enkemand og eventuelle børn under 18 år har mulighed for at  

 få tilkendt erstatning efter lov om sikring mod følger af  

 arbejdsskade, hvis dødsfaldet skydes en arbejdsskade, er det  

 væsentligt for os, at oplysningerne om dødsfaldet er så  

 fyldestgørende som muligt.
En obduktionserklæring er derfor ofte  

 nødvendig, især i de tilfælde hvor der er uklarhed om  

 dødsfaldet.
Det er således vigtigt, at de læger, som har  

 haft den afdøde under behandling, er opmærksomme på, at  

 dødsfaldet kan være forårsaget af arbejdet.
Lægerne  

 skal i sådanne tilfælde rette henvendelse til politiet.
Politiet  

 retter herefter henvendelse til os, så vi har mulighed for at tage  

 stilling til spørgsmålet om obduktion.
 Bestemmelserne om lægernes indberetningspligt,  

 retslægeligt ligsyn og retslægelig obduktion findes i lov om  

 ligsyn, obduktion og transplantation m.v.
 I »Nyt om  

 arbejdsskader« nr. 4/99 beskriver  

 vi nærmere procedurerne ved dødsfald.
2.6. Hastebehandling af  

 visse sager Arbejdsskadestyrelsen hastebehandler visse sager, hvor  

 skadelidte har en livstruende sygdom.
Som hovedregel behandler vi sager i den  

 rækkefølge, de modtages i styrelsen.
I visse tilfælde  

 prioriterer vi dog sagerne, hvis skadelidte er så alvorligt syg, at  

 døden må anses for nært forestående.
Denne prioritering kan betyde, at disse sager vil blive  

 behandlet forud for andre sager.
Opprioriteringen sker for at forhindre, at  

 den almindelige sagsbehandlingstid bliver årsag til, at skadelidte ikke  

 når at få en afgørelse i sin sag.
Det betyder for sagsbehandlingen, at alle  

 nødvendige sagsbehandlingsskridt foretages på en sådan  

 måde, at sagen kan afgøres hurtigst muligt på et  

 forsvarligt grundlag.
Dette sker ved, at sagsbehandler ringer og faxer i  

 stedet for at skrive, ligesom alle, der kontaktes, gøres  

 opmærksom på, at sagen haster.
 I »Nyt om  

 arbejdsskader« nr. 5/99 beskriver  

 vi nærmere, hvordan vi hastebehandler visse sager.
Kapitel 3 Ulykkestilfælde 3.1.  

 Ildebefindende Et ildebefindende på arbejdspladsen kan i visse  

 situationer anerkendes som en arbejdsskade.
 Et ildebefindende på arbejdspladsen er som  

 hovedregel ikke en arbejdsskade, idet ildebefindende sædvanligvis  

 skyldes forhold hos den pågældende selv.
I særlige tilfælde kan et ildebefindende  

 alligevel anerkendes.
Det gælder eksempelvis, hvis et ildebefindende er  

 forårsaget af forhold i arbejdsmiljøet.
 Det gælder også, hvis forholdene på  

 arbejdspladsen eller arbejdspladsens indretning er afgørende for, at  

 følgerne af et ildebefindende er blevet mere alvorlige, end hvis det  

 var indtruffet i hjemmet.
Det var fx tilfældet, hvor en buschauffør fik  

 et ildebefindende.
Han kørte galt og pådrog sig blandt andet en  

 hjernerystelse.
Vi lagde ved anerkendelsen vægt på  

 arbejdspladsens indretning, nemlig buskørsel.
Det opståede  

 ildebefindende fik et alvorligt udfald som følge af de forhold,  

 hvorunder arbejdet foregik.
 I »Nyt om  

 arbejdsskader« nr. 7/99 har vi  

 nærmere beskrevet, under hvilke omstændigheder et ildebefindende  

 kan anerkendes som arbejdsskade.
3.2. Sportsskader En skade opstået i forbindelse med sport kan  

 anerkendes som arbejdsskade, hvis det er sandsynligt, at der er en  

 usædvanlig afvigelse i forhold til den almindelige  

 sportsudøvelse.
Det er fx tilfældet, hvis der sker en  

 overtrædelse af spillets regler.
 Hændelser, der ligger inden for spillets regler, vil  

 dog kunne anerkendes, hvis der er et voldsomt og usædvanligt  

 forløb i forhold til spillets normale udførelse.
 Hvis en fodboldspiller fx bliver tacklet bagfra direkte  

 på benet, er der tale om en handling i strid med spillets regler.  

 Tilfældet vil derfor kunne anerkendes som arbejdsskade.
Er der derimod tale om en lovlig tackling, er der som  

 udgangspunkt ikke tale om en arbejdsskade.
Hvis den tacklede spiller  

 imidlertid falder og kommer til skade, vil der muligvis kunne være tale  

 om et så afvigende forløb, at det ligger ud over, hvad spilleren  

 måtte kunne forvente.
Tilfældet ville så kunne anerkendes  

 som arbejdsskade.
Den Sociale Ankestyrelse har på principielle  

 møder behandlet en række sager om sportsskader, se nærmere  

 Social Meddelelse SM U-6-99 og SM U-4-00 om emnet.
Se også  »Nyt om arbejdsskader« nr. 8/99 herom.
3.3. Til og fra  

 arbejde Hovedreglen er, at en medarbejders færden mellem  

 hjem og det faste arbejdssted ikke er omfattet af lov om sikring mod  

 følger af arbejdsskade.
Skader, der sker til og fra arbejde, er  

 således arbejdet uvedkommende.
Hovedreglen gælder imidlertid ikke, hvis der er  

 indgået en klar aftale mellem den ansatte og arbejdsgiveren om, at et  

 stykke arbejde udføres under transporten mellem den ansattes hjem og  

 arbejdsstedet.
Aftalen skal klart definere, hvilket arbejde, der skal  

 udføres under transporten, og der skal være tale om en fast  

 udvidelse af arbejdstiden.
Det er desuden en forudsætning, at den  

 ansatte faktisk udfører det aftale arbejde på  

 ulykkestidspunktet.
En virksomhed kan fx have indgået aftale med en  

 medarbejder om, at han under en forholdsvis lang togtransport til og fra  

 arbejde udfører arbejde.
Han kan være udstyret med en  

 bærbar pc, som virksomheden har stillet til rådighed.
Hvis  

 medarbejderen kommer til skade under transporten, fx ved en togulykke, vil  

 han være omfattet af loven.
 Se mere herom i »Nyt om arbejdsskader« nr. 3/99.
Kapitel 4 Kortvarig skadelig påvirkning Kortvarig skadelig påvirkning, jf § 9, nr. 2 i  

 lov om sikring mod følger af arbejdsskade supplerer det almindelige  

 ulykkesbegreb.
Ulykkesbegrebet er kendetegnet ved, at den skadelige  

 påvirkning kun er af et øjebliks varighed.
Skadelige  

 påvirkninger mellem normalt 3-4 timer og 5 dages varighed kan dog  

 anerkendes, når særlige betingelser er opfyldt.
Der har i  

 konkrete sager været tale om anerkendelse efter kortere tids  

 påvirkning.
Der vil normalt ske anerkendelse i tilfælde, hvor  

 den skadelidte er udsat for en særlig arbejdsbelastning i forhold til  

 det daglige arbejde.
Hvis skadelidte har fysisk arbejde, skal der en  

 forholdsvis stor belastning til, før der kan være tale om  

 kortvarig skadelig påvirkning.
 Anderledes forholder det sig med personer, der til daglig  

 ikke har fysisk belastende arbejde, men som udsættes for en  

 påvirkning som følge af uvant arbejde.
Som eksempel kan nævnes en kontormedarbejder med  

 almindeligt kontorarbejde, som skulle udføre flyttearbejde i  

 forbindelse med en omrokering på arbejdspladsen.
Vi lagde ved  

 anerkendelsen vægt på, at der havde været tale om en  

 ekstraordinær krævende belastning i forhold til  

 pågældendes normale kontorarbejde.
 I »Nyt om  

 arbejdsskader« nr. 1/99 beskriver  

 vi nærmere, under hvilke betingelser kortvarig skadelig  

 påvirkning vil kunne anerkendes som arbejdsskade.
Kapitel 5 Erhvervssygdomme 5.1.  

 Lænderyglidelser på fortegnelsen over erhvervssygdomme Siden begyndelsen af 1990 erne har Erhvervssygdomsudvalget  

 behandlet sager om lænderyglidelser.
Gennem årene blev der  

 udviklet en nogenlunde fast praksis for anerkendelse.
Praksis for anerkendelse var, at der skulle have  

 været tale om løftearbejde gennem mange år af tunge  

 genstande.
Herudover kunne en række andre skadelige faktorer  

 indgå i vurderingen.
 I første halvdel af 1999 besluttede udvalget efter  

 en række drøftelser, at der var tilstrækkelig med  

 medicinsk og teknisk erfaring til, at lænderyglidelser kunne optages  

 på fortegnelsen over erhvervssygdomme.
 Lænderyglidelser blev på denne baggrund  

 optaget på fortegnelsen over erhvervssygdomme under gruppe E, punkt 11.  

 Ændringen af fortegnelsen trådte i kraft den 17. juli 1999.
 Det nye punkt på fortegnelsen er således  

 formuleret på grundlag af den praksis, udvalget har udviklet gennem den  

 sidste halve snes år.
Det betyder, at kroniske lænderyglidelser vil kunne  

 anerkendes, hvis der har været tale om rygbelastende  

 løftearbejde gennem 8-10 år med løft af genstande.
Der  

 skal som udgangspunkt have været tale om en samlet daglig  

 løftemængde på 8-10 tons eller derover, hvor det enkelte  

 løft som udgangspunkt skal være på 50 kg for mænd og  

 35 kg for kvinder.
Der gælder dog en række undtagelser, som er  

 nævnt i fortegnelsen.
Kravet til den samlede daglige  

 løftemængde kan fx nedsættes, hvis der har været  

 tale om arbejde inden for fiskerierhvervet eller udsættelse for  

 helkropvibrationer i kombination med løftearbejde på ikke mindre  

 end 4-6 tons dagligt.
 Der er med optagelsen på fortegnelsen således  

 ikke ændret på praksis, men sagerne vil som følge af  

 optagelsen kunne behandles væsentligt hurtigere, når de ikke  

 længere skal forelægges for Erhvervssygdomsudvalget.
Lænderyglidelser som følge af andre  

 belastninger end løftearbejde og lænderyglidelser som  

 følge af løft og håndtering af mennesker (pleje- og  

 omsorgsarbejde) er ikke omfattet af den nye bestemmelse på  

 fortegnelsen.
Disse sager skal derfor fortsat forelægges for  

 Erhvervssygdomsudvalget.
 I forbindelse med optagelsen af lænderyglidelser  

 på fortegnelsen har Arbejdsskadestyrelsen udgivet en vejledning.
5.2. Computermus I slutningen af 1998 forelagde Arbejdsskadestyrelsen 7  

 sager for Erhvervssygdomsudvalget.
På grundlag af drøftelserne i  

 udvalget fandt styrelsen, at det var nødvendigt at få en  

 udtalelse fra Retslægerådet.
Rådet meddelte imidlertid, at  

 de stillede spørgsmål faldt uden for rådets opgaver.
De 7 sager blev herefter på ny forelagt  

 Erhvervssygdomsudvalget, som foretog en konkret vurdering af de enkelte  

 sager.
Efter drøftelserne i udvalget blev de 7 sager indstillet til  

 afvisning med individuelle begrundelser.
Vi fulgte Erhvervssygdomsudvalgets  

 indstilling og afviste sagerne.
For 4 af sagernes vedkommende blev  

 afgørelserne anket til Den Sociale Ankestyrelse.
 Ankestyrelsen tiltrådte de 3 af afgørelserne,  

 men hjemviste den 4. sag til os med henblik på at indhente yderligere  

 dokumentation for en mulig sammenhæng mellem arbejdet og lidelsen.
Ankestyrelsen har endvidere hjemvist 3 andre sager til os  

 med henblik på forelæggelse for Erhvervssygdomsudvalget efter  

 indhentelse af arbejdspladsvurderinger gennem Arbejdstilsynet.
For alle 3  

 sagers vedkommende har skadelidte været beskæftiget med  

 CAD-arbejde.
CAD er et særligt tegneprogram, som kræver brug af  

 mus det meste af arbejdsdagen, og som især bruges af tekniske  

 tegnere.
 Foranlediget af hjemvisningerne fra Den Sociale  

 Ankestyrelse har vi truffet beslutning om at oplyse en række sager,  

 hvor skadelidte har været beskæftiget med CAD-arbejde.
 Når sagerne er tilstrækkeligt oplyst, vil de  

 blive forelagt for Erhvervssygdomsudvalget med henblik på en  

 drøftelse af, om arbejde med computermus under særlige  

 omstændigheder vil kunne anerkendes efter indstilling fra udvalget.
 I »Nyt fra  

 Erhvervssygdomsudvalget« for april  

 og august 1999 har vi orienteret nærmere om de lidelser, der kan  

 være opstået som følge af arbejde med computermus.
5.3.  

 Bidragsfastsættelsen i Arbejdsmarkedets Erhvervssygdomssikring Der har i løbet af 1999 været rejst  

 spørgsmål om bidragsfastsættelsen i Arbejdsmarkedets  

 Erhvervssygdomssikring (AES).
Efter lov om sikring mod følger af arbejdsskade  

 skal den enkelte arbejdsgivers bidrag fastsættes ud fra arbejdsgiverens  

 tilknytning til en branche.
Endvidere afhænger bidraget af  

 arbejdsgiverens beregnede antal fuldtidsansatte og de forventede udgifter  

 vedrørende den pågældende arbejdsgiver.
Det er lovens  

 hensigt, at bidraget til AES fastsættes med udgangspunkt i den enkelte  

 virksomheds/branches skaderisiko, og at der ikke sker nogen systematisk  

 omfordeling mellem de enkelte arbejdsgivere/brancher.
 Det har været et ønske at overlade  

 financiering og bidragsfastsættelse på dette område til  

 erhvervslivet selv, idet bestyrelsen for AES består af  

 repræsentanter for arbejdsmarkedets parter.
 Det er derfor AES, der skal placere den enkelte  

 arbejdsgiver i en branche, og det er i lovgivningen forudsat, at AES tillige  

 skal samle de enkelte brancher i en række branchegrupper, der er  

 homogene både ud fra en produktionsmæssig og ud fra en  

 skadesrisikomæssig synspunkt.
 Det er sjældent vanskeligt at finde arbejdsgiverens  

 branche, hvorimod det kan volde vanskeligheder at samle brancherne i homogene  

 grupper, som alle arbejdsgivere er enige om.
 Den enkelte arbejdsgiver ønsker naturligvis at  

 blive placeret i den branchegruppe, hvor der skal betales det lavest mulige  

 bidrag.
 Baggrunden for de gældende regler er et ønske  

 om, at de enkelte arbejdsgivere (i forebyggelsesøjemed) som  

 udgangspunkt skulle betale et bidrag, der afspejlede dennes belastning af  

 systemet med erstatningsudgifter.
 Det blev derfor som nævnt ovenfor besluttet, at  

 arbejdsgiverne skulle samles i en række branchegrupper, der er homogene  

 både ud fra et produktionsmæssigt og ud fra et  

 skaderisikomæssigt synspunkt.
Det blev forudsat, at den officielle brancheklassifikation  

 i Danmark (DB93) var udgangspunktet for brancheopdelingen og  

 branchegrupperingen.
Samtidig blev det forudsat, at der over tid blev  

 tilvejebragt mulighed for at kombinere bidragsfastsættelsen ud fra  

 branche med en graduering efter arbejdsfunktion.
DB93 indeholder imidlertid ikke oplysninger om  

 arbejdsfunktioner.
Det indebærer, at arbejdsgivere, der placeres i  

 forskellige branchegrupper, betaler forskelligt bidrag, uanset at dele af  

 produktionen kan siges at være den samme.
Det er fx tilfældet for supermarkeder med bager-  

 eller slagterafdelinger.
Supermarkeder er placeret i en branchegruppe,  

 hvorimod de selvstændige bagere og slagtere er placeret i andre  

 grupper.
Bidraget til AES er væsentligt lavere for  

 supermarkederne end for de selvstændige bagere og slagtere.
Det skyldes  

 blandt andet, at koncentrationen af medarbejdere med lav risiko for en  

 erhvervsbetinget lidelse er langt større i supermarkederne end hos en  

 bager.
Det skyldes, at de butiksansatte er i kraftigt overtal i  

 supermarkederne, og de trækker bidraget ned.
 Spørgsmålet om AES s  

 bidragsfastsættelse for de to branchegrupper har været forelagt  

 Konkurrencestyrelsen, der i sit endelige svar har besluttet, at der ikke  

 på nuværende tidspunkt er anledning til at gå videre med  

 sagen, da den bidragsfastsættelse som AES foretager, er en direkte  

 eller nødvendig følge af lov om sikring mod følger af  

 arbejdsskade.
 En fremtidig graduering af bidraget også efter  

 arbejdsfunktion vil ikke påvirke den gennemsnitlige bidragssats for  

 henholdsvis supermarkeder og bagere/slagtere.
Hvis det bliver muligt at inddrage arbejdsfunktionerne i  

 bidragsfastsættelsen, vil det derimod have den effekt, at virksomheder  

 i samme branchegruppe og med samme beskæftigelsesvolumen kan komme til  

 at betale forskelligt bidrag til AES afhængig af  

 medarbejdersammensætningen.
Det betyder, at der kan ske en omfordeling  

 af udgifterne mellem virksomheder inden for en branchegruppe, men det vil  

 derimod ikke medføre nogen omfordeling af udgifterne mellem  

 branchegrupperne.
 Bestyrelsen for AES overvejer for tiden, hvordan og  

 hvornår arbejdsfunktionerne kan indgå i  

 bidragsfastsættelsen.
Kapitel 6 Pludselige løfteskader I 1996 blev arbejdsskadesikringsloven udvidet med et  

 nyt arbejdsskadebegreb - pludselige løfteskader, jf. § 9, stk. 1, nr.  

 3, og § 9a.
Det blev herefter muligt at anerkende og yde erstatning for  

 løfteskader, der er sket den 1. juni 1996 eller senere.
Praksis for  

 anerkendelse skulle fastlægges af Erhvervssygdomsudvalget.
 Det fremgår af tillægsbetænkning afgivet  

 af Socialudvalget den 25. april 1996, at Folketingets Socialudvalg skal  

 orienteres om Erhvervssygdomsudvalgets praksis 3 år efter  

 ikrafttrædelsen med henblik på, om loven eventuelt bør  

 tages op til revision.
 Arbejdsskadestyrelsen har i december 1999 afgivet en  

 redegørelse til Folketingets Socialudvalg, hvori  

 Erhvervssygdomsudvalgets praksis er beskrevet.
 Det fremgår af redegørelsen, at  

 Arbejdsskadestyrelsen fra lovændringens ikrafttræden den 1. juni  

 1996 til medio august 1999, har modtaget 4.472 anmeldelser (pr. 1. januar  

 2000 5.157) om pludselige løfteskader.
Antallet af anmeldte sager er således langt mindre  

 end det skøn på cirka 7000 anmeldelser årligt, som  

 fremgår af forarbejderne til lovforslaget.
Dette skøn var meget  

 usikkert.
Skønnet var baseret på en vurdering af, hvor mange  

 afviste ulykkestilfælde, der ville kunne anerkendes som pludselige  

 løfteskader.
Der var ikke et sikkert grundlag for et skøn over,  

 hvor mange nye anmeldelser der kunne forventes.
Godt halvdelen af de anmeldte skader er afvist uden  

 forelæggelse for Erhvervssygdomsudvalget.
I de fleste tilfælde  

 fordi der ikke er tale om varige skader.
Det er en betingelse efter  

 arbejdsskadesikringslovens § 9a, stk. 1.
Indtil medio august 1999 er 238 sager (pr. 1. januar 2000  

 336) forelagt for Erhvervssygdomsudvalget.
Heraf er 58 anerkendt og 131  

 afvist (pr. 1. januar 2000 83 anerkendt og 196 afvist ) helt overvejende,  

 fordi der ikke har været tale om belastende løftearbejde i  

 øvrigt, som er en betingelse efter arbejdsskadesikringslovens § 9a,  

 stk. 1.
 Redegørelsen er også sendt til  

 Arbejdsskadeudvalget med anmodning om, at den indgår i udvalgets  

 overvejelser om et nyt arbejdsskadebegreb.
 Redegørelsen kan læses i sin fulde ordlyd  

 på vores hjemmeside på Internettet.
Kapitel 7 Mén Om méntabellens tilblivelse I år 1700 fik den danske flåde en forordning  

 med en invaliditetstabel, der fastslog erstatningsbeløb baseret  

 på de medicinske følger af forskellige skader.
 Den tog udgangspunkt i de værst tænkelige  

 ulykker som fx tab af syn på begge øjne.
 Den første danske ulykkesforsikringslov, Lov om  

 Arbejderes Forsikring mod Følger af Ulykkestilfælde i visse  

 Virksomheder, trådte i kraft den 15. januar 1899.
 Allerede ved Arbejderforsikrings-Rådets  

 første sagsbehandlinger anvendtes tabellariske satser.
 De første tabeller var invaliditetstabeller til  

 erstatning udfra de medicinske følger.
 Efter omstændighederne blev der givet socialt  

 tillæg.
 Det var først den 1. april 1978 med lov om  

 arbejdsskadeforsikring, at der blev indført 2 erstatningsformer,  

 nemlig godtgørelse for varigt mén og erstatning for tab af  

 erhvervsevne.
 Den første méntabel kom i 1979, den anden i  

 1985 og den tredje i 1996.
 Den 8. november 1999 blev der udsendt en ny vejledende  

 méntabel til brug ved ménafgørelser truffet efter lov om  

 sikring mod følger af arbejdsskade.
 De vigtigste nye områder og en række  

 præciseringer:
Distorsioner (forvridninger) i  

 halshvirvelsøjlen er nu inddelt efter symptomernes  

 sværhedsgrader.
Det er præciseret, at der ved vurderingen ikke  

 alene tages hensyn til smerter, men også til andre forhold som nedsat  

 bevægelighed i halshvirvelsøjlen.
 Med hensyn til hals-nakke-skulderlidelser er  

 overskriften nu ændret, således at det fremgår, at disse  

 vurderinger kun anvendes ved erhvervsbetingede sygdomme/ lidelser.
Afsnittet om lændehvirvelsøjlen er  

 omskrevet.
Vurderingerne ved indirekte og direkte traumer uden brud eller  

 prolaps er nu de samme som ved vurderingen af følger efter  

 lænderygskader opstået som følger af langvarig  

 belastning.
 Om skulderen er præciseret, at  

 bevægeligheden i skulderleddet måles som aktiv bevægelighed  

 med frit skulderblad.
Hvad angår refleksdystrofi er afsnittet  

 omskrevet, således at der efter kvæstelser sker en gradering  

 efter funktionstabet.
Der vil ved vurdering af ménet, udover smerter,  

 også ske en vægtning af andre forhold såsom nedsat  

 bevægelighed, muskelsvind og trofiske forstyrrelser.
Desuden vil  

 méngraden i tilfælde, hvor skaden er sket på et  

 område, som er fastlagt i méntabellen, blive fastsat efter et  

 samlet skøn over funktionsniveauet og ikke ved en automatisk  

 sammenlægning.
Afsnittet om knæ er revideret, hvad  

 angår korsbånds- og sideledbåndsskader.
Som det  

 fremgår, er det afgørende nu kombinationen af graden af objektiv  

 løshed, muskelsvind og eventuel nedsat bevægelighed.
 Hvis der er foretaget ledbåndsrekonstruktion,  

 vil vurderingen blive foretaget på baggrund af  

 operationsresultatet.
 Når det drejer sig om ledproteser, er der nu  

 også medtaget følger efter ikke velfungerende ledproteser.
Som noget nyt er kommet følger efter brud  

 på bækken, svære brud og/eller  

 bløddelslæsioner på hånd/underarm, brud på  

 fodled, brud på lårbenshalsen og brud på lårbenet ved  

 hofteleddet.
Vurderingen af følgerne efter disse skader bygger  

 overvejende på de objektive fund såsom nedsat bevægelighed,  

 asymmetri og muskelsvind, men også andre forhold, som fx smerter,  

 indgår i vurderingen.
 Afsnittet om de indre organer, det vil sige skader  

 på bugvæg/bughule, tarme, nyre/urinveje og kønsorganer, er  

 udbygget.
 Afsnittet om psykiske skader er ændret  

 således, at der ved bedømmelsen alene tages udgangspunkt i  

 sværhedsgraden af den posttraumatiske belastningsreaktion.
Det har ikke været muligt i alle tilfælde kun  

 at fastsætte én sats.
Derfor er der i nogle tilfælde  

 angivet intervaller og i enkelte tilfælde angivet, at ménet er  

 mindre end eller lig med en bestemt værdi.
Dette giver plads for  

 variationer og vil gøre de enkelte vurderinger mere fleksible.
Kapitel 8 Erhvervsevnetab 8.1.  

 Ændret beregningspraksis Højesteret afsagde den 10. juni 1999 dom om  

 udmåling af erstatning i en arbejdsskadesag.
Dommen medførte, at  

 Arbejdsskadestyrelsen i 1999 ændrede beregningspraksis  

 vedrørende erstatninger, der tilkendes med tilbagevirkende kraft.  

 Når Arbejdsskadestyrelsen tidligere tilkendte erstatninger med  

 tilbagevirkende kraft, blev tilgodehavendet beregnet i de  

 reguleringsniveauer, der var gældende i de respektive perioder, som  

 tilgodehavendet dækkede.
Som følge af Højesterets dom tager  

 Arbejdsskadestyrelsen ved beregninger af erstatninger med tilbagevirkende  

 kraft nu udgangspunkt i det reguleringsniveau, som er gældende på  

 tidspunktet for afgørelsen, selvom erstatningsydelserne måtte  

 vedrøre perioder, hvor reguleringsniveauet var et andet.
Princippet  

 bag denne ændring er Højesterets fortolkning af § 42, stk. 4, i  

 lov om sikring mod følger af arbejdsskade, hvoraf følger: »Ved fastsættelsen af  

 løbende erstatningsydelse, kapitalerstatning, samt  

 godtgørelsesbeløb beregnes erstatningen og godtgørelsen,  

 som om arbejdsskaden var indtruffet på afgørelsens  

 tidspunkt«.
 Ændringen af beregningspraksis har begrænset  

 økonomisk betydning for skadelidte, idet tilgodehavender oftest  

 dækker en begrænset tidsperiode, og erstatningsydelserne som  

 oftest reguleres i størrelsesordenen 2-3 procent fra år til  

 år.
8.2. Flexjob Når skadelidte er beskæftiget i et flexjob,  

 vil Arbejdsskadestyrelsen typisk tilkende en midlertidig erstatning for tab  

 af erhvervsevne, indtil der foreligger en endelig afklaring af, om der bliver  

 tale om en længerevarende ansættelse.
Først på dette  

 senere tidspunkt fastsættes den endelige erstatning for tab af  

 erhvervsevne.
 Hertil kommer, at der er samme adgang til genoptagelse i  

 denne type af sager som i andre arbejdsskadesager.
Overgang til ledighed fx på grund af  

 uoverensstemmelse med den pågældende arbejdsgiver vil som  

 udgangspunkt ikke kunne medføre tilkendelse af erstatning for tab af  

 erhvervsevne, da erstatning alene kan gives for følgerne af en  

 arbejdsskade.
Det gælder, uanset om der er tale om flexjob eller andre  

 jobs.
For flexjob gør særlige forhold sig  

 imidlertid gældende.
Ofte kan skadens følger give en  

 begrænsning i skadelidtes mulighed for at kunne varetage et andet  

 erhverv.
Genoptagelse af erstatningsspørgsmålet kan  

 ske inden for 5 år, efter den første afgørelse om  

 erstatning er truffet.
Der er mulighed for at dispensere fra fristen,  

 når særlige omstændigheder taler for det.
 Arbejdsskadestyrelsen vil, når der er tale om  

 flexjobsituationer være indstillet på at genoptage sagen efter  

 udløbet af de 5 år, når det må antages, at det er  

 arbejdsskadens følger, der er skyld i, at skadelidte senere ikke kan  

 bevare tilknytningen til arbejdsmarkedet.
 For så vidt angår de sager, hvor vi afgiver  

 vejledende udtalelser til brug for private erstatningssager, er der tale om  

 en mere skønsmæssig og individuel vurdering, idet der er en  

 begrænset adgang til genoptagelse.
Kapitel 9 Erstatningsansvarsloven 9.1.  

 Erhvervsevnetab efter erstatningsansvarsloven Udover at træffe afgørelser efter  

 arbejdsskadesikringsloven, bliver Arbejdsskadestyrelsen ofte anmodet om at  

 afgive udtalelser om varigt mén, stationærtidspunkt og  

 erhvervsevnetab efter erstatningsansvarsloven.
Ifølge  

 erstatningsansvarsloven skal vurderingen af erhvervsevnetabet foretages  

 på det tidspunkt, hvor skadelidtes tilstand er stationær, og  

 erstatningen ydes altid som et kapitalbeløb.
 Som udgangspunkt skal erhvervsevnetabet i henhold til  

 erstatningsansvarsloven fastsættes på grundlag af en  

 økonomisk prognose over skadelidtes indkomst efter ulykken,  

 sammenholdt med den indkomst skadelidte måtte antages at have haft,  

 såfremt skaden ikke var sket.
I en sag havde skadelidte før ulykken ikke haft  

 nogen tilknytning til arbejdsmarkedet i mange år.
Der var tale om en  

 44-årig mand, der kom alvorligt til skade i 1996 ved en trafikulykke,  

 som medførte et varigt mén på 120%. Skadelidte havde  

 siden 1976 været uden tilknytning til arbejdsmarkedet, og var i 1984  

 blevet tilkendt mellemste førtidspension på grund af stof- og  

 alkoholmisbrug.
Vi vurderede, at skadelidte for længst havde mistet  

 tilknytningen til arbejdsmarkedet, og at der ikke var nogen reel udsigt til,  

 at skadelidte ville komme til at lide noget økonomisk tab i form af  

 mistet fremtidig arbejdsindtægt.
I en anden sag havde en skadelidt på grund af  

 følgerne efter en ulykke måtte skifte til et andet arbejde med  

 en lavere løn.
Sagen drejede sig om en 36-årig mand, der havde  

 arbejdet som slagteriarbejder siden 1989. I 1995 kom skadelidte ud for en  

 ulykke, hvor han kom til skade med sin arm.
I begyndelsen af 1998 måtte  

 skadelidte skifte til andet arbejde, hvor han fik en lavere løn.
Erhvervsevnetabet blev beregnet efter forskellen på  

 den løn, skadelidte havde før ulykken sammenholdt med den  

 løn, skadelidte nu kunne tjene i det nye arbejde.
I 1995 tjente  

 skadelidte 255.031 kr.
I det nye arbejde tjente skadelidte i 1998 218.000 kr.  

 Efter opregulering af 1995 lønnen til 1998-niveau, hvilket svarer til  

 ca. 270.000 kr., er der således tale om en lønnedgang på  

 52.000 kr.
Dette svarer til 19%. Erhvervsevnetabet blev herefter fastsat til  

 20%, da erhvervsevnetabet fastsættes til et tal, der er deleligt med 5.  

 Selv om skadelidte havde klaret sit tidligere arbejde i nogle år efter  

 ulykken, kan der gives erstatning for en senere indtægtsnedgang,  

 når den må antages at hidrøre fra ulykkens  

 følger.
9.2.  

 Stationærtidspunkt Arbejdsskadestyrelsen afgiver udtalelser efter  

 erstatningsansvarsloven om varigt mén og erhvervsevnetab.
Herudover  

 afgiver Arbejdsskadestyrelsen udtalelse om stationærtidspunktet til  

 brug for beregning af tabt arbejdsfortjeneste og svie og smerte.
Efter erstatningsansvarslovens § 2 kan der ydes erstatning  

 for tabt arbejdsfortjeneste.
Erstatning for tabt arbejdsfortjeneste  

 fastsættes for tiden fra skadens indtræden, indtil skadelidte kan  

 begynde at arbejde igen, eller skadelidtes helbredstilstand er blevet  

 stationær.
Efter erstatningsansvarslovens § 3 kan der ydes  

 godtgørelse for svie og smerte.
Godtgørelse for svie og smerte  

 ydes for tiden fra skadens indtræden, indtil skadelidtes  

 helbredstilstand er blevet stationær.
Der kan i særlige  

 tilfælde ydes godtgørelse for svie og smerte, selv om skadelidte  

 ikke er syg.
Stationærtidspunktet er det tidspunkt, hvor det  

 må antages, at skadelidtes helbredstilstand ikke yderligere vil blive  

 forbedret.
Tidspunktet vurderes ud fra oplysningerne i sagen.
I en  

 række tilfælde er det nødvendigt at indhente supplerende  

 oplysninger og lægeerklæringer for at kunne fastsætte  

 stationærtidspunktet.
Oplysninger om behandlinger, effekten af disse og  

 ophør af behandlinger er nødvendige at indhente.
Tidspunktet  

 for genoptagelse af arbejdet kan også indgå i overvejelsen af  

 stationærtidspunktet.
Stationærtidspunktet angives ud fra de indhentede  

 oplysninger som en bestemt dato.
Datoen kan i visse situationer  

 fastsættes som tidspunktet for behandlingernes ophør.
I andre  

 situationer fastsættes datoen skønsmæssigt.
Det  

 skønsmæssige tidspunkt bygger på skadens art og omfang og  

 med baggrund i medicinsk erfaring for den aktuelle lidelse.
Hvis der  

 eksempelvis er tale om en bløddelsskade, regnes der normalt med en  

 helingstid på 6   12 uger.
Derfor vælges 3 måneder som  

 regel som det skønsmæssige stationærtidspunkt i  

 sådanne situationer.
 Ved komplicerede skader, hvor hospitalsbehandling er  

 ophørt og afløst af ambulant behandling, er  

 stationærtidspunktet tidspunktet for behandlingernes ophør, det  

 vil sige, når skadelidtes helbredstilstand ikke bliver yderligere  

 forbedret.
 Hvis stationærtidspunktet, som følge af at  

 skadelidte er blevet behandlet, skal forlænges udover det medicinsk  

 forventelige tidspunkt, må det forudsættes, at disse behandlinger  

 har medført, at skadelidtes helbredstilstand er blevet  

 væsentligt forbedret, og at méngraden og/eller erhvervsevnetabet  

 som følge af behandlingerne er blevet mindre, end det ville være  

 blevet uden behandlingen.
 Stationærtidspunktet bedømmes på basis  

 af den viden og de oplysninger, som styrelsen har, når udtalelsen  

 afgives.
Arbejdsskadestyrelsen vil udarbejde en vejledning til brug  

 for vurdering af stationærtidspunktet.
Stationærtidspunktet har  

 betydning for både midlertidige og varige tab efter  

 erstatningsansvarsloven, da fastsættelsen af varigt mén og  

 erhvervsevnetab som udgangspunkt skal ske på  

 stationærtidspunktet.
Kapitel  

 10 Oversigt over Arbejdsskadestyrelsens udgivelser Arbejdsskadestyrelsen udgiver mange tryksager i form  

 af vejledninger, foldere m.v.
Nogle af disse kan rekvireres gratis, mens  

 andre tilsendes mod betaling.
Mange af dem kan også ses på vores  

 hjemmeside http://www.ask.dk/ Nedenfor er der en oversigt over vores tryksager.
Vejledninger Vejledning om arbejdsbetingede tandskader Vejledning om vibrationslidelser Vejledning om opløsningsmiddelforgiftning Vejledning om arbejdsbetingede høreskader Vejledning om arbejdsbetingede broklidelser Vejledning om arbejdsbetingede armlidelser Vejledning om fradrag i erstatning for tab af erhvervsevne  

 (tjenestemænd) Vejledning om erstatningsordninger for skole- og  

 uddannelsessøgende Vejledning om fastsættelse af  

 årsløn Vejledning om erstatning for tab af erhvervsevne Vejledning om forskellene mellem lov om forsikring mod  

 følger af arbejdsskade og erstatningsansvarsloven Vejledning om betaling for sygebehandling, optræning  

 og hjælpemidler ved arbejdsskader Vejledning om erstatning ved dødsfald Vejledning om behandling af  

 anerkendelsesspørgsmålet ved anmeldelser af astma og kronisk  

 bronchitis Vejledning om arbejdsbetingede lænderyglidelser Arbejdsskadestyrelsens méntabel Pjecer » » » » Foldere Vores foldere bruges til to formål.
Dels  

 vedlægges de i de konkrete sager (for eksempel om ankemuligheder), dels  

 udleveres de ved for eksempel undervisningsformål.
Folderen om  

 ankemuligheder vedlægger vi i alle de tilfælde, hvor vi  

 træffer en afgørelse.
 Vi har også en folder »Når skaden er sket«, som vi sender ud, hver gang vi modtager en anmeldelse.
 Herudover har vi foldere om »Godtgørelse for mén« og om »Erstatninger «.
Andre tryksager Ud over ovennævnte udgiver vi blandt andet »Nyt om arbejdsskader«, som er et månedsbrev.
Her  

 omtaler vi aktuelt stof, som vedrører vores faglige virksomhed.
Det  

 kan for eksempel være tilretning af praksis efter en Højesterets  

 dom.
