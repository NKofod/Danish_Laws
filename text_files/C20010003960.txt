Vejledning om planlægning for og  

 landzonetilladelse til opstilling af vindmøller Denne vejledning knytter sig til cirkulære nr. 100  

 af 10. juni 1999 om planlægning for og landzonetilladelse til  

 opstilling af vindmøller (vindmøllecirkulæret).  

 Vejledningen uddyber baggrunden for cirkulæret og præciserer de  

 hensyn til omgivelserne, som skal varetages gennem planlægningen og  

 landzoneadministrationen for vindmøller.
Kapitel 1 Baggrund for cirkulæret Det er regeringens mål, at  

 CO2-udledningen skal reduceres gennem anvendelse af vedvarende  

 energi.
I Energi 21, Regeringens energihandlingsplan 1996, er det et  

 mål, at CO2-udledningen i år 2005 skal være  

 reduceret med 20% i forhold til år 1988. Det langsigtede perspektiv er,  

 at den vedvarende energis andel af energiforsyningen skal forøges til  

 ca. 35%, svarende til en halvering af CO2-udledningen i år  

 2030. Det er i overensstemmelse hermed aftalt i forbindelse med  

 elreformaftalen fra marts 1999, at 20% af elforbruget i 2003 skal kunne  

 dækkes ved anvendelse af vedvarende energi.
Vindmøller er i dag den mest økonomiske  

 teknologi til fremstilling af miljøvenlig elektricitet.
Det er derfor  

 forudsat, at en stor del af udbygningen med vedvarende energi vil skulle ske  

 med vindmøller.
Hovedparten af denne udbygning forventes at  

 foregå på havet.
Men der vil fortsat kunne udbygges på  

 land, bl.a. i forbindelse med renovering af ældre  

 vindmølleområder.
Udbygningen med vindmøller er gået  

 stærkt i de senere år.
Der er i dag installeret knap 2.400 MW, og  

 vindmøllerne dækker nu ca. 15% af elforbruget.  

 Vindmøllerne har samtidig gennemgået en udvikling i retning af  

 stadig større og mere effektive møller.
Det har muliggjort en  

 bedre udnyttelse af vindenergien.
Men udviklingen har også  

 medført, at møllerne påvirker omgivelserne visuelt over  

 stadig større afstande.
En fortsat udbygning med vindmøller  

 på land nødvendiggør derfor, at der udover hensynet til  

 vindressourcen tages omfattende hensyn til både den landskabelige  

 påvirkning og de kulturhistoriske interesser, herunder især  

 kirker, kirkegårde og fortidsminder i det åbne land, og til de  

 omboende.
Miljø- og energiministeren har for at sikre, at  

 disse hensyn bliver varetaget, udstedt cirkulære om planlægning  

 for og landzonetilladelse til opstilling af vindmøller.  

 Cirkulæret fastsætter som et hovedprincip for den fortsatte  

 vindmølleudbygning, at vindmøller, bortset fra  

 husstandsmøller, fremover kun kan opstilles i  

 vindmølleområder, som udpeges specifikt gennem  

 regionplanlægningen.
Amtsrådene kan dog indtil regionplanrevision  

 2001 dispensere til vindmøllelokalplaner uden for de specifikt  

 udpegede områder.
 Cirkulæret fastsætter desuden en række  

 krav til kvaliteten af vindmølleplanlægningen, for så vidt  

 angår hensynet til omgivelserne, herunder bl.a. krav om  

 tilstrækkelig afstand mellem vindmøllegrupper og  

 enkeltstående møller indbyrdes og om mindsteafstande mellem  

 vindmøllegrupper og enkeltstående møller i forhold til  

 nabobeboelse.
Cirkulæret erstatter det tidligere  

 vindmøllecirkulære, cirkulære nr. 21 af 28. januar 1994 om  

 planlægning for vindmøller.
Cirkulæret uddyber endvidere  

 afsnit 5.2 om vindmøller i den statslige udmelding til  

 regionplanrevision 2001. Endelig skal cirkulæret ses i sammenhæng  

 med Miljø- og Energiministeriets bekendtgørelse om supplerende  

 regler i medfør af lov om planlægning  

 (samlebekendtgørelsen), jf. bekendtgørelse nr. 428 af 2. juni  

 1999. Efter denne bekendtgørelse skal virkningerne på  

 miljøet vurderes (VVM) for visse projekter om opstilling af  

 vindmøller 1) . Denne vurdering skal  

 enten ske ved gennemførelse af et regionplantillæg eller i  

 forbindelse med en regionplanrevision.
Kapitel 2 Generelle regler Cirkulæret fastsætter i § 2 en  

 række generelle krav til kvaliteten af  

 vindmølleplanlægningen.
Bestemmelserne retter sig mod  

 såvel den kommende regionplanlægning som de kommune- og  

 lokalplaner, der gennemføres på grundlag af den gældende  

 regionplanlægning, jf. cirkulærets § 4, § 5, stk. 1, og § 7, stk.  

 5. Bestemmelsen omfatter ikke de overgangssager, der færdigbehandles  

 efter de hidtil gældende regler, jf. § 7, stk. 3 og stk. 4.
2.1 Landskabshensyn Hensynet til landskabet skal prioriteres højt ved  

 planlægningen for vindmøller.
Dette hensyn varetages  

 først og fremmest ved, at særlige naturområder og  

 værdifulde landskaber friholdes for møller.
Men også inden  

 for det øvrige åbne land skal der tages omfattende landskabelige  

 hensyn, således at landskaber med vindmøller ikke opfattes som  

 "vindmøllelandskaber", hvor enkeltstående  

 vindmøller og vindmøllegrupper mere eller mindre flyder ud i  

 ét2) .
Opstillingsmønster Cirkulæret fastholder i § 2, stk. 1, det  

 tidligere udmeldte princip om, at vindmøller fortrinsvis skal opstilles i grupper med letopfattelige geometriske  

 opstillingsmønstre.
Ved valg af  

 opstillingsmønster skal der tages udgangspunkt i såvel det  

 landskab, møllerne skal opstilles i, som møllernes betydelige  

 fjernvirkning.
Man skal i den forbindelse være opmærksom  

 på, at moderne vindmøller har helt andre proportioner end de  

 øvrige elementer i landskabet, og at afstanden mellem møllerne  

 i en gruppe vil være større end afstandene mellem  

 møllerne i ældre vindmølleparker.
 Opstillingsmønsteret vil blive fastlagt gennem  

 regionplanlægningen, når der er tale om VVM-pligtige  

 vindmølleprojekter, men vil i øvrigt blive fastlagt i  

 forbindelse med lokalplanlægningen.
 Opstilling af enkeltstående møller er ikke  

 udelukket, men kan komme på tale i særlige situationer, fx hvor  

 det ud fra landskabelige hensyn ikke vil være hensigtsmæssigt at  

 opstille mere end en enkelt vindmølle.
Husstandsmøller forudsættes altid opstillet  

 enkeltvis.
Husstandsmøller er omtalt i forbindelse med  

 landzoneadministrationen, jf. § 6, stk. 3.
Afstand mellem vindmøllegrupper Jf. cirkulærets § 2, stk. 2, skal nye  

 vindmøllegrupper og enkeltstående vindmøller placeres i  

 en sådan afstand fra eksisterende og planlagte vindmøller, at de  

 opleves som klart adskilte og afgrænsede tekniske anlæg.  

 Afstanden skal overholdes både på tværs af  

 kommunegrænserne og på tværs af amtsgrænserne.
Den nødvendige afstand mellem anlæggene  

 afhænger af en række konkrete forhold, først og fremmest  

 af landskabets terræn og indhold af landskabs- og kulturelementer, af  

 de nye og eksisterende møllers størrelse og af afstanden mellem  

 møllerne inden for de enkelte grupper.
Men også landskabets  

 indhold af andre tekniske anlæg har betydning ved fastsættelsen  

 af den nødvendige afstand.
Det er ikke samtlige eksisterende vindmøller, som  

 skal indgå ved vurderingen af afstanden.
Der kan ses bort fra  

 ældre vindmøller, såfremt møllerne må  

 forventes at blive taget ud af drift indenfor en kortere årrække,  

 og amtsrådet i forbindelse med sine renoveringsovervejelser, jf.  

 cirkulærets § 3, stk. 3, har vurderet, at de ikke vil kunne  

 udskiftes.
 Afstanden mellem anlæggene vil blive fastlagt i  

 forbindelse med udpegningen af nye specifikke vindmølleområder  

 gennem regionplanlægningen, jf. cirkulærets § 3, stk. 1. Men  

 afstandskravet skal også overholdes ved udnyttelsen af eksisterende,  

 specifikt udpegede vindmølleområder, jf. § 5, stk. 1, § 6, stk.  

 2, og § 7, stk. 5.
Efter cirkulærets § 3, stk. 5, skal den  

 landskabelige påvirkning belyses særligt i redegørelsen  

 til et planforslag, hvis den indbyrdes afstand mellem anlæggene er  

 mindre end 2,5 km.
De 2,5 km er således ikke en minimumsafstand.
Men  

 der bør kun gives mulighed for opstilling af vindmøllegrupper  

 eller enkeltstående møller nærmere end 2,5 km fra andre  

 vindmøller, hvis den landskabelige påvirkning af anlæggene  

 under ét anses for ubetænkelig.
Det gælder, hvad enten der  

 er tale om vindmøllegrupper eller enkeltstående  

 vindmøller.
Bestemmelsen hindrer ikke, at et amtsråd kan benytte  

 større afstande end 2,5 km ved udpegningen af specifikke  

 vindmølleområder.
Bestemmelsen udelukker ej heller, at  

 eksisterende vindmøllegrupper kan suppleres med nye møller, som  

 kan indpasses i gruppen med hensyn til udseende og opstillingsmønster,  

 og som i øvrigt overholder cirkulærets bestemmelser.
 Hvad angår planlægning for vindmøller i  

 kystnærhedszonen, henvises der til Miljø- og Energiministeriets  

Vejledning om planlægning i kystområderne (1995).
2.2 Nabohensyn Afstand til naboer Cirkulæret har som noget nyt indført en  

 minimumsafstand mellem vindmøller og nabobeboelse på 4 gange  

 møllens totalhøjde jf. § 2, stk. 33) . Bestemmelsen skal forebygge, at  

 nabobeboelse påvirkes væsentligt af visuelle gener som glimt og  

 skyggekast m.v.
Der er som nævnt tale om en minimumsafstand.  

 Amtsrådet eller kommunalbestyrelsen skal derfor i det enkelte  

 tilfælde foretage en konkret vurdering af, hvor stor en afstand, der er  

 nødvendig for at sikre nabobeboelser mod væsentlige gener fra  

 vindmøller.
Cirkulæret er således ikke til hinder for, at  

 amtsrådet eller kommunalbestyrelsen kan fastsætte større  

 afstandskrav end cirkulærets, herunder fx fortsætte en hidtidig  

 strammere praksis.
Bestemmelsen knytter sig til den endelige  

 fastlæggelse af møllernes placering i en lokalplan, i et  

 regionplantillæg for et VVM-pligtigt vindmølleprojekt eller i  

 forbindelse med en landzonetilladelse.
Det bør dog godtgøres,  

 at afstandskravet vil kunne overholdes allerede ved en specifik udpegning af  

 et nyt vindmølleområde i en regionplan, jf. cirkulærets §  

 3, stk. 1.
Bestemmelsen skal ses sammen med Miljø- og  

 Energiministeriets bekendtgørelse om støj fra  

 vindmøller, jf. bekendtgørelse nr. 304 af 14. april 1991. Begge  

 regelsæt skal overholdes.
Ved nabobeboelse forstås ligesom i  

 bekendtgørelsen om støj fra vindmøller al anden beboelse  

 end vindmølleejerens private beboelse.
Redegørelse for nabogener Der vil i nogle situationer kunne optræde  

 væsentlige gener for nabobeboelser uden for den fastsatte  

 minimumsafstand.
Det er derfor fastsat i cirkulærets § 2,
stk. 4, at der ved planlægning for vindmøller mindre end  

 500 m fra nabobeboelse skal redegøres særligt for omfanget af  

 gener.
Genernes omfang skal belyses i den redegørelse, som efter  

 planloven skal ledsage et offentliggjort planforslag.
 Bestemmelsen knytter sig til den endelige  

 fastlæggelse af møllernes placering i en lokalplan eller i et  

 regionplantillæg for et VVM-pligtigt vindmølleprojekt.  

 Bestemmelsen vedrører derimod ikke behandlingen af landzonesager om  

 opstilling af vindmøller, hvor hensynet til bl.a. nabobeboelser i  

 stedet varetages af cirkulærets § 6, stk.1.
Skyggegener Gener fra vindmøller som følge af skyggekast  

 fra vingerne er vokset markant gennem de senere år i takt med, at  

 møllerne er blevet større.
Genernes omfang afhænger  

 udover af de meteorologiske forhold, for så vidt angår sol og  

 vind, især af antallet af møller i en gruppe og deres placering  

 i forhold til nabobeboelserne samt af de topografiske forhold og af  

 møllernes rotordiameter.
 Generne bør ligesom støjgener vurderes i  

 forhold til både beboelse og udendørs opholdsarealer som haver  

 og terrasser m.v. i umiddelbar tilknytning til beboelsen4) .
Der er ikke indført danske normer for, hvor store  

 gener fra skyggekast en vindmølle må påføre  

 naboerne.
I Sverige er der fastsat en maksimumsanbefaling på 10 timer  

 om året, statistisk vægtet for så vidt angår de  

 meteorologiske forhold.
I Tyskland er der fastsat en maksimumsgrænse  

 på 30 timer om året uden hensyn til de meteorologiske  

 forhold.
 Energi- og Miljø Data har udarbejdet et  

 Edb-program, WindPRO, Shadow, for beregning af skyggekast fra  

 enkeltstående vindmøller og fra vindmøllegrupper.  

 Programmet muliggør skyggekastberegninger uden hensyn til de  

 meteorologiske forhold (Worst case) og beregninger, hvor der er er  

 taget hensyn til sandsynligheden for skyggekast som følge af de  

 meteorologiske forhold (Real case eller reel skyggetid).
Ved anvendelse af reel skyggetid kan der tages  

 hensyn til, at skyggekast forekommer oftere i sommermånederne end i  

 vintermånederne.
Det anbefales derfor, at det ved planlægningen  

 for vindmøller sikres, at nabobeboelser ikke påføres  

 skyggekast i mere end 10 timer om året, beregnet som reel skyggetid  

 efter WindPRO, Shadow-programmet eller et tilsvarende program.
Undtagelser Husstandsmøller med en største  

 totalhøjde på 25 m er jf. cirkulærets § 2, stk. 5,  

undtaget fra bestemmelserne i stk. 3 og 4. Endvidere gælder  

 bestemmelserne i stk. 3 og 4 ikke for vindmølleplaceringer, der er  

 præcist udpeget i planer, som er vedtaget før cirkulærets  

 ikrafttræden eller vedtages i overensstemmelse med dets  

 overgangsregler, jf. § 7, stk.3 og 4.
Der vil kun undtagelsesvis forekomme kommuneplaner og  

 regionplaner, hvor vindmøllernes placering er udpeget præcist.  

 Men der vil kunne forekomme detaljerede vindmøllelokalplaner, som ikke  

 eller kun delvist er udnyttet, og som giver mulighed for opstilling af  

 vindmøller.
Såfremt kommunalbestyrelsen vurderer, at et  

 vindmølleprojekt i overensstemmelse med en detaljeret lokalplan kan  

 skabe uacceptable nabogener, må den derfor overveje at nedlægge  

 et forbud efter planlovens § 14 og tilvejebringe en ny lokalplan i  

 overensstemmelse cirkulærets § 2, stk. 3 og 4.
Kapitel 3 Regionplanlægning 3.1 Specifikke områder Cirkulærets § 3, stk. 1, indfører  

 begrebet "specifikt udpeget vindmølleområde". Herved  

 forstås, jf. bestemmelsens 2. pkt. et konkret udpeget område,  

 hvor størrelsen er tilpasset til den planlagte vindmøllegruppe  

 eller enkeltstående mølle.
Med dette begreb introduceres det  

 hovedprincip i cirkulæret, at vindmøller fremover skal opstilles  

 i snævert afgrænsede områder, som udpeges konkret gennem  

 regionplanlægningen.
Begrebet er tidligere anvendt af  

 Naturklagenævnet5) .
 Bestemmelsen giver amtsrådet mulighed for at udpege  

 områder specifikt til opstilling af vindmøllegrupper eller  

 enkeltstående vindmøller, medens kommunalbestyrelsen som  

 hovedregel kun kan gennemføre kommune- og lokalplaner for  

 vindmøller inden for de specifikt udpegede områder, jf.  

 cirkulærets § 4 og § 5, stk. 1. Tilsvarende kan der som hovedregel kun  

 meddeles landzonetilladelse til opstilling af vindmøller inden for  

 specifikt udpegede områder, jf. § 6, stk. 2.
Ved udpegningen af nye specifikke  

 vindmølleområder skal de enkelte områders størrelse  

 fastlægges ud fra det forventede maksimale antal møller og deres  

 totalhøjde.
Endvidere skal afstanden til andre vindmøller  

 overholdes, og der skal tages omfattende hensyn til omgivelserne, jf.  

 cirkulærets § 2, stk. 2. Derudover skal de overordnede radio- og  

 telefonforbindelser respekteres ved udpegningen af nye specifikke  

 vindmølleområder.
 Opstilling af vindmøller kan desuden være i  

 modstrid med forsvarets interesser, hvad angår flyvestationer,  

 skydeområder, radiokædeforbindelser og radarstationer m.v.  

 Amtsrådet bør derfor så tidligt som muligt inddrage  

 Forsvarsministeriet ved planlægning for vindmølleområder  

 inden for en radius på 12 km fra et af forsvarets anlæg.
Endvidere bør anlæggenes placering i forhold  

 til de arkæologiske interesser i de berørte områder  

 vurderes.
Det kan anbefales at inddrage de lokale arkæologiske museer,  

 der i reglen besidder den bedste viden om disse forhold.
 Endelig bør der tages hensyn til jordbrugserhvervet  

 ved områdeudpegningen, og det bør overvejes, om der ud fra  

 sikkerhedsmæssige hensyn også bør fastsættes  

 mindsteafstande i forhold til overordnede veje.
 Der kan under planlægningsprocessen rettes  

 henvendelse til den netvirksomhed, som skal sørge for  

 vindmøllernes tilslutning til elnettet, med henblik på en  

 økonomisk optimal tilslutning.
Bestemmelsen indeholder ikke en pligt for amtsrådet  

 til udpege nye specifikke vindmølleområder.
Men det kan  

 anbefales, at der gennemføres en overordnet planlægning for  

 egnede reservationer til VVM-pligtige vindmølleprojekter i hele amtet,  

 således at der er et planlægningsgrundlag for de  

 opfølgende og mere detaljerede VVM-regionplantillæg.
Gennem  

 denne planlægning kan det sikres, at egnede områder til  

 opstilling af fx møller på over 80 m friholdes for anlæg,  

 der kan hindre en senere opstilling af større møller.
3.2 Møllernes højde Den detaljerede planlægning for møllernes  

 antal, placering og udseende m.v. inden for et specifikt  

 vindmølleområde gennemføres normalt i forbindelse med  

 lokalplanlægningen.
Vindmøllernes højde har imidlertid  

 afgørende betydning for møllernes fjernvirkning og den  

 landskabelige påvirkning og dermed for vurderingen af de indbyrdes  

 afstande mellem specifikke vindmølleområder.
Det er derfor  

 fastsat i cirkulærets § 3, stk. 2, at møllernes  

 største totalhøjde skal fastsættes i  

 regionplanretningslinierne for specifikke vindmølleområder.
Der skal således også ved en eventuel  

 overordnet planlægning for egnede reservationer til VVM-pligtige  

 vindmølleprojekter fastsættes en øvre grænse for  

 møllernes højde i de enkelte områder.
Amtsrådet  

 må her være særlig opmærksom på, at det danske  

 småskalalandskab er følsomt overfor meget store  

 vindmøller.
Endvidere må amtsrådet være  

 opmærksom på reglerne for afmærkning af høje  

 vindmøller af hensyn til flysikkerheden6) .
Det anbefales, at der fastsættes supplerende  

 retningslinier til sikring af et harmonisk forhold mellem  

 vindmøllernes navhøjde og rotordiameter.
Fx vil et forhold  

 på 1:1 med en mulig afvigelse på indtil 10% normalt sikre et  

 harmonisk forhold, hvis retningslinierne tillige fastlægger, at  

 møllerne inden for de enkelte grupper skal have samme rotordiameter og  

 opstilles på linie med samme indbyrdes afstand, og at møllernes  

 nav skal ligge på linie, således at vindmøllerne afspejler  

 de overordnede linier i terrænet.
3.3 Renovering af vindmølleområder Bestemmelsen i cirkulærets § 3, stk. 3  

 pålægger amtsrådet at vurdere mulighederne for at renovere  

 eksisterede vindmølleområder gennem  

 regionplanlægningen.
Denne vurdering bør omfatte alle områder med  

 eksisterende vindmøller.
Men hovedvægten bør lægges  

 på at vurdere de områder, hvor der er væsentlige  

 landskabelige og vindenergimæssige fordele ved en renovering.
Bestemmelsen skal ses i sammenhæng med Miljø-  

 og Energiministeriets bekendtgørelse om tilslutning af  

 vindmøller og prisafregning for vindmølleproduceret  

 elektricitet, jf. bekendtgørelse nr. 187 af 16. marts 2001. Der er med  

 denne bekendtgørelse bl.a. etableret en udskiftningsordning for visse  

 ældre vindmøller7) . vii Renovering af specifikke områder Der er gennem den hidtidige planlægning, herunder  

 også kommune- og lokalplanlægningen, bl.a. udpeget et betydeligt  

 antal nærmere afgrænsede områder til  

 vindmøllegrupper, som er udbygget med ældre møller.  

 Amtsrådet bør vurdere, om disse områder lever op til  

 kravene til specifikt udpegede vindmølleområder efter  

 cirkulærets § 3, stk. 1, 2. pkt. og i givet fald vurdere, ·  

 	om områderne er udbygget med møller, som kan udskiftes til  

 nye og mere effektive møller i overensstemmelse med cirkulæret,  

 eller ·  

 	om områderne som følge af de skærpede  

 cirkulærekrav ikke bør udpeges specifikt til opstilling af  

 vindmøller i den videre planlægning.
Amtsrådet bør på den baggrund optage  

 retningslinier i regionplanen for de områder, som ønskes  

 videreført som specifikt udpegede vindmølleområder, og  

 herunder angive, hvorvidt de eksisterende møller kan udskiftes til  

 større og mere effektive møller.
Retningslinierne bør  

 endvidere angive det forventede antal møller og deres største  

 totalhøjde inden for de enkelte områder.
 Derudover bør regionplanretningslinierne for de  

 eventuelle områder, som ikke kan udpeges specifikt på grund af de  

 skærpede cirkulærekrav, præcisere, at områderne ikke  

 fremover vil kunne benyttes til opstilling af vindmøller.
Renovering af øvrige  

 områder Eksisterende vindmøller udenfor de ovenfor  

 nævnte vindmølleområder vil, bortset fra  

 husstandsmøller, som hovedregel kun kunne udskiftes, hvis det  

 pågældende område udpeges specifikt til vindmøller  

 gennem regionplanlægningen i overensstemmelse med cirkulæret.
 De øvrige vindmøller vil dog kunne forblive  

 i drift, indtil mølleejerne beslutter at fjerne dem, fx i forbindelse  

 med investering i en ny mølle indenfor et specifikt  

 vindmølleområde som led i den netop etablerede  

 udskiftningsordning for ældre vindmøller.
Bestemmelsen indeholder således ikke en pligt til at  

 gennemføre en egentlig planlægning for sanering af eksisterende  

 vindmøller udenfor de specifikt udpegede  

 vindmølleområder.
Men amtsrådet kan tilkendegive sine  

 renoveringsovervejelser i regionplanens redegørelsesdel og herunder fx  

 oplyse hvilke møller, der vil kunne komme ind under  

 udskiftningsordningen, ligesom amtsrådet kan gå i dialog med  

 kommuner og vindmølleejere med henblik på at forberede  

 eventuelle udskiftningsprojekter.
 Amtsrådet må i den sammenhæng være  

 opmærksom på, at planloven ikke muliggør, at et specifikt  

 udpeget vindmølleområde kan forbeholdes til eventuelle  

 erstatningsmøller, ligesom opstilling af en mølle i et  

 specifikt område ikke med hjemmel i planloven kan gøres betinget  

 af, at en eksisterende mølle uden for området fjernes.
3.4 Redegørelse for møllernes  

 påvirkning af omgivelserne I cirkulærets § 3, stk. 4, skærpes  

 kravene til indholdet af den redegørelse, som efter planloven skal  

 ledsage forslag til regionplaner og regionplantillæg, svarende til de  

 hensyn cirkulæret skal varetage.
 Bestemmelsen skal sikre, at offentligheden sammen med  

 planforslaget bliver orienteret om de forhold, amtsrådet har lagt til  

 grund for sin afvejning af de energimæssige hensyn overfor hensynene  

 til landskabsinteresserne, de kulturhistoriske interesser og de omboende.
Der stilles ikke et generelt krav om, at der på  

 regionplanniveau skal redegøres for vindmøllernes visuelle  

 påvirkning af omgivelserne, da vurderingen af den visuelle  

 påvirkning bør ske i forbindelse med detailplanlægningen.  

 Men har amtsrådet fundet det hensigtsmæssigt at give  

 regionplanlægningen et højt detaljeringsniveau, bør der  

 også redegøres for den visuelle påvirkning på dette  

 niveau.
Er der tale om et VVM-pligtigt vindmølleprojekt, vil der altid  

 skulle redegøres for projektets visuelle påvirkning af  

 omgivelserne på regionplanniveau.
3.5 Mindre afstand end 2,5 km I cirkulærets § 3, stk. 5, stilles der  

 særlige krav til redegørelsen for den landskabelige  

 påvirkning, når der fremlægges et planforslag med  

 vindmøller nærmere end 2,5 km fra andre møller.  

 Redegørelsen skal herunder oplyse, hvorfor amtsrådet har  

 vurderet, at den landskabelige påvirkning af anlæggene under  

 ét vil være ubetænkelig.
Det kan fx være tilfældet, når der er  

 tale om eksisterende husstandsmøller eller ældre møller,  

 som ikke kan forventes udskiftet, men påregnes nedtaget inden for en  

 kortere årrække.
Eller det kan være tilfældet, hvis  

 bevoksning og topografiske forhold m.v. sammen med de eksisterende og  

 foreslåede møllestørrelser gør, at anlæggene  

 landskabeligt ikke opfattes samtidig.
Men mindre afstand kan også komme  

 på tale ved planlægning for mere end én  

 vindmøllegruppe, hvis anlæggene fx placeres i tilknytning til  

 andre, større tekniske anlæg.
Kapitel 4 Kommuneplanlægning Bestemmelsen i cirkulærets § 4 understreger  

 et hovedprincip i cirkulæret, om at der ikke kan udpeges nye specifikke  

 vindmølleområder i kommuneplanlægningen, med mindre  

 området også er udpeget til vindmøller i regionplanen.
Det  

 kan enten være et område, der er en udpeget i regionplanen efter  

 cirkulærets bestemmelser eller en udpegning fra før  

 cirkulæret trådte i kraft, som opfylder kriterierne for en  

 specifik udpegning, jf. cirkulærets § 3, stk. 1, 2. pkt.
Kommunalbestyrelsen vil dog kunne gennemføre visse,  

 mindre ændringer af kommuneplanen, selv om det ikke sker inden for et  

 specifikt udpeget vindmølleområde i en regionplan.
Det kan ske i  

 følgende tilfælde:
 ·  

 	Udpegning af et specifikt vindmølleområde, hvor  

 amtsrådet har meddelt dispensation til en lokalplan efter  

 cirkulærets § 7, stk. 5.
 ·  

 	Ændring af retningslinier for vindmøllers placering og  

 størrelse m.v. inden for et område, der i den gældende  

 kommuneplan er udpeget specifikt til vindmøller, hvis det  

 muliggør en bedre udnyttelse af vindenergien i overensstemmelse med de  

 nye cirkulærebestemmelser.
·  

 	Ændring af et område, der i den gældende kommuneplan er  

 udpeget specifikt til vindmøller, hvis regionplanen er ændret  

 efter kommuneplanens gennemførelse, således at der er  

 opstået strid mellem regionplanen og kommuneplanen.
Kommuneplanen kan i  

 denne situation ændres, således at der tilvejebringes  

 overensstemmelse mellem kommuneplan og regionplan.
 ·  

 	Ændring af et område, der i den gældende kommuneplan er  

 udpeget specifikt til vindmøller, hvis området ikke kan udnyttes  

 som forudsat på grund af cirkulærets skærpede  

 bestemmelser.
Det er jf. planlovens § 11, stk. 2, forudsat, at  

 kommuneplanlægningen ikke må stride mod  

 regionplanlægningen.
Det kan få betydning for de ovenfor  

 nævnte eventuelle ændringer af kommuneplanen.
Begrebet  

 "regionplanlægning" omfatter såvel den gældende  

 regionplan som amtsrådets eventuelle beslutning om at ændre  

 planen, hvis beslutningen er meddelt efter reglerne i  

 samlebekendtgørelsens § 2.
En kommuneplan, som ikke er i overensstemmelse med den  

 gældende regionplan skal bringes i overensstemmelse hermed ved  

 førstkommende kommuneplanrevision eller i forbindelse med  

 offentliggørelsen af en strategi for kommuneplanlægningen efter  

 planlovens §§ 23 a, 23 c og 23 e.
Kommunalbestyrelsen skal i den forbindelse  

 udtage de eventuelle kommunalt udpegede specifikke  

 vindmølleområder, som ikke er optaget i regionplanen.
Kapitel 5 Lokalplanlægning 5.1 Grundlag for lokalplanlægningen Bestemmelsen i cirkulærets § 5, stk. 1,  

svarer til bestemmelsen i § 4 om grundlaget for  

 kommuneplanlægningen.
Bestemmelsen understreger, at det som hovedregel  

 er en forudsætning for lokalplanlægningen, at området er  

 udpeget specifikt til vindmøller i en regionplan.
 Bestemmelsen giver dog mulighed for, at der også kan  

 gennemføres en lokalplanlægning for vindmøller på  

 baggrund af en specifik udpegning i en kommuneplan, der er vedtaget  

 før cirkulærets ikrafttræden, eller som  

 færdiggøres efter cirkulærets ikrafttræden, jf. § 7,  

 stk. 3. Det er imidlertid efter planlovens § 13 en forudsætning, at  

 lokalplanlægningen ikke må stride mod regionplanlægningen.  

 Det kan få betydning, hvis fx regionplanlægningen er  

 ændret, således at et specifikt vindmølleområde er  

 taget ud, siden kommuneplanen blev vedtaget.
5.2 Vindmøllers omfang og placering Cirkulæret skærper i § 5, stk. 2,  

 planlovens krav til indholdet af lokalplanlægningen.
En lokalplan for  

 vindmøller skal således indeholde bestemmelser om  

 møllernes præcise placering, antal, mindste og største  

 totalhøjde og udseende.
Kravet om, at lokalplanen skal angive både den  

 største og den mindste totalhøjde, har to formål.
Dels  

 skal det af hensyn til omgivelserne sikre en vis harmoni møllerne  

 imellem i en vindmøllegruppe, dels skal det sikre, at vindenergien i  

 det pågældende område udnyttes bedst muligt.
Lokalplanbestemmelserne skal desuden indeholde egentlige  

 krav til møllernes udseende.
Det er således ikke  

 tilstrækkeligt blot at optage bestemmelser om fx, at møllerne  

 skal være ens.
Det bør overvejes at give lokalplanen  

 bonusvirkning, således at der ikke skal gennemføres en  

 efterfølgende landzonesagsbehandling af de enkelte vindmøller.  

 Ved ændring af planloven, jf. lov nr. 368 af 2. juni 1999, er der i §  

 15, stk. 4, givet mulighed for, at der kan knyttes betingelser til en  

 bonuslokalplan svarende til de vilkår, der tidligere typisk blev  

 fastsat i en landzonetilladelse.
Det kan fx være bestemmelser om, at  

 møllerne skal fjernes, hvis de har været ude af drift i  

 ét år.
5.3 Redegørelse for den visuelle  

 påvirkning Cirkulærets § 5, stk. 3 og 4, skal ses i  

 sammenhæng med § 3, stk. 4. Bestemmelserne fastsætter, at der  

 skal redegøres for vindmøllernes visuelle påvirkning af  

 omgivelserne i forbindelse med den detaljerede planlægning.
Kravet til redegørelsen for den visuelle  

 påvirkning er således knyttet til lokalplanlægningen, med  

 mindre der er tale om et VVM-pligtigt vindmølleprojekt, hvor kravet er  

 knyttet til regionplanlægningen.
Det svarer til princippet i planlovens  

 § 16, stk. 5.
Kapitel 6 Landzonetilladelse 6.1 Hensyn til naboer og landskab m.v.
Bestemmelsen i cirkulærets § 6, stk. 1,  

tillægger de "bløde hensyn" en særlig  

 vægt i den afvejning, som landzonemyndigheden skal foretage ved  

 behandlingen af landzonesager om opstilling af vindmøller.  

 Bestemmelsen gælder, uanset om der er gennemført en  

 forudgående planlægning eller ej.
Men bestemmelsen har især  

 betydning i de sager, hvor opstilling af vindmøller kan ske uden  

 forudgående planlægning, det vil sige i sager om opstilling af  

 husstandsvindmøller og i de overgangssager, hvor en ansøgning  

 kan færdigbehandles efter reglerne i cirkulærets § 7, stk. 4.
Bestemmelsen har desuden betydning i sager, hvor en  

 landzoneansøgning behandles på baggrund af en specifik udpegning  

 i en region- eller kommuneplan, selvom det må forudsættes, at der  

 allerede ved udpegningen af området er taget hensyn til de nævnte  

 interesser.
Det gælder tilsvarende i de helt særlige sager om fx  

 genopførelse efter hændelig undergang jf. § 6, stk. 4.
 Bestemmelsen vil derimod ikke have samme betydning,  

 når landzonesagen kan behandles på baggrund af en præcis  

 placering, der er fastlagt i en lokalplan uden bonusvirkning.
6.2 Specifikke områder Ved landzonesagsbehandling af  

 vindmølleansøgninger får omboende og de i øvrigt  

 berørte ikke mulighed for at udtale sig, før  

 landzonemyndigheden træffer beslutning.
Cirkulærets § 6, stk.  

 2, fastsætter derfor, at en ansøgning om landzonetilladelse  

 normalt kun kan behandles på baggrund af en specifik udpegning i en  

 regionplan eller en kommuneplan eller på grundlag af en lokalplan.
 Vindmøllecirkulærets § 6, stk. 2, er en  

 bindende forskrift for landzonemyndighedens administration af  

 ansøgninger om tilladelse til opstilling af vindmøller.  

 Landzonemyndigheden skal derfor meddele afslag på en ansøgning,  

 hvis betingelserne i § 6, stk. 2, ikke er opfyldt, og der ikke foreligger en  

 særlig begrundelse for at meddele en tilladelse uden en  

 forudgående planlægning, jf. cirkulærets § 6, stk. 4.
Baggrunden for kravet om forudgående  

 planlægning er bl.a., at opstilling af vindmøller  

 medfører en stor påvirkning af omgivelserne.
Det er derfor  

 rimeligt at give ikke mindst borgerne i området bedre mulighed for at  

 udtale sig om det hensigtsmæssige i en påtænkt opstilling  

 af vindmøller.
Endvidere er der behov for at sikre, at der gennem  

 regionplanlægningen foretages en samlet planlægningsmæssig  

 afvejning af, hvor det er hensigtsmæssigt at opstille  

 vindmøller.
 Ansøgninger om tilladelse til opstilling af  

 vindmøller, der er i overensstemmelse med en plan, eller som er  

 omfattet af en af undtagelserne fra plankravet, behandles efter planlovens  

 almindelige bestemmelser under hensyn til cirkulærets § 6, stk. 1.
 Ved ansøgninger om landzonetilladelse til  

 opstilling af en vindmølle i et område, der ikke er omfattet af  

 en vindmølleplan, bør amtet vurdere, om  

 landzoneansøgningen ud fra planlægningsmæssige  

 overvejelser giver anledning til at udarbejde og offentliggøre et  

 forslag til et regionplantillæg, der kan muliggøre projektet.  

 Resultatet af denne vurdering bør fremgå af begrundelsen for  

 afgørelsen.
6.3 Husstandsmøller Husstandsmøller er mindre, enkeltstående  

 møller, der opstilles i umiddelbar tilknytning til eksisterende  

 bebyggelse i det åbne land.
Begrebet "umiddelbar tilknytning"  

 er tidligere anvendt af Naturklagenævnet8) .
Husstandsmøller med en største  

 totalhøjde på 25 m påvirker ikke omgivelserne på  

 samme måde som de egentlige vindmøller.
De er derfor undtaget  

 fra nogle af cirkulærets bestemmelser, nemlig krav om opstilling i  

 grupper og krav om afstande i forhold til nabobeboelse, ligesom de, jf.  

 cirkulærets § 6, stk. 3, er undtaget fra kravet om, at  

 landzonetilladelse kun kan meddeles på grundlag af en forudgående  

 planlægning.
Ansøgning om landzonetilladelse til opstilling af  

 en husstandsmølle skal således behandles på baggrund af en  

 konkret vurdering af de stedlige forhold ud fra de hensyn, som  

 landzonebestemmelserne skal varetage.
Men husstandsmøller er ligesom  

 de større vindmøller omfattet af kravet om størst mulig  

 hensyntagen til omgivelserne, jf. cirkulærets § 6, stk. 1.
6.4 Havari Der er i cirkulærets § 6, stk. 4, indsat en  

 bestemmelse, der giver landzonemyndigheden mulighed for undtagelsesvist at  

 meddele tilladelse, hvis der foreligger en særlig begrundelse for at  

 tillade en vindmølleopstilling, selvom der ikke foreligger en  

 planlægning som forudsat i § 6 stk. 2.
Bestemmelsen er især tænkt anvendt i de  

 tilfælde, hvor der er tale om en vindmølles hændelige  

 undergang ved fx havari, brand eller lynnedslag, og hvor mølleejeren  

 har en særlig forventning om at kunne få tilladelse til at  

 opstille en ny vindmølle mage til den oprindelige og på det  

 samme sted som denne.
Hvis mølleejeren derimod ønsker at  

 opstille den nye vindmølle på et andet sted eller at opstille en  

 større vindmølle, vil der skulle gennemføres en  

 forudgående planlægning, medmindre opstillingen er i  

 overensstemmelse med en gældende plan.
Kapitel 7 Overgangsregler og dispensation 7.1 Overgangsregler Der er indsat særlige overgangsregler i  

 cirkulærets § 7, stk. 3 og stk. 4. Efter stk. 3 kan  

 forslag til planer, der er offentliggjort før den 1. juli 1999  

 færdiggøres efter de hidtil gældende regler.
Der er  

 derimod ikke tilstrækkeligt, at der fx er indkaldt idéer og  

 forslag, eller at en kommunalbestyrelse har vedtaget, men ikke offentliggjort  

 et forslag før den 1. juli.
Efter stk. 4 færdigbehandles  

 landzoneansøgninger, der er indgivet til landzonemyndigheden inden  

 cirkulærets ikrafttræden, uden at der behøver at foreligge  

 en udpegning i en plan som forudsat i cirkulærets § 6, stk. 2. Reglerne  

 i § 2 om fx mindste afstand til naboer gælder ikke ved behandlingen af  

 disse overgangssager.
Derimod gælder bestemmelsen i § 6, stk. 1, om at  

 der skal tages størst muligt hensyn til nabobeboelse, natur, landskab,  

 kulturhistoriske værdier og jordbruget m.m.
 Ved vurderingen af, om ansøgningerne er indgivet  

 til landzonemyndigheden inden cirkulærets ikrafttræden, kan der  

 regnes fra modtagelsen i kommunen, da det er normal praksis, at  

 ansøgninger om landzonetilladelser sendes til kommunerne, som  

 derpå videresender dem til landzonemyndigheden med en udtalelse om,  

 hvorvidt det ansøgte kan anbefales.
7.2 Dispensation Efter cirkulærets § 7, stk. 5, kan  

 amtsrådet efter ansøgning fra en kommunalbestyrelse i et vist  

 omfang dispensere fra kravet i § 5, stk. 1, om at der kun må  

 lokalplanlægges inden for områder, der er specifikt udpeget i en  

 regionplan eller en kommuneplan.
Det muliggør, at projekter, der ud  

 fra de overordnede hensyn til landskab m.v. er ubetænkelige, kan  

 gennemføres uden at skulle afvente en ny regionplanlægning.  

 Bestemmelsen kan også anvendes, når der fx er udarbejdet et  

 forslag til en ny og mere præcis regionplan eller et  

 regionplantillæg.
Det er dog bl.a. en forudsætning, at projektet  

 ikke strider mod den gældende regionplan eller  

 regionplanlægningen i øvrigt.
 Det bemærkes, at der også forudsættes  

 dispensation fra amtsrådet til gennemførelse af  

 vindmøllelokalplaner i byzone, fx i industriområder eller  

 på havnearealer, hvis området ikke er specifikt udpeget til  

 vindmøller i regionplanen eller kommuneplanen.
 Bestemmelsen kan ikke anvendes efter den endelige  

 vedtagelse af regionplanrevision 2001, eller hvis der tidligere er  

 gennemført et samlet regionplantillæg for opstilling af  

 vindmøller i hele amtet i overensstemmelse med cirkulæret.
Miljø- og Energiministeriet, den 7. marts  

 2001 Svend Auken /Susanne Herfelt 1)   Jf. bilag 1 til  

 samlebekendtgørelsen er der VVM-pligt for vindmøller med over  

 80 m totalhøjde og for grupper af vindmøller med flere end 3  

 møller.
Jf. bekendtgørelsens bilag 2 og bilag 3 kan der  

 være VVM-pligt for vindmølleanlæg under disse  

 grænseværdier, hvis det på grundlag af kriterierne i bilag  

 3 vurderes, at anlægget kan få væsentlig indvirkning  

 på miljøet, fx som følge af kumulation med andre  

 vindmøller eller den miljømæssige sårbarhed i de  

 berørte geografiske områder.
 2)   I Miljø- og Energiministeriets  

 publikation Opstilling af store vindmøller i det åbne  

 land (1996) gives der en række eksempler på, hvordan de  

 landskabelige hensyn bør varetages ved planlægning for  

 vindmøller.
3)   Ved vindmøllers  

 totalhøjde forstås højden målt til vingespids,  

 når spidsen er højst over terræn.
Afstanden mellem  

 vindmøller og nabobeboelse måles efter byggelovgivningens  

 regler, det vil sige vandret fra mølletårnets yderste  

 begrænsning til nabobeboelsens nærmeste bygningsdel uden hensyn  

 til terrænforskelle.
4)   Det fremgår ikke nærmere  

 af bekendtgørelsen om støj fra vindmøller, hvad der  

 forstås ved udendørs opholdsarealer.
Men der er fast praksis for  

 alene at medtage terrasser og lignende bygningsnære arealer.
 5)   Naturklagenævnets  

 afgørelse af 16. juni 1997 (j.nr. 97/31/300-0013).
6)   Vindmøller med en  

 totalhøjde på 100 meter og derover skal jf. lov om luftfart  

 anmeldes til Statens Luftfartsvæsen.
Opførelsen af  

 anlægget må ikke påbegyndes, før der er udstedt  

 attest om, at hindringen ikke skønnes at ville frembyde fare for  

 lufttrafikkens sikkerhed.
Vindmøller med totalhøjder fra 100  

 meter indtil 150 meter skal afmærkes, hvis Statens Luftfartsvæsen  

 finder det påkrævet.
Vindmøller med totalhøjder  

 på 150 meter og derover skal altid afmærkes.
7)   Nedtagning af en vindmølle  

 på under 100 kW berettiger til en erstatningskapacitet på 3 gange  

 den nedtagne effekt i forbindelse med opførelse af en ny  

 vindmølle.
Vindmøller med en effekt på 100 - 150 kW, der  

 er opstillet maksimalt 2,5 km fra en mølle på under 100 kW, som  

 har opnået skrotningsbevis, berettiger til den dobbelte  

 erstatningskapacitet som den nedtagne effekt.
Erstatningskapaciteten afregnes  

 med 60 øre/kWh inden for en ramme på 12.000 fuldlasttimer.  

 Erstatningskapacitet, som ikke er udnyttet inden 1. januar 2004,  

 bortfalder.
