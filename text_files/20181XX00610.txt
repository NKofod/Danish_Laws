Skriftlig fremsættelse (6. februar 2019) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af lov om inddrivelse af gæld til det offentlige, opkrævningsloven og forskellige andre love (Modregning med opkrævningsfordringer og udskydelse af betalingsfrist ved banklukkedage m.v.) (Lovforslag nr.
L 162) Det er en afgørende forudsætning for etablering af en sikker og effektiv fremadrettet inddrivelse af gæld til det offentlige, at der tilvejebringes yderligere forenklinger og ændringer af lovgivningen på området, så den uholdbart store gæld til det offentlige kan nedbringes.
Dette er vigtigt som led i ønsket om at genoprette borgernes tillid til skattevæsenet.
Det er ikke rimeligt, at andre borgere skal betale for dem, der ikke betaler deres gæld til det offentlige.
Med nærværende lovforslag foreslår regeringen nogle ændringer, der har til formål at forbedre systemunderstøttelsen og sikre en effektiv og lovlig inddrivelse af gælden til det offentlige samt muliggøre, at virksomhedernes skatte- og afgiftsgæld kan håndteres korrekt i det nye inddrivelsessystem.
Regeringen foreslår således en række ændringer, der dels skal sikre et sikkert hjemmelsgrundlag for håndteringen af modregningen med fordringer, der er under inddrivelse eller under opkrævning hos fordringshaverne, dels skal sikre, at skattekontoen, der er Skattestyrelsens it-system for opkrævning af virksomhedernes skatte- og moms- og afgiftskrav, kan tilsluttes det nye it-system for inddrivelse.
For at skabe et sikkert hjemmelsgrundlag for modregningen med fordringer, der er under inddrivelse eller under opkrævning hos fordringshaverne, foreslås det, at skatteministerens eksisterende bemyndigelse til at fastsætte regler om at kunne springe fordringer over i dækningsrækkefølgen udvides.
Behovet for ændringen skyldes, at det ikke altid er muligt at nå at afklare og fjerne datafejl og validere retskraften af fordringer inden for udbetalingsfristen, hvilket hæmmer en effektiv proces.
 Af hensyn til at have tilstrækkeligt med fordringer der er klar til inddrivelse, foreslås det også, at restanceinddrivelsesmyndigheden kan foretage en hensigtsmæssig prioritering af, hvilke af fordringshavernes fordringer der skal valideres for datafejl først, med henblik på at kunne afvikle modregningen på en hurtig og effektiv måde.
For at sikre, at Skattestyrelsens krav fra skattekontoen kan tilsluttes det nye it-system for inddrivelse, foreslås det at lovfæste Skattestyrelsens gældende praksis om at udskyde betalingsfristen, hvis sidste rettidige betalingsdag falder på en banklukkedag.
Dette er nødvendigt for at sikre, at forældelsesfristen  der beregnes med udgangspunkt i den lovbestemte sidste rettidige betalingsdag  ikke bliver for lang i forhold til de gældende regler.
Med lovforslaget foreslås ingen ændring af praksis for betalingsfristen.
 Lovforslaget foreslås at skulle træde i kraft den 1. april 2019, med henblik på at sikre at modregningen i overskydende skatter primo april 2019 kan ske korrekt og effektivt.
 Lovforslaget vurderes ikke at have provenumæssige konsekvenser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
