Indledning Udsendelsen af denne vejledning er led i den vejledningsvirksomhed, som  

 ved lov nr. 399 af 6. juni 1991 er henlagt til Den Sociale Ankestyrelse, jf.  

 § 1, stk. 4, i lov om Den Sociale Ankestyrelse.
 Vejledningen følger i store træk samme opbygning, som Socialministeriets  

 vejledning af 11. januar 1988 om klageregler og tilsyn på det sociale område,  

 som blev ophævet ved vejledning nr 155 af 9. september 1991 om tilsyn på  

 Socialministeriets område.
 Der er imidlertid på grund af væsentlige ændringer i den sociale  

 lovgivning i tiden op til og efter ophævelsen af vejledningen fra 1988 sket  

 omfattende justeringer og ændringer i indholdet, ligesom ændringer i  

 systematikken i nogle tilfælde er fundet hensigtsmæsig.
 Desuden har der i denne vejledning med hensyn til tilsynsområdet i det  

 store og hele kunnet henvises til Socialministeriets vejledning nr. 155 af 9.  

 september 1991.
 Vejledningen behandler de almindelige regler og fremgangsmåden ved  

 behandlingen af følgende typer af klager på det sociale område:
- Klager over realiteten, d.v.s. indholdet af den afgørelse, der er  

 truffet, og - klager over formaliteten, d.v.s. den måde en sag er behandlet på.
 Klagereglerne fremgår endvidere af vejledningerne til de enkelte love.
 For følgende emners vedkommende henvises til vejledning nr. 155 af 9.  

 september 1991:
- Klager over bistandsudøvelsen, d.v.s den faktiske udførelse af bistand  

 som f.eks. pleje på et plejehjem, - Udøvelsen af det sociale ressorttilsyn, d.v.s. den ulovbestemte pligt  

 for Socialministeriet til at føre et vist tilsyn med det sociale lovområde og - Det almindelige kommunale tilsyn, der varetages af de for hvert amt  

 nedsatte tilsynsråd for primærkommunernes vedkommende og af  

 Indenrigsministeriet for amtskommunernes og Københavns og Frederiksberg  

 Kommuners vedkommende.
De særlige regler om klager over afgørelser efter bistandslovens  

 bestemmelser om hjælpeforanstaltninger m.v for børn (kap. 8, kap. 15, kap.  

 15a, sammenholdt med kap. 18) er ikke omfattet af denne vejledning.
Der  

 henvises til afsnit X i Socialministeriets vejledning af 15. december 1992 om  

 bistandslovens bestemmelser om særlig støtte til børn og unge.
1. Hvilke love Vejledningen omfatter klager over afgørelser truffet efter bistandsloven,  

 lov om social pension, lov om delpension, lov om dagpenge ved sygdom eller  

 fødsel, lov om forsikring mod følger af arbejdsskade og tidligere love, lov  

 om erstatning til skadelidte værnepligtige m.fl., lov om børnetilskud og  

 forskudsvis udbetaling af børnebidrag og lov om erstatning til  

 besættelsestidens ofre.
 Reglerne om klagebehandlingen findes - foruden i de ovennævnte love - i  

 den sociale styrelseslov, i lov om Den Sociale Ankestyrelse og i  

 forvaltningsloven.
Kommunalbestyrelserne, de sociale ankenævn, Arbejdsskadestyrelsen,  

 amtsrådene og Ankestyrelsen træffer også afgørelser efter andre love end de  

 ovennævnte.
Klagereglerne heri ligner dem, der findes i de sociale love, men  

 da lovene ikke hører under Socialministeriets område, er klagereglerne ikke  

 beskrevet i denne vejledning.
 Det drejer sig om lov om en børnefamilieydelse, lov om erstatning for  

 vaccinationsskader, lov om inddrivelse af underholdsbidrag, lov om offentlig  

 sygesikring, lov om sygehusvæsen, lov om individuel boligstøtte og lov om  

 boligbyggeri (vedrørende afgørelser om godkendelse af lejemål i almennyttigt  

 boligbyggeri).
2. Hvilke myndigheder Vejledningen omfatter følgende myndigheder:
1. Kommunalbestyrelserne 2. De sociale ankenævn 3. Revaliderings- og pensionsnævnene 4. Amtsrådene 5. Arbejdsskadestyrelsen 6. Søfartsstyrelsen 7. Dagpengeudvalget 8. Den Sociale Ankestyrelse 9. Socialministeriet Ifølge den sociale styrelseslovs § 2, stk. 2 kan sager om ydelser m.v. til  

 enkeltpersoner ikke behandles i den samlede kommunalbestyrelse.
Afgørelse i  

 disse sager træffes af det eller de udvalg, (i kommuner med magistratsordning  

 det eller de magistratsmedlemmer) som efter kommunens styrelsesvedtægt  

 varetager de pågældende sagsområder.
 I de enkelte love om sociale ydelser f.eks. bistandsloven er kompetencen  

 til at træffe afgørelser i enkeltsager tillagt kommunalbestyrelsen, men disse  

 regler må læses med det forbehold, der følger af den ovennævnte bestemmelse i  

 den sociale styrelseslov.
Ifølge den sociale styrelseslovs § 10, stk. 3 kan sager om ydelser m.v.  

 til enkeltpersoner ikke behandles i det samlede amtsråd.
Afgørelser i disse  

 sager træffes af det eller de udvalg, som efter amtskommunens  

 styrelsesvedtægt varetager de pågældende sagsområder.
 I bistandsloven er kompetencen til at træffe afgørelser på amtsligt plan  

 tillagt amtsrådet, men reglerne må læses med det forbehold, der følger af den  

 ovennævnte bestemmelse i den sociale styrelseslov.
3. Hovedreglen om en klagemulighed Der er som regel en (og kun en) klagemulighed indenfor det sociale område,  

 men der er undtagelser fra denne regel:
- Der er enkelte områder, hvor der slet ikke er klageadgang.
Se pkt. 12.
- Hvis en sag har principiel betydning, vil den kunne optages til  

 behandling i Ankestyrelsen, selv om den allerede er blevet efterprøvet af det  

 sociale ankenævn eller revaliderings- og pensionsnævnet.
Se pkt. 13.
 - Revaliderings- og pensionsnævnets afgørelser, der ændrer kommunens  

 afgørelse om pension efter § 14, stk. 3, kan indbringes for Ankestyrelsen,  

 uanset om de har principiel betydning.
- Der er i enkelte tilfælde særlige klageregler.
Se pkt. 15.
4. De almindelige klageveje a.
Kommunalbestyrelsens afgørelser Kommunalbestyrelsens afgørelser kan som hovedregel indbringes for det  

 sociale ankenævn.
 Der er 2 væsentlige undtagelser fra denne hovedregel:
 1. Kommunalbestyrelsens afgørelser om dagpenge efter  

 lov om dagpenge ved sygdom eller fødsel kan indbringes for Dagpengeudvalget.
 2. Kommunalbestyrelsens afgørelser efter § 14, stk. 3  

 i lov om social pension påklages til revaliderings- og pensionsnævnet.
b.
Det sociale ankenævns afgørelser Det sociale ankenævns afgørelser kan ikke indbringes for anden  

 administrativ myndighed.
Den Sociale Ankestyrelse kan dog optage en sag til  

 behandling, når Ankestyrelsen skønner, at sagen er af principiel betydning.
c.
Revaliderings- og pensionsnævnets afgørelser Revaliderings- og pensionsnævnets afgørelser efter bistandsloven og efter  

 lov om social pension kan påklages til Den Sociale Ankestyrelse.
Revaliderings- og pensionsnævnets afgørelser, der stadfæster kommunens  

 afgørelser om førtidspension efter § 14, stk. 3 kan dog ikke påklages til  

 anden administrativ myndighed.
Den Sociale Ankestyrelse kan dog optage en sag  

 til behandling, når Ankestyrelsen skønner, at sagen er af principiel  

 betydning.
Se pkt. 13.
d.
Amtsrådets afgørelser Amtsrådets afgørelser efter bistandsloven kan indbringes for Den Sociale  

 Ankestyrelse.
 Det samme gælder afgørelser truffet af Københavns og Frederiksberg  

 kommuner om optagelse på de dag- og døgninstitutioner, der er omtalt i  

 bistandslovens kapitel 17, og om betaling for ophold på disse.
e.
Arbejdsskadestyrelsens afgørelser Arbejdsskadestyrelsens afgørelser kan påklages til Den Sociale  

 Ankestyrelse.
f.
Søfartsstyrelsens afgørelser Søfartsstyrelsens afgørelser om dagpenge efter Socialministeriets  

 bekendtgørelse om dagpenge til søfarende ved sygdom eller fødsel kan  

 indbringes for Dagpengeudvalget.
g.
Socialministeriets afgørelser Socialministeriets afgørelser efter § 62 i lov om social pension (om  

 pensioner, der ydes efter overenskomst med andre stater) kan påklages til Den  

 Sociale Ankestyrelse.
Fra 1. august 1993 vil sager efter § 62 blive afgjort  

 af Direktoratet for Social Sikring og Bistand med klageadgang til Den Sociale  

 Ankestyrelse.
h.
Ankestyrelsens afgørelser kan ikke indbringes for anden administrativ  

 myndighed, jf. § 1, stk. 2 i lov om den sociale ankestyrelse.
i.
Det samme gælder Dagpengeudvalgets afgørelser.
5. Hvilke klager behandler klage- instanserne Klageinstansernes hovedopgave er at behandle klager over konkrete  

 afgørelser om enkeltpersoners rettigheder og pligter efter den sociale  

 lovgivning.
 Endvidere behandler klageinstanserne sager, der indbringes af kommuner på  

 grund af uenighed om deres forpligtelser efter bistandsloven, lov om social  

 pension, lov om delpension og dagpengeloven.
 Desuden kan sager vedrørende klageinstansernes kompetence behandles.
Klager over rådgivning og vejledning i konkrete sager efter bistandsloven  

 behandles efter de almindelige klageregler, da rådgivning og vejledning  

 betragtes som ydelser i bistandslovens forstand.
Som eksempel kan nævnes  

 sager, hvor mangelfuld rådgivning har ført til, at en ansøgning om en social  

 ydelse er blevet indgivet med forsinkelse.
Her kan ankeinstanserne ændre  

 ydelsens begyndelsestidspunkt, hvis kommunen ikke skønnes at have opfyldt sin  

 forpligtelse til at yde rådgivning og vejledning.
Se herved SM B-1-89.
 Der kan klages over indholdet af en afgørelse (realiteten) og/eller den  

 måde, en sag er behandlet på (formaliteten).
Hvis en klage alene vedrører personalets optræden, ekspeditionsfejl eller  

 sagsbehandlingstiden, skal den rettes til borgmester/ kommunalbestyrelse - i  

 amtskommuner amtsborgmesteren eller amtsrådet.
Der er ingen administrativ  

 ankemulighed.
Andre klager over den måde, en sag er behandlet på, herunder manglende  

 overholdelse af forvaltningslovens regler, kan behandles af de sociale  

 klageinstanser - både hvis der samtidig klages over indholdet af en afgørelse (hvilket som oftest er tilfældet), og hvis der  

 alene klages over formaliteten i forbindelse med en afgørelse.
Hvor Den Sociale Ankestyrelses mulighed for at behandle en klage er  

 begrænset til sager, som styrelsen finder af principiel betydning, kan  

 foruden indholdsmæssige spørgsmål, også spørgsmål om den måde, sagen er  

 behandlet på, vurderes som principielle og bevirke, at styrelsen kan optage  

 sagen til behandling.
Som eksempel på en sag af sidstnævnte art kan fra  

 Ankestyrelsens praksis nævnes spørgsmålet om, hvordan et samtykke til, at en  

 anden indanker en sag for parten, skal vurderes i forhold til  

 forvaltningslovens regler om partsrepræsentation.
 Om aktindsigtsspørgsmål gælder særlige regler, jf. nedenfor.
Om afgrænsningen mellem de sociale klageinstansers kompetence over for de  

 kommunale tilsynsmyndigheder henvises til Socialministeriets vejledning om  

 tilsyn på Socialministeriets område af 9. september 1991. 6. Specielt om  

 aktindsigtsspørgsmål Reglerne om aktindsigt findes i lov om offentlighed i forvaltningen og -  

 for partens vedkommende - i forvaltningsloven.
 Afgørelser i spørgsmål om aktindsigt træffes af den myndighed, der i  

 øvrigt har afgørelsen af den pågældende sag, jf. § 15, stk. 1 i  

 offentlighedsloven og § 16, stk. 1 i forvaltningsloven.
 Hvis der begæres aktindsigt efter offentlighedsloven i tilfælde, hvor der  

 ikke er eller vil blive truffet afgørelse af en forvaltningsmyndighed,  

 afgøres spørgsmålet om aktindsigt af den myndighed, der har dokumentet i sin  

 besiddelse.
 Klage over, at aktindsigt er nægtet - helt eller delvist - kan særskilt  

 rettes til klagemyndigheden, jf. offentlighedslovens § 15, stk. 2 og  

 forvaltningslovens § 16, stk. 4. Der gælder ingen klagefrist.
 Hvis den sag, hvorfra der begæres aktindsigt, vedrører et spørgsmål, som  

 ikke kan påklages, f.eks. spørgsmålet om tildeling af hjemmehjælp, kan  

 afgørelsen om aktindsigt heller ikke påklages til de almindelige  

 klagemyndigheder.
I tilfælde, hvor en kommunal myndigheds afgørelse ikke kan påklages, vil  

 de almindelige kommunale tilsynsmyndigheder dog kunne tage stilling til,  

 hvorvidt der foreligger en tilsidesættelse af lovgivningen, jf.
Justitsministeriets vejledning om offentlighedsloven,  

 pkt. 48, og vejledning om forvaltningsloven, pkt. 100.
 På de områder, hvor Ankestyrelsen kan optage principielle sager til  

 behandling, kan afgørelser om aktindsigt behandles af Ankestyrelsen, uanset  

 om styrelsen efter reglerne om principielle sager ville optage den  

 underliggende sag til behandling, og uanset om der er eller vil blive truffet  

 en egentlig afgørelse af understansen, blot sagen efter sin art ville kunne  

 behandles som klagesag.
Ankestyrelsen har således behandlet en fars klage over et afslag på  

 aktindsigt i en sag om hans barns forhold, selv om sagen af kommunen var  

 blevet henlagt efter en nærmere undersøgelse af barnets forhold.
Der var  

 således ikke truffet nogen afgørelse efter bistandsloven i sagen.
I pensionssager, der behandles af revaliderings- og pensionsnævnet som  

 første instans ligger kompetencen i spørgsmål om aktindsigt hos nævnet, selv  

 om forberedelsen af sagen ligger hos kommunalbestyrelsen.
Der er dog ikke  

 noget i vejen for, at en kommune kan formidle aktindsigt, når den har en  

 stiltiende forståelse herom med nævnet.
Kommunen kan imidlertid ikke give  

 afslag på en anmodmodning om aktindsigt, men må i så fald forelægge den for  

 nævnet.
7. Hvem kan klage Den, der er part i en sag, kan klage over afgørelsen.
 Det samme gælder den, der optræder som partsrepræsentant for vedkommende.  

 Se nærmere om repræsentation i Justitsministeriets vejledning om  

 forvaltningsloven, pkt. 38-44.
Partsbegrebet omfatter typisk afgørelsens adressat, men også andre fysiske  

 eller juridiske personer kan have stilling som part i sagen.
Se nærmere herom  

 i Justitsministeriets vejledning om forvaltningsloven, pkt. 49-55.
Kommunalbestyrelsen kan klage til Den Sociale Ankestyrelse over de sociale  

 ankenævns, revaliderings- og pensionsnævnenes og amtsrådenes afgørelser på  

 det sociale område i det omfang de pågældende afgørelser efter lovgivningen  

 kan påklages.
Dette gælder uanset om kommunalbestyrelsen i forvaltningslovens  

 forstand kan betragtes som part i den pågældende sag.
Kommunalbestyrelsen får partsstatus, når den har indgivet klage over de  

 nævnte myndigheders afgørelser.
I sager om uenighed mellem kommuner om deres  

 pligter efter den sociale lovgivning må begge kommuner anses for parter (og  

 altså ikke kun den som har klaget).
8. Hvordan klager man Klager er normalt skriftlige.
Hvis en klage indgives mundtligt, skal den  

 skrives ned af den myndighed, der modtager klagen.
 På hele det lovområde, der behandles i denne vejledning, skal klagen  

 sendes til den myndighed, der har truffet afgørelsen (omvendt postgang).  

 Klagen bliver herefter videresendt til klageinstansen, evt. efter forudgående  

 genvurdering (remonstration).
9. Klagefrister Der er normalt en klagefrist på 4 uger.
 Ankeinstanserne kan dog se bort fra fristen, når der er særlig grund til  

 det.
 For en skadelidt eller en efterladt, der klager over  

 Arbejdsskadestyrelsens afgørelse efter lovgivningen om arbejdsskadeforsikring  

 eller efter lov om erstatning til skadelidte værnepligtige m.fl.
gælder i visse tilfælde en længere klagefrist: Opholder den skadelidte  

 eller efterladte sig på Færøerne eller i det øvrige Europa uden for Danmark  

 på afgørelsestidspunktet, er fristen 6 uger.
Opholder vedkommende sig uden  

 for Europa, er fristen 3 måneder.
 Ved afgørelser om tilbagebetaling af ydelser efter den sociale lovgivning  

 gælder en klagefrist på 4 uger ved klage over selve afgørelsen om  

 tilbagebetaling og tillige en klagefrist på 4 uger ved klage over  

 gennemførelsen af tilbagebetalingen og over størrelsen af de enkelte afdrag.  

 Den sidstnævnte frist regnes fra modtagelsen af meddelelsen om gennemførelsen  

 af tilbagebetalingen.
 Tilfælde, hvor der ikke gælder nogen klagefrist:
 Bistandsloven:
 - Klage til Ankestyrelsen over afgørelser, der er truffet af amtsrådene  

 (og afgørelser truffet af Københavns og Frederiksberg kommuner vedrørende  

 optagelse på de dag- og døgn-institutioner, der er nævnt i bistandslovens  

 kapitel 17, og betaling for ophold på disse).
 - Indbringelse af uenighed mellem kommuner for de sociale ankenævn (lovens  

 § 16).
 - Klage til det sociale ankenævn over en afgørelse om optagelse på  

 forsorgshjem m.v. eller om betaling, der er truffet af institutionens  

 ledelse, jf. bistandslovens § 108, stk. 2.
 Lov om social pension:
 - Indbringelse af uenighed mellem kommuner for de sociale ankenævn (lovens  

 § 51).
 Dagpengeloven:
 - Indbringelse af uenighed mellem kommuner for Den Sociale Ankestyrelse  

 (lovens § 34).
 Lov om delpension:
 - Indbringelse af uenighed mellem kommuner for de sociale ankenævn (lovens  

 § 18).
10. Hvordan beregnes klagefristen a.
Klagefristen begynder at løbe fra det tidspunkt, meddelelsen om  

 afgørelsen er nået frem til adressaten.
Hvis meddelelsen er sendt med posten,  

 kan den i almindelighed anses for at være kommet frem dagen efter  

 afsendelsen.
Hvis der er almindeligt forekommende forsinkelser i postgangen,  

 eller hvis modtageren kan godtgøre, at meddelelsen først er modtaget på et  

 senere tidspunkt end det, myndigheden regner med, begynder fristen at løbe  

 fra den dag, afgørelsen må anses for at være kommet frem.
b.
Hvis klagefristen er fastsat i uger, udløber den på samme ugedag, som  

 meddelelsen er kommet frem, det fastsatte antal uger senere.
 Er meddelelse f.eks. nået frem onsdag den 3. marts 1993 udløber en 4 ugers  

 frist onsdag den 31. marts 1993 ved kontortids ophør.
c.
Udløber klagefristen på en lørdag, en helligdag eller på en dag, hvor  

 der er tale om en usædvanlig tidlig lukketid, forlænges klagefristen til  

 førstkommende hverdag ved kontortids ophør.
d.
Disse beregningsregler gælder også for løbende ydelser.
Hvis en klage  

 over en sådan ydelse er kommet for sent, kan klageren bede om en ny  

 afgørelse, der må træffes på grundlag af de aktuelle forhold.
Der vil derimod  

 ikke i en sådan situation være grundlag for at tage ydelsesberegningen op med  

 tilbagevirkende kraft.
Den nye afgørelse om fremtidige ydelser kan indbringes  

 for klagemyndigheden.
e.
Hvis en klage er sendt til en forkert myndighed indenfor klagefristen,  

 beregnet som angivet oven for, anses fristen for overholdt.
Klagen sendes  

 omgående videre til den rette myndighed.
11. Hvem tager stilling til, om klagefristen er  

 overholdt Det er altid klagemyndigheden, der afgør, om en klagefrist er overholdt.
Den myndighed, der har truffet afgørelsen, påser straks ved klagens  

 modtagelse, om klagen er rettidig.
Dette gælder uanset om myndigheden har en  

 genvurderingsordning (remonstration).
Mener myndigheden, at klagefristen er overskredet, sendes klagen straks  

 til klageinstansen med angivelse af dette.
Dette gælder også i tilfælde, hvor  

 myndigheden har en genvurderingsordning.
 Klagemyndigheden tager så stilling til, om klagefristen er overskredet og  

 i givet fald, om der er grundlag for at se bort fra overskridelsen.
Den myndighed, der har truffet afgørelsen i første instans, bør i denne  

 forbindelse være opmærksom på reglen i forvaltningslovens § 17, hvorefter en  

 klagefrist kan afbrydes, hvis der er begæret partsaktindsigt inden fristens  

 udløb.
Se videre i Justitsministeriets vejledning om forvaltningsloven, pkt.  

 102.
12. Afgørelser uden klagemulighed Bistandsloven:
- Socialministerens afgørelse af, om en person, der ikke har dansk  

 indfødsret eller ret til hjælp i medfør af bistandslovens § 3, skal  

 hjemsendes på grund af et vedvarende behov for hjælp til forsørgelse (§ 4,  

 stk. 2) - Afgørelse truffet af formanden for det sociale ankenævn om, hvorvidt  

 ankefristen er overholdt og om dispensation fra ankefristen efter § 15, stk.  

 4.
 - Kommunalbestyrelsens afgørelser om hjælp efter § 48 a til forældre med  

 alvorligt syge børn.
 - Tildeling af hjemmehjælp eller tilskud til privat antaget hjælp (§ 57).
- Kommunalbestyrelsens afgørelser om hjælp i forbindelse med pasning af  

 døende i hjemmet (kapitel 12 a) - Hjælp til dækning af udgifter til medhjælp eller særlige indretninger i  

 kollektive boliger (§ 59, stk. 2).
 - Omsorgsarbejde (§ 60).
 - Tilskud til kollektive eller individuelle transportmidler (§ 61).
 - Børns optagelse i (og opsigelse fra) dagpleje samt kommunalbestyrelsens  

 beslutning om, hvorvidt dagplejerens egne børn under 3 år kan indgå i det  

 antal børn, dagplejeren modtager betaling for (§ 64, stk. 1 og 2).
- Godkendelse af opholdssteder for børn og unge (§ 66) - Fastsættelse af plejevederlag i familiepleje (§ 66a, stk. 1 og § 68,  

 stk. 2) - Betaling for andre pasningsordninger efter bistandslovens kapitel 15a og  

 16 - Børns optagelse i (og opsigelse fra) daginstitution (§ 72, stk. 1,1.  

 punktum).
 - Kommunalbestyrelsens afgørelse efter § 73, stk. 1, 2. punktum, af den  

 måde forældrebetalingen til daginstitutioner skal beregnes.
 - Optagelse i daghjem eller dagcentre (§ 77, stk. 3).
 Dagpengeloven:
 Ankestyrelsens afgørelser vedrørende den frivillige sikring (§ 47 i  

 Socialministeriets bekendtgørelse nr. 688 af 11. oktober 1991).
 Ankestyrelsens afgørelser om forsikringen for private arbejdsgivere (§ 14  

 i Socialministeriets bekendtgørelse nr. 150 af 5. marts 1990 om forsikring  

 for private arbejdsgivere).
 Lov om social pension:
 - Socialministerens afgørelser om at se bort fra kravet om fast bopæl her  

 i Danmark ved udbetaling af social pension (§ 3, stk.4).
 - Afgørelse truffet af formanden for det sociale ankenævn og  

 revaliderings- og pensionsnævnet om, hvorvidt ankefristen er overholdt og om  

 dispensation fra ankefristen efter § 50, stk. 4.
 Børnetilskudsloven:
 Afgørelser truffet af Københavns og Frederiksberg kommuner om en  

 bidragsskyldigs evne til at tilbagebetale et forskudsvis udbetalt bidrag (§  

 21, jf. § 22, stk.4).
 Den Sociale Ankestyrelse kan dog tage en sådan sag til behandling, hvis  

 Ankestyrelsen skønner, at sagen er af principiel betydning (§ 22, stk. 5).
13. Ekstra klagemulighed De sociale ankenævns afgørelser er normalt endelige og kan ikke indbringes  

 for anden administrativ myndighed.
Det samme gælder revaliderings- og  

 pensionsnævnenes afgørelser, der stadfæster kommunens afgørelser om pension  

 efter § 14, stk. 3 i lov om social pension.
Hvis en sag skønnes at have principiel betydning, kan den efterprøves af  

 Den Sociale Ankestyrelse.
Det er Ankestyrelsen, der afgør, om en sag er  

 principiel.
 Revaliderings- og pensionsnævnets afgørelser, der ændrer kommunens  

 afgørelse om pension efter § 14, stk. 3, kan indbringes for Ankestyrelsen,  

 uanset om de har principiel betydning.
13.a.
Principielle sager En sag, der optages til principiel behandling i Ankestyrelsen vil blive  

 behandlet og afgjort efter reglerne i ankestyrelseslovens § 6, stk. 4, om  

 behandlingen af sager af principiel betydning.13.b.
Hvornår har en sag  

 principiel betydning På baggrund af lovens forarbejder og Ankestyrelsens praksis kan det lægges  

 til grund, at en sag har principiel betydning, hvis den omfatter forhold,  

 Ankestyrelsen ikke tidligere har taget stilling til.
Det vil hyppigst være i  

 forbindelse med gennemførelse af ny lovgivning, hvor det kan have principiel  

 betydning at få klarlagt, hvordan de nye bestemmelser fortolkes.
Også  

 afklaring af spørgsmål i relation til bestående lovgivning kan være  

 principielle.
Det skal fremhæves, at det forhold, at afgørelsen har dybtgående  

 indflydelse på klagerens sociale situation, ifølge forarbejderne ikke i sig  

 selv er tilstrækkelig grund til, at sagen har principiel betydning.
Selv om  

 afgørelsen af klageren opfattes som velfærdstruende, skal den for at blive  

 optaget i Ankestyrelsen indeholde momenter af generel karakter, særligt  

 vedrørende retsanvendelsen, som det er af betydning af få klarlagt  

 Ankestyrelsens holdning til.
 Hvis Ankestyrelsen vurderer, at nævnets afgørelse er forkert, herunder  

 strider imod fast praksis på området, kan det være et moment, som taler for,  

 at sagen antages.
 Sagen kan også have principiel betydning, hvor der er betydelig forskel i  

 retsopfattelsen mellem en kommune og et socialt nævn eller mellem flere  

 kommuner/nævn.
Det er i loven fastsat, at Ankestyrelsen inden 14 dage fra sagens  

 modtagelse skal træffe beslutning om, hvorvidt en sag kan optages til  

 behandling.
Denne frist regnes fra det tidspunkt, hvor Ankestyrelsen har  

 modtaget klagen samt akterne i sagen.
Hvis det undtagelsesvis er nødvendigt  

 at indhente supplerende oplysninger, regnes fristen først fra modtagelsen af  

 disse.
 Hvis Ankestyrelsen beslutter, at sagen er af principiel betydning og  

 derfor vil behandle klagen, giver styrelsen besked til klageren, til den  

 myndighed, der har truffet afgørelsen samt i partsforhold til modparten.
14. Om opsættende virkning En klage har som hovedregel ikke opsættende virkning på den afgørelse, der  

 klages over.
 Det er den myndighed, der har truffet den påklagede afgørelse, der i  

 første omgang skal tage stilling til en anmodning om, at klagen tillægges  

 opsættende virkning, og denne afgørelse kan herefter indbringes for  

 klageinstansen.
 Bestemmelsen i § 55, stk. 4 i lov om forsikring mod følger af  

 arbejdsskade, hvorefter klager fra arbejdsgivere og forsikringsselskaber har  

 opsættende virkning, er en undtagelse fra hovedreglen om, at en klage ikke  

 har opsættende virkning.
15. Særlige klageregler Bistandsloven:
 Kommunalbestyrelsens afgørelser om anvisning af og om betaling for  

 husvildebolig kan indbringes for det sociale ankenævn, men ikke for anden  

 administrativ myndighed (§ 31).
 En afgørelse om optagelse på visse typer af amtskommunale institutioner  

 (forsorgshjem m.v. § 105) og om betaling, der træffes af lederen af den  

 pågældende institution, kan indbringes for det sociale ankenævn, jf § 108,  

 stk. 2.
 Træffes afgørelsen derimod af amtsrådet kan den - efter hovedreglen -  

 indbringes for Den Sociale Ankestyrelse.
 Der findes særlige klageregler for afgørelser efter bistandslovens  

 bestemmelser om hjælpeforanstaltninger m.v. for børn (kap. 8, kap.
 15, kap. 15a, sammenholdt med kap. 18). Der henvises til  

 Socialministeriets vejledning om bistandslovens bestemmelser om særlig støtte  

 til børn og unge af 15. december 1992.
 Lov om erstatning til besættelsestidens ofre:
Arbejdsskadestyrelsens afgørelse af, om en person er omfattet af lovens §  

 1a, § 1b eller § 65 eller berettiget til hædersgave efter lovens afsnit II  

 kan indbringes for Erstatningsrådet.
Erstatningsrådets afgørelser efter de  

 nævnte bestemmelser kan ikke indbringes for anden administrativ myndighed.
 Arbejdsskadestyrelsens afgørelser efter lovens § 1c kan indbringes for  

 Ankestyrelsen.
 Lov om forsikring mod følger af arbejdsskade:
 Lovbekendtgørelse nr. 390 af 20. maj 1992 om forsikring mod følger af  

 arbejdsskade, der trådte i kraft den 1. januar 1993 finder som hovedregel kun  

 anvendelse på arbejdsulykker og kortvarige skadelige påvirkninger, der er  

 indtrådt 1. januar 1993 eller senere og på erhvervssygdomme, der er anmeldt  

 den 1. januar 1993 eller senere.
 For andre arbejdsskader gælder Socialministeriets bekendtgørelse nr. 450  

 af 25. juni 1987 af lov om arbejdsskadeforsikring med senere ændringer samt  

 tidligere lovgivning.
 I det omfang arbejdsgiveren eller forsikringsselskabet har adgang til at  

 anke Arbejdsskadestyrelsens afgørelser til Den Sociale Ankestyrelse og  

 udnytter denne adgang, har anken opsættende virkning,jf. § 55 i lov nr. 390  

 af 20. maj 1992. Det bemærkes, at § 55 også gælder for arbejdsskader, der er  

 indtrådt før 1. januar 1993.
 Arbejdsgiveren kan kun klage over Arbejdsskadestyrelsens afgørelse om,  

 hvorvidt et anmeldt tilfælde er omfattet af loven, d.v.s. ikke over f.eks. en  

 godtgørelses størrelse.
 Lov om social pension:
 Det er altid kommunalbestyrelsen, der tager stilling til, hvornår en  

 ansøgning om pension kan anses for indgivet, jf. lovens § 57, sammenholdt med  

 § 59 og dennes forarbejder.
 Dette gælder således også i sager om pension efter § 14, stk. 1 og stk. 2.
 Kommunalbestyrelsens afgørelse om dette spørgsmål kan indbringes for det  

 sociale ankenævn.
16. Hvornår skal klagen sendes videre til  

 klagemyndigheden Den myndighed, der modtager en klage, skal hurtigst muligt - normalt inden  

 14 dage - sende den til klagemyndigheden med begrundelse for afgørelsen samt  

 de sagsakter, der forelå ved afgørelsen af sagen.
 Hvis myndigheden har en genvurderingsordning (se pkt. 17) skal der først  

 ske en genvurdering af sagen.
 Men der er tilfælde, hvor klagen straks skal sendes til klagemyndigheden:
- når klagen ikke er rettidigt indgivet, - når sagen må anses for hastende.
 Om en sag haster, må afgøres efter et konkret skøn.
17. Førsteinstansens behandling af klagen Når førsteinstansen har modtaget en klage, bør den hurtigst muligt give  

 klageren besked om, at klagen er modtaget.
Kommunalbestyrelserne og revaliderings- og pensionsnævnene, der har en  

 genvurderingsordning, bør give klageren besked om, at sagen vil blive taget  

 op til ny vurdering.
Samtidig skal klageren have at vide, at der inden for en  

 nærmere angiven frist vil blive taget stilling til, om der er grundlag for at  

 give klageren medhold, helt eller delvis.
 Når der klages over en afgørelse om førtidspension, der er truffet af  

 formanden for revaliderings- og pensionsnævnet, skal afgørelsen genvurderes i  

 nævnet.
Det bemærkes, at forvaltningslovens regler om partshøring også gælder ved  

 sagens genvurdering.
Der henvises til forvaltningslovens kapitel 5 om  

 partshøring.
 Hvis der er grundlag for at give klageren medhold i klagen, skal klageren  

 have skriftlig besked herom, normalt inden 4 uger efter klagens modtagelse.
Hvis genvurderingen resulterer i, at klageren får delvis medhold, eller  

 hvis det som følge af klagens indhold er tvivlsomt, om den nye afgørelse  

 imødekommer klageren fuldt ud, skal klageren have skriftlig besked herom,  

 normalt inden 4 uger efter klagens modtagelse.
Samtidig skal klageren have  

 vejledning om, at klagen kan fastholdes, og at dette skal meddeles  

 førsteinstansen inden for den normale klagefrist.
 Hvis en klager giver besked om at ville fastholde sin klage, sendes klagen  

 hurtigst muligt og senest inden 14 dage efter modtagelsen af meddelelsen om,  

 at klagen fastholdes - til klageinstansen med begrundelse for den sidst  

 trufne afgørelse sammen med sagens akter.
Hvis førsteinstansen fastholder den påklagede afgørelse, sendes klagen  

 hurtigst muligt - og normalt inden 4 uger efter modtagelsen af klagen - til klageinstansen sammen med sagens akter med begrundelse for  

 den trufne afgørelse.
 Myndigheder, der ikke har en genvurderingsordning, skal - så vidt muligt  

 inden 14 dage - videresende klagen til klageinstansen sammen med sagens akter  

 og en begrundelse for den trufne afgørelse.
18. Klagemyndighedens behandling af klagen a.
Underretning til klageren Når en klagemyndighed modtager en klagesag fra førsteinstansen, bør den  

 hurtigst muligt give klageren besked om, at klagen er modtaget.
Brevet bør indeholde angivelse af sagens journalnummer, eventuelt navn på  

 sagsbehandleren, samt eventuelt opfordring til snarest at fremkomme med  

 yderligere oplysninger.
Endvidere bør brevet indeholde oplysning om, hvor  

 lang tid der ventes at gå med sagens behandling.
Hvis den oplyste sagsbehandlingstid senere overskrides, bør klageren  

 underrettes om grunden hertil og om et nyt tidspunkt, hvor sagen kan ventes  

 afgjort.
Se nærmere i Justitsministeriets vejledning om forvaltningsloven,  

 pkt. 205-208.
 Hvis der klages direkte til klageinstansen selv om førsteinstansen har en  

 genvurderingsordning, bør klagen hurtigst muligt sendes til førsteinstansen  

 med henblik på genvurdering, og klageren bør underrettes samtidig.
b.
Klagemyndighedens afgørelser.
 Klagemyndigheden kan afvise at behandle en klage, hvis de formelle krav -  

 som f.eks. overholdelse af en klagefrist - ikke er opfyldt, jf. de tidligere  

 punkter.
Behandles sagen, kan myndighedens afgørelse gå ud på en tiltrædelse, en  

 ophævelse eller en ændring af den tidligere afgørelse.
Afgørelsen vil også  

 kunne ændres til ugunst for klageren, da klagemyndigheden ikke er bundet af  

 parternes påstande. Ændring til ugunst for klageren vil dog ikke medføre krav  

 om tilbagebetaling af allerede modtagne ydelser.
 Klagemyndigheden har endvidere mulighed for at hjemvise sagen til fornyet  

 behandling i første instansen eller at henvise sagen til behandling hos en  

 myndighed, der ikke tidligere har behandlet den.
c.
Specielt om efterprøvelse af skønsmæssige afgørelser efter  

 bistandsloven.
 Ved behandlingen af kommunalbestyrelsens skønsmæssige afgørelser efter  

 bistandsloven kan de sociale ankenævn og Ankestyrelsen kun tilsidesætte  

 skønnet, hvis det er ulovligt eller åbenbart urimeligt, jf. bistandslovens §  

 15, stk. 5.
Man sondrer normalt mellem 3 typer af lovbestemmelser: 1) præcise, 2)  

 vage, elastiske og 3) skønsmæssige bestemmelser.
Det er den sidstnævnte type  

 af lovbestemmelser § 15, stk. 5, omhandler.
Det betyder, at når det  

 eksempelvis i bistandslovens § 26, stk. 1, nr. 1, angives, at der kan kræves  

 tilbagebetaling, hvis hjælp må ydes på grund af den pågældendes  

 »uforsvarlige økonomi«, er det ikke et kommunalt skøn at fastlægge,  

 hvilket forhold, der kan karakteriseres som uforsvarlig økonomi.
Det beror på  

 en fortolkning ud fra almindelige lovfortolkningsmæssige principper og vil  

 derfor også fortsat kunne undergives prøvelse i ankeorganerne.
 Ankeinstanserne kan imidlertid også i forhold til skønsmæssige afgørelser  

 foretage fuld efterprøvelse af en række forhold.
- For det første kan der ske efterprøvelse af, om der er sket formelle  

 fejl.
D.v.s. at ankeinstanserne vil kunne efterprøve kompetence- og  

 habilitetsspørgsmål samt om særlige forskrifter som regler om partshøring  

 m.v. er overholdt.
Endvidere vil man kunne efterprøve, om alle relevante  

 faktiske forhold er taget i betragtning, d.v.s. om sagen har været  

 tilstrækkelig oplyst, og at der ikke foreligger faktisk vildfarelse.
 - For det andet vil der fortsat kunne ske efterprøvelse af almene  

 juridiske spørgsmål, såsom spørgsmål om forældelse, ikrafttræden m.v.
- For det tredie vil ankeinstanserne kunne tage stilling til, hvilke  

 kriterier der skal indgå i den konkrete vurdering, om alle relevante  

 kriterier er inddraget i vurderingen og om prioriteringen mellem de valgte  

 kriterier er foregået i overensstemmelse med almindelige retsprincipper.
Fx.  

 kan ankeorganet tage stilling til, om det forhold, at en udgift har kunnet  

 forudses og derfor ikke bør kunne udløse hjælp, er et lovligt hensyn.  

 Ligeledes vil det kunne efterprøves, om der foreligger magtfordrejning, fx.  

 fordi et afslag udelukkende er givet ud fra en vurdering af kommunens økonomi  

 (budgetmæssige forhold) og ikke ud fra en vurdering af ansøgerens situation.  

 Endelig vil det kunne efterprøves, om kommunen har undladt at lægge vægt på  

 relevante kriterier.
Som eksempler på tilfælde, hvor ankeinstanserne som følge af reglen i §  

 15, stk. 5, normalt vil være afskåret fra at efterprøve kommunens skøn, kan  

 nævnes valget mellem flere forsvarlige tand behandlinger (§ 46 a og § 58) eller valget mellem flere egnede  

 hjælpemidler (§ 58).
 I sådanne tilfælde kan kommunens skøn kun tilsidesættes, hvis det er  

 ulovligt eller åbenbart urimeligt.
 Begrænsningen i ankeinstansens adgang til at efterprøve skønsmæssige  

 afgørelser gælder kun på bistandslovens område.
