Fremsat den 1. april 2016 af Lisbeth Bech Poulsen (SF), Jonas Dahl (SF) og Trine Torp (SF) Forslag til folketingsbeslutning om kommuners adgang til selv at inddrive fordringer Folketinget pålægger regeringen ved begyndelsen af folketingsåret 2016-17 at fremsætte lovforslag om ændring af lovgivningen på inddrivelsesområdet, så kommunerne får mulighed for selv at inddrive fordringer hos personer og virksomheder.
Bemærkninger til forslaget Med fusionen mellem den statslige og den kommunale skatte- og inddrivelsesforvaltning den 1. november 2005 blev inddrivelsen af offentlige restancer i staten samlet, hvorved Skatteministeriet overtog den samlede restanceinddrivelse af fordringer, som indtil da var blevet inddrevet af kommunerne, ToldSkat, Inddrivelsesenheden under ToldSkat og politiet.
De senere år har mange kommuner imidlertid talt for, at adgangen til inddrivelse af kommunale fordringer bør føres tilbage til kommunerne, så de selv kan foretage de nødvendige inddrivelsesskridt i de mange tilfælde, hvor mulighederne for almindelig opkrævning ikke er tilstrækkelige.
Når kommunerne vil have mulighed for selv at inddrive fordringer, skyldes det bl.a., at SKATs inddrivelse mildest talt ikke har fungeret optimalt gennem årene.
Det har efterladt kommunerne med store udestående fordringer, som de ikke kan få i kommunekasserne, og som derfor mangler i deres budgetter.
Det tvinger kommunerne til at skære i kernevelfærden.
 SKATs problemer med inddrivelse af kommunale restancer er ikke blevet mindre, efter det har vist sig, at der igennem mange år har været store funktionalitetsmangler i Et Fælles Inddrivelsessystem, der som følge heraf nu er ved at blive lukket gradvis ned.
Socialistisk Folkeparti mener på den baggrund, at kommunerne bør have adgang til igen at foretage inddrivelse af kommunale restancer.
Det kan være, at det kun skal være i en overgangsperiode, men det er ikke rimeligt, at kommunerne bare skal sidde og se på, at de kommunale budgetter skrider, og at der derfor må skæres i velfærdsydelserne til borgerne.
Hvis kommunerne mener, at de selv kan varetage opgaven bedre end SKAT, bør de også have muligheden for det.
 Socialistisk Folkeparti foreslår derfor, at Folketinget pålægger regeringen at fremsætte lovforslag om ændring af lovgivningen på inddrivelsesområdet, så kommunerne får mulighed for selv at inddrive fordringer hos personer og virksomheder.
Skriftlig fremsættelse Lisbeth Bech Poulsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kommuners adgang til selv at inddrive fordringer.
(Beslutningsforslag nr.
B 144) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
