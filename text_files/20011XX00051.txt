Skriftlig fremsættelse (24. oktober  

 2001) Skatteministeren (Frode Sørensen):
 Herved tillader jeg mig for Folketinget at  

 fremsætte:
 Forslag til lov om ændring af  

 skattestyrelsesloven og lov om vurdering af landets faste ejendomme.  

 (Styrkelse af den kommunale ligning m.v.).
(Lovforslag nr.
L 58).
Formålet med lovforslaget er  

 at muliggøre, at skatteforvaltningen effektiviseres gennem en samling  

 på færre enheder.
Den stadigt stigende kompleksitet i samfundet  

 og øgede krav fra borgerne om offentlig service stiller sådanne  

 krav til skatteforvaltningen, at den bør samles på færre  

 enheder for at opnå den nødvendige faglige tyngde og styrke.  

 Samtidig vil færre enheder på længere sigt kunne  

 frigøre personalemæssige ressourcer til brug andre steder i den  

 offentlige forvaltning.
Og færre enheder vil forenkle den lidt  

 komplicerede organisering af skatteforvaltningen, der findes i dag.
 Der lægges i lovforslaget op til at styrke den  

 kommunale ligning ved at give den enkelte kommunalbestyrelse større  

 muligheder for at tilrettelægge skatteforvaltningen efter kommunens  

 behov. Øget kommunalt samarbejde om skatteforvaltning vil give bedre  

 muligheder for at foretage den nødvendige investering og udnytte de  

 muligheder, der ligger i den digitale forvaltning.
 Formålet med lovforslaget er tillige at give de  

 statslige skatte- og afgiftsmyndigheder bedre muligheder for løbende  

 at tilpasse den statslige organisation til de til enhver tid gældende  

 krav, herunder til udviklingen i den kommunale forvaltning.
Der stilles forslag om, at kommuner i fællesskab  

 skal kunne henlægge skatteforvaltningen til særlige  

 ligningscentre, der oprettes efter regler herom i kommunestyrelsesloven og  

 bestyres af de samarbejdende kommuner.
Sådanne ligningscentre vil  

 være selvstændige forvaltningsmyn-digheder, adskilt fra de  

 deltagende kommuners øvrige forvaltning.
 Baggrunden for forslaget er en vurdering af, at et  

 samarbejde mellem et stort antal kommuner ikke effektivt kan  

 gennemføres uden etablering af en særlig organisation, der er  

 fokuseret på administration af skatteforvaltningen.
Der stilles forslag om, at kommunerne skal kunne etablere  

 fælles skatteankenævn i den fireårige funktionsperiode for  

 nævnsmedlemmerne, når det sker i forbindelse med etablering af et  

 samarbejde med andre kommuner om ligning.
I forslaget ligger så  

 også, at funktionsperioden for medlemmerne af de skatteankenævn,  

 der nedlægges, afkortes tilsvarende.
 Efter lovforslaget skal kommunerne frit kunne lade  

 skatteankenævn sekretariatsbetjene af ansatte i andre kommuner, men  

 ikke af andre eksterne.
Der stilles forslag om, at den hidtidige ordning,  

 hvorefter skatteministeren skal godkende etablering af kommunale samarbejder  

 om ligning og skatteankenævn, erstattes af en orienteringsordning,  

 hvorefter de kommuner, der ønsker at samarbejde, blot skal orientere  

 Told- og Skattestyrelsen herom, senest en måned inden samarbejdet  

 iværksættes.
Baggrunden for forslaget er den opfattelse, at  

 kommunerne som udgangspunkt selv bør tage ansvaret for, hvorledes de  

 vælger at organisere skatteforvaltningen.
Efter lovforslaget skal skatteankenævn kunne  

 fastsætte en frist på ikke under 14 dage for klagerens afgivelse  

 af en udtalelse over for skatteankenævnet.
Forslaget skal ses i lyset  

 af, at den gennemsnitlige sagsbehandlingstid i skatteankenævn er meget  

 lang.
Fristen vedrører alene de tilfælde, hvor en klager -  

 udover at afgive en kommentar til den sagsfremstilling, nævnet  

 fremsender - ønsker at udtale sig direkte overfor nævnet.
Endelig stilles der forslag om, at skatteministeren kan  

 oprette særlige forvaltningsorganer under den centrale told- og  

 skatteforvaltning.
Forslaget har til formål bl.a. at skabe et solidt  

 grundlag for dels at henlægge de statslige tilsynsopgaver  

 vedrørende den kommunale ligning til kun en del af  de 29 told- og  

 skatteregioner, dels at etablere særligt specialiserede  

 forvaltningsorganer på told- og afgiftsområdet.
Derudover vil  

 bemyndigelsen blive brugt til at etablere en særlige central myndighed  

 til ligning af de store selskaber, der i dag lignes af Told- og  

 Skattestyrelsen.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
