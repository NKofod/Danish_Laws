 Bekendtgørelse om ændring af bekendtgørelse om sideaktiviteter i almene boligorganisationer m.v.
§ 1 I bekendtgørelse nr. 1306 af 15. december 2009 om sideaktiviteter i almene boligorganisationer m.v. foretages følgende ændringer:
 1. I overskriften før § 17 ændres »o.l.« til: »m.v.«.
 2. § 17 affattes således:
 »§ 17. Boligorganisationen kan etablere og foretage indskud i et selskab, jf. § 23, som forestår følgende aktiviteter:
 1) Vedligeholdelse og renholdelse m.v. af gårdanlæg og grønne opholdsarealer, som ejes af andre end boligorganisationen eller en afdeling af denne.
 2) Renholdelse og snerydning af andre opholdsarealer, herunder pladser, samt af parkeringsarealer, veje, fortove og stier, som ejes af andre end boligorganisationen eller en afdeling af denne.
 3) Renholdelse og snerydning af andre opholdsarealer, herunder pladser, samt af parkeringsarealer, veje, fortove og stier, som ejes af boligorganisationen eller en afdeling af denne, men hvor pligten til at renholde eller foretage snerydning af de nævnte arealer m.v. er overtaget af kommunen.
Stk. 2. Det er en forudsætning for et indskud som nævnt i stk. 1, at boligorganisationen har én eller flere boligafdelinger eller har fået tilsagn om offentlig støtte til opførelse af almene boliger i det boligområde, hvor de nævnte gårdanlæg, opholdsarealer, veje, fortove og stier er beliggende.
Det er tillige en forudsætning, at kommunalbestyrelsen godkender boligorganisationens disposition.« 3. I overskriften før § 25 indsættes efter »boligadministration«: »m.v.«.
 4. Efter § 25 indsættes:
»§ 25 a.
Boligorganisationen kan etablere en indkøbscentral efter reglerne i Europa-Parlamentets og Rådets direktiv nr. 2004/18/EF af 31. marts 2004 om samordning af fremgangsmåderne ved indgåelse af offentlige vareindkøbskontrakter, offentlige tjenesteydelseskontrakter og offentlige bygge- og anlægskontrakter med henblik på at indgå offentlige kontrakter eller rammeaftaler om bygge- og anlægsarbejder, varer eller tjenesteydelser for administrerede boligorganisationer m.v.
Boligorganisationen kan opkræve et gebyr hos de tilbudsgivere, der indgås kontrakter eller rammeaftaler med.
Gebyret udgør en nærmere fastsat andel af den omsætning, som de pågældende tilbudsgivere har i henhold til den kontrakt eller rammeaftale, der er nævnt i 1. pkt.
Gebyret må ikke i væsentligt omfang overstige boligorganisationens udgifter ved etableringen og driften af indkøbscentralen.
Etableringsudgifterne skal finansieres af gebyrindtægterne over en periode på højst 4 år.
Et eventuelt overskud i det enkelte regnskabsår udbetales forholdsmæssigt til de administrerede boligorganisationer m.v., der har trukket på kontrakten eller rammeaftalen i det pågældende år.
Udbetalingen af et eventuelt overskud skal ske senest 6 måneder efter regnskabsårets udløb.« § 2 Bekendtgørelsen træder i kraft den 15. februar 2013.
