Betænkning afgivet af Skatteudvalget den  

 3. maj 2000 Betænkning over Forslag til folketingsbeslutning om  

 nedsættelse af beskatningen af motorcykler [af Kim Behnke (FRI) m.fl.] Udvalget har behandlet beslutningsforslaget i nogle  

 møder og har herunder stillet spørgsmål til  

 skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
BMW & Rover Import A/S, Danske Motorcyklisters Råd, Foreningen Hjulet, Harley-Davidson Center Aarhus og Motorcykelbranchens Landsforbund.
 Herefter indstiller et flertal (Venstres, Det  

 Konservative Folkepartis, Dansk Folkepartis, Centrum-Demokraternes,  

 Kristeligt Folkepartis og Frihed 2000 s medlemmer af udvalget)  

 beslutningsforslaget til vedtagelse uændret.
 Flertallet i udvalget bemærker i den anledning:
 Behandlingen af forslaget har betydet, at det med  

 kvalitiative bidrag fra branchen ligger klart, at der er behov for at  

 få reglerne angående beskatning af motorcykler lempet.
Registreringsafgiften skal justeres, således at  

 motorcykler kan leveres med katalysator, uden at det gør motorcyklen  

 urimelig dyr.
Det er noteret, at ministeren er enig i dette synspunkt.
Reglerne vedrørende leveringsomkostninger,  

 forhandleravance og registreringsafgift skal moderniseres, således at  

 forhandlerne kan få de faktiske leveringsomkostninger dækket.
Det  

 er noteret, at ministeren vil se på dette problem.
Til fremme af sikkerheden skal registreringsafgiften  

 justeres, således at motorcykler, der leveres med ABS-bremser, ikke  

 bliver straffet gennem højere pris.
Det er dog under udvalgsarbejdet  

 blevet dokumenteret, at antallet af dræbte motorcyklister er faldet de  

 senere år.
Til bedring af sikkerheden og fremme af miljøet vil  

 det være en fordel at få den danske bestand af motorcykler gjort  

 yngre.
Alt for mange gamle motorcykler er på markedet, fordi brugerne  

 ikke har råd til at købe nye, mere sikre og mere  

 miljøvenlige motorcykler.
Derfor bør afgifterne på  

 motorcykler ændres, så det bliver forholdsmæssigt billigere  

 at have en ny motorcykel end de gamle.
Til gavn for trafikmiljøet i byerne kan biler med  

 fordel skiftes ud med motorcykler.
I den forbindelse må regeringen  

 undersøge muligheden for at anvende gule nummerplader på  

 motorcykler, der er til erhvervsmæssig anvendelse og dermed med lavere  

 registreringsafgift.
Resultatet af behandlingen af nærværende  

 forslag må være, at regeringen i næste folketingssamling  

 fremsætter lovforslag om, at motorcykelafgifterne moderniseres og  

 nedsættes.
Der vil naturligvis blive tale om et provenutab for  

 statskassen.
Størrelsen af dette beror imidlertid på, hvor mange  

 ekstra motorcykler der sælges, samt ikke mindst hvilken værdi man  

 vil give et bedre miljø og større sikkerhed.
Dertil kommer, at  

 en del af provenutabet kan hentes hjem igen ved en afgiftsomlægning.  

 Folketinget har tidligere fremmet miljø og sikkerhed for biler ved at  

 sænke registreringsafgiften målrettet, selv om det isoleret set  

 medførte provenutab.
Samme flertal og samme argumentation bør  

 kunne bære afgiftslempelsen for motorcykler igennem.
 Et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 indstiller beslutningsforslaget til forkastelse.
En del af mindretallet i udvalget (Socialistisk  

 Folkepartis medlem af udvalget) bemærker, at SF indstiller forslaget  

 til forkastelse, idet svarene på de stillede spørgsmål  

 ingenlunde har påvist det rigtige i at vedtage indholdet i forslaget.  

 Det er SF s opfattelse, at afgiftssystemet skal være indrettet  

 sådan, at der tages størst muligt hensyn til miljøet og  

 færdselssikkerheden.
Derfor finder SF det også rigtigt, at der  

 løbende sker vurderinger af, om afgiftssystemet er indrettet rigtigt  

 ud fra en miljømæssig og færdselssikkerhedsmæssig  

 betragtning, sådan som det også fremgår af nogle af  

 skatteministerens svar.
