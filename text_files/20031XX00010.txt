Skriftlig fremsættelse (8. oktober 2003) Minister for  

 videnskab, teknologi og udvikling  

  

 (Helge Sander):
 Herved tillader jeg mig for Folketinget at fremsætte:
 Forslag til lov om  

 sektorforskningsinstitutioner.
(Lovforslag nr.
L 19).
 Lov om sektorforskningsinstitutioner blev vedtaget den 14.  

 december 1995. Hensigten med denne lov var via en række mindstekrav at styrke  

 sektorforskningens kvalitet og sikre institutionernes uafhængighed.
Med det lovforslag som nu fremsættes øges  

 sektorforskningsinstitutionernes uafhængighed.
Samtlige medlemmer af  

 bestyrelsen og bestyrelsesformanden skal fremover være uafhængige af  

 sektorforskningsinstitutionens ressortministerium, og mindst en fjerdedel af  

 bestyrelsesmedlemmerne skal være anerkendte forskere.
Det er hensigten med forslaget at definere  

 sektorforskningens rolle i forhold til universiteterne på den ene side og det  

 private på den anden side.
Derfor indføres der med lovforslaget en egentlig  

 formålsparagraf.
Lov om sektorforskningsinstitutioner er en del af en samlet  

 videnpakke, der også omfatter tre allerede vedtagne love: lov om  

 universiteter,  

 lov om forskningsrådgivning m.v. og lov om Danmarks Grundforskningsfond.
Med  

 disse love har vi fået en samlet lovgivningsmæssig ramme for det offentlige  

 danske forskningssystem.
Lovforslaget skal ses i sammenhæng med forslaget til en  

 reform af det forskningsrådgivende system.
Der blev i oktober 2002 indgået  

 aftale med alle folketingets partier herom.
Konkret foreslås det, at Det  

 Strategiske Forskningsråd skal spille en rolle i forhold til  

 sektorforskningen.  

 Rådet skal høres om udformning af institutionernes vedtægter og modtage  

 institutionernes evalueringer til udtalelse.
Fremover gøres evalueringerne  

 obligatoriske hvert fjerde år.
Som en del af forskningsrådsreformen er princippet om åben  

 konkurrence om de offentlige forskningsmidler, udover basisbevillingerne til  

 de  

 enkelte institutioner, blevet sikret.
Det Strategiske Forskningsråd vil  

 derfor  

 også skulle medvirke til sikring af konkurrencen om programmidler m.v. inden  

 for områder, hvor sektorforskningen virker.
 Med henblik på at sikre en endnu bedre og øget udnyttelse af  

 sektorforskningens særlige kompetencer foreslås det, at institutionerne  

 fremover skal forpligtes til at deltage i universitetsuddannelserne, hvor  

 sektorforskningsinstitutionen besidder en særlig viden, og hvor det i øvrigt  

 findes hensigtsmæssigt.
 Idet jeg i øvrigt henviser til lovforslaget med  

 bemærkninger, tillader jeg mig hermed at anbefale lovforslaget til velvillig  

 behandling i det høje ting.
