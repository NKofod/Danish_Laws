Skriftlig fremsættelse (11. januar 2017) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om europæiske samarbejdsudvalg, lov om information og høring af lønmodtagere, lov om varsling m.v. i forbindelse med afskedigelser af større omfang og lov om lønmodtageres retsstilling ved virksomhedsoverdragelse (Implementering af direktiv om ændring af visse direktiver på det arbejds- og ansættelsesretlige område for så vidt angår søfarende m.v.) (Lovforslag nr.
L 112) Med lovforslaget sidestilles søfarende i højere grad med øvrige lønmodtagere i forbindelse med information og høring, inddragelse i europæiske samarbejdsudvalg, i forbindelse med varsling m.v. i forbindelse med afskedigelser af større omfang samt ved virksomhedsoverdragelse.
Lovforlaget fremsættes som følge af Europa-Parlamentets og Rådets vedtagelse af EU-direktiv 2015/1794 om ændring af visse direktiver på det ansættelsesretlige område.
Desuden indeholder lovforslaget en mindre ændring af lov om europæiske samarbejdsudvalg.
 Lovforlaget medfører, at søfarende lønmodtagere får forbedret deres rettigheder i relation til information og høring, i forhold til varsling af afskedigelser i større omfang samt i forbindelse med virksomhedsoverdragelse.
 Vedtagelse af lovforlaget vurderes at have meget begrænsede økonomiske og administrative konsekvenser for erhvervslivet og for det offentlige.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
