Skriftlig fremsættelse (13. november 2013) Økonomi- og indenrigsministeren (Margrethe Vestager):
 Herved tillader jeg mig for Folketinget at fremsætte:
Forslag til lov om ændring af lov om valg til Folketinget, lov om valg af danske medlemmer til Europa-Parlamentet og lov om kommunale og regionale valg (Mulighed for ændring af afstemningssted for vælgere med handicap eller nedsat førlighed) (Lovforslag nr.
L 68) Formålet med lovforslaget er at give vælgere med handicap eller nedsat førlighed, herunder f.eks. kørestolsbrugere, mulighed for at stemme på et handicaptilgængeligt afstemningssted inden for kommunen/opstillingskredsen til landsdækkende valg og folkeafstemninger.
Lovforslaget er en udmøntning af Økonomi- og Indenrigsministeriets løbende dialog med handicaporganisationerne om forbedring af tilgængeligheden til valghandlingen for vælgere med handicap.
Forslaget følger desuden op på Folketingets Kommunaludvalgs beretning til B 74, forslag til folketingsbeslutning om øget tilgængelighed i forbindelse med deltagelse i demokratiet, fra folketingsåret 2012/13. Endelig er lovforslaget en udmøntning af ét af initiativerne i regeringens handicappolitiske handlingsplan Et samfund for alle.
Ikke alle kommuner råder i dag over et tilstrækkeligt antal egnede lokaler med handicapvenlige adgangsforhold, som kan anvendes som afstemningssteder.
Kommunerne benytter derfor i et vist omfang lokaliteter, som ikke er tilgængelige for mennesker med handicap.
Med lovforslaget foreslås det, at vælgere med handicap eller nedsat førlighed fremover kan ansøge kommunalbestyrelsen om at kunne afgive deres stemme på et andet afstemningssted i opstillingskredsen i bopælskommunen ved folketingsvalg henholdsvis i bopælskommunen ved folkeafstemninger, Europa-Parlamentsvalg og kommunale og regionale valg end det, de er tilknyttet i henhold til valglisten. Ændringen af afstemningssted skal være begrundet i vælgerens handicap eller nedsatte førlighed.
Efter bestemmelsen vil ethvert forhold, som kan henføres til vælgerens handicap eller nedsatte førlighed kunne begrunde en ændring af afstemningssted.
Såfremt betingelserne for at skifte afstemningssted er opfyldt, skal kommunalbestyrelsen imødekomme ansøgningen.
 Bestemmelsen er et supplement til valglovgivningens eksisterende regler/muligheder for stemmeafgivning for vælgere med handicap eller nedsat førlighed (afgivelse af en såkaldt »vognstemme« umiddelbart uden for stemmelokalet, eller forud for valgdagen at brevstemme, herunder evt. i hjemmet).
 Efter lovforslaget bemyndiges økonomi- og indenrigsministeren til at fastsætte nærmere regler om ændring af afstemningssted efter ansøgning for vælgere med handicap eller nedsat førlighed.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
