Bekendtgørelse om sundhedsrådgivningsaftaler for kvægbesætninger I medfør af § 11, stk. 3 og 4, § 15 og § 38, stk. 4, i lov om dyrlæger, jf. lovbekendtgørelse nr. 1523 af 26. oktober 2020, og § 34 a, stk. 1-3, § 61, stk. 1, § 66 a, stk. 1 og 2, og § 70, stk. 3, i lov om hold af dyr, jf. lovbekendtgørelse nr. 330 af 2. marts 2021, fastsættes efter bemyndigelse i henhold til § 7, nr. 1 og 2, og § 10, stk. 1, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Kapitel 1 Anvendelsesområde og definitioner § 1. Denne bekendtgørelse finder anvendelse på aftaler om sundhedsrådgivning i kvægbesætninger.
 § 2. I denne bekendtgørelse forstås ved:
 1) Obligatorisk sundhedsrådgivningsaftale: En aftale om sundhedsrådgivning, som den ansvarlige for en besætning har pligt til at indgå fordi besætningens størrelse er større end eller lig med en eller flere af de tærskelværdier, der er fastsat i bekendtgørelsen.
 2) Frivillig sundhedsrådgivningsaftale: En aftale om sundhedsrådgivning, som den ansvarlige for en besætning kan indgå frivilligt fordi besætningens størrelse ikke er større end eller lig med en eller flere af de tærskelværdier, der er fastsat i bekendtgørelsen.
 3) Besætning: En samling af dyr af samme dyreart, som anvendes til et bestemt formål, som er knyttet til en bestemt geografisk beliggenhed, og som har en ejer i form af en juridisk eller fysisk person.
 4) Besætningsdyrlæge: Den dyrlæge, med hvem den ansvarlige for besætningen har indgået aftale om sundhedsrådgivning.
 5) Stedfortræder: Den dyrlæge, som efter aftale med og indberetning fra besætningsdyrlægen varetager dennes forpligtelser i henhold til sundhedsrådgivningsaftalen i tilfælde af besætningsdyrlægens barsels- eller sygeorlov eller andet længerevarende fravær.
 6) Besætningsdiagnose: Entydig diagnose for en sygdom, som optræder regelmæssigt i besætningen, og som er karakteriseret ved de af dyrlægen specifikt beskrevne symptomer.
 7) Forskrift: En entydig skriftlig instruktion, som besætningsdyrlægen har udfærdiget for lægemiddelanvendelsen i forbindelse med den enkelte besætningsdiagnose, og som skal omfatte oplysning om præparatnavn, dosis, behandlingsperiode, tilbageholdelsestid samt instruktion i anvendelsen af det pågældende præparat.
 8) Mælkeleverende kvægbesætninger: Kvægbesætninger, som leverer mælk til konsum samt de kvæg af malkekvægrace, der hører til besætningerne.
 9) Staldskole: En sammenslutning af 5-8 besætninger med basisaftale om sundhedsrådgivning, som mødes på skift hos staldskolens deltagere (staldskolebesøg).
 10) Fagkonsulent: En konsulent med naturvidenskabelig eller landbrugsfaglig uddannelse.
 11) VetStat: Fødevarestyrelsens register, jf. § 17, i lov om dyrlæger.
Kapitel 2 Indgåelse og opsigelse af aftale § 3. En sundhedsrådgivningsaftale skal indgås mellem den ansvarlige for besætningen og en besætningsdyrlæge.
 Stk. 2. Den ansvarlige for besætningen kan indgå aftale om sundhedsrådgivning i form af basisaftale, jf. kapitel 3, tilvalgsmodul 1 eller tilvalgsmodul 2, jf. kapitel 4.
 Stk. 3. En sundhedsrådgivningsaftale kan kun omfatte én besætning, jf. dog § 6.
 § 4. Den ansvarlige for en besætning skal indgå aftale om obligatorisk sundhedsrådgivning, hvis antallet af kvæg i besætningen (på stald eller udegående) pr. 31. december i det forudgående år er større end eller lig med en eller flere af følgende tærskelværdier:
1) 100 køer eller 2) 200 handyr og hundyr, der endnu ikke har kælvet.
Stk. 2. Fødevarestyrelsen kan efter ansøgning i særlige tilfælde meddele dispensation fra kravet om obligatorisk sundhedsrådgivning i de tilfælde, der er nævnt i stk. 1, nr. 2, hvis der ikke findes kvæg i besætningen i en sammenhængende periode på mindst 3 måneder.
Dispensation kan gøres betinget af nærmere angivne vilkår.
 § 5. Den ansvarlige for besætningen kan indgå aftale om frivillig sundhedsrådgivning, hvis antallet af kvæg i besætningen er mindre end tærskelværdierne, der er nævnt i § 4, stk. 1.
 § 6. For kvægbesætninger, der er meddelt dispensation til samdrift, jf. bekendtgørelse om mærkning, registrering og flytning af kvæg, svin, får eller geder, gælder følgende betingelser:
 1) Der skal indgås én samlet aftale om sundhedsrådgivning for de kvægbesætninger, der er omfattet af samdriften.
 2) Alt kvæg omfattet af samdriften skal i CHR registreres på ét af de CHR-numre, der indgår i samdriften.
 3) Den ansvarlige for behandlingen af kvæg i besætninger, der er omfattet af samdriften, skal ved behandlingens indledning foretage optegnelser over medicinske behandlinger i besætningen ved elektronisk indberetning til DMS Dyreregistrering.
 4) Den ansvarlige for besætningen har meddelt besætningsdyrlægen og SEGES Kvæg, at anvendelse af lægemidler registreres i DMS Dyreregistrering.
 5) Besætningsdyrlægen skal foretage indberetning til DMS Dyreregistrering om udleverede og ordinerede lægemidler inden 2 dage.
 6) Den ansvarlige for besætningen har meddelt SEGES Kvæg, at de indberettede oplysninger skal være tilgængelige for besætningsdyrlægen og for kontrolmyndigheden i mindst 5 år.
§ 7. En aftale om sundhedsrådgivning, jf. §§ 4-6, skal indgås i skriftlig form enten digitalt via Fødevarestyrelsens register VetStat på https://vetstat.fvst.dk ved anvendelse af den til enhver tid gældende nationale eID løsning, eller i form af den formular, der er optrykt som bilag 1 til bekendtgørelsen.
Formularen kan downloades på www.fvst.dk.
 Stk. 2. Ved én samlet aftale om sundhedsrådgivning for en samdrift, jf. § 6, skal alle de omfattede besætningsnumre anføres i aftalen.
 Stk. 3. En aftale om sundhedsrådgivning skal af besætningsdyrlægen være registreret i VetStat på https://vetstat.fvst.dk inden 8 dage efter aftalens startdato.
Stk. 4. Er en aftale om sundhedsrådgivning indgået digitalt sikrer VetStat systemet, at aftalen kan tilgås af aftaleparterne og Fødevarestyrelsen i VetStat på https://vetstat.fvst.dk.
Dokumenterne skal på forlangende umiddelbart kunne forevises for og udleveres til kontrolmyndigheden.
Stk. 5. Er aftalen indgået i form af den formular, der er optrykt som bilag 1 til bekendtgørelsen skal besætningsdyrlægen opbevare den indgåede aftale, og den ansvarlige for besætningen skal opbevare kopi heraf.
Dokumenterne skal opbevares i hele aftalens gyldighedsperiode og indtil 1 år efter aftalens ophør.
Dokumenterne skal på forlangende umiddelbart kunne forevises for og udleveres til kontrolmyndigheden.
 § 8. En aftale om sundhedsrådgivning kan opsiges af hver af parterne med 30 dages varsel.
 Stk. 2. Besætningsdyrlægen skal inden 8 dage efter opsigelse af aftalen foretage registrering heraf i VetStat på https://vetstat.fvst.dk.
§ 9. Hvis en aftale om obligatorisk sundhedsrådgivning opsiges, skal den besætningsansvarlige indgå ny aftale med en anden dyrlæge.
Den nye aftale skal gælde fra den dato, hvor den tidligere aftale er ophørt.
 § 10. En aftale om sundhedsrådgivning ophæves automatisk, når besætningen er indberettet som ophørt i CHR.
 Stk. 2. Én samlet aftale om sundhedsrådgivning for en samdrift ophæves automatisk, hvis én af besætningerne, der indgår i samdriften udgår af samdriften.
Kapitel 3 Basisaftale § 11. Den ansvarlige for besætningen kan indgå en af følgende basisaftaler om sundhedsrådgivning:
 1) Aftale om tværfaglig sundhedsrådgivning, jf. § 16.
 2) Aftale om sundhedsrådgivning med staldskole, jf. §§ 17-22.
 Stk. 2. Den ansvarlige for besætningen skal sikre, at det krævede antal rådgivningsbesøg gennemføres.
 § 12. Den ansvarlige for besætningen skal være til stede ved rådgivningsbesøg.
 § 13. Besætningsdyrlægens rådgivning skal mindst omfatte besætningens dyrevelfærd, jf. bilag 2.
 Stk. 2. Mindst en gang årligt skal et rådgivningsbesøg tillige omfatte besætningens smittebeskyttelse, jf. bilag 4.
 § 14. Besætningsdyrlægen skal efter hvert rådgivningsbesøg udfærdige en skriftlig besøgsrapport, som mindst skal indeholde:
1) beskrivelse og vurdering af punkt 1-3 i bilag 2, 2) beskrivelse af op til 3 indsatsområder om dyrevelfærd identificeret ved rådgivningsbesøget samt handlingsplaner herfor, 3) beskrivelse af status på handlingsplaner for aktuelle indsatsområder om dyrevelfærd udarbejdet ved tidligere rådgivningsbesøg, og 4) konklusioner samt eventuelle aftalte handlingsplaner om smittebeskyttelse, jf. dog stk. 2.
 Stk. 2. De punkter, der er nævnt i stk. 1, nr. 4, skal mindst beskrives og vurderes i rapporten en gang årligt.
 Stk. 3. Besætningsdyrlægen skal senest 8 dage efter rådgivningsbesøget udlevere besøgsrapporten til den besætningsansvarlige i underskrevet stand.
Stk. 4. Besætningsdyrlægen skal opbevare kopi af besøgsrapporten i mindst 2 år.
Kopien skal på forlangende umiddelbart kunne forevises for og udleveres til kontrolmyndigheden.
Stk. 5. Besætningsdyrlægen skal senest 8 dage efter rådgivningsbesøget registrere beskrevne indsatsområder i VetStat på https://vetstat.fvst.dk.
Hvis besætningsdyrlægen sammen med den besætningsansvarlige er blevet enige om ikke at identificere nogen indsatsområder, skal dette også registreres.
§ 15. Den ansvarlige for besætningen skal underskrive den udleverede besøgsrapport.
Med sin underskrift bekræfter den besætningsansvarlige at ville iværksætte tiltag i henhold til de aftalte handlingsplaner, som fremgår af rapporten.
Stk. 2. Den ansvarlige for besætningen skal opbevare besøgsrapporten i mindst 2 år.
Besøgsrapporten skal på forlangende umiddelbart kunne forevises for og udleveres til kontrolmyndigheden.
Tværfaglig sundhedsrådgivning § 16. En aftale om tværfaglig sundhedsrådgivning, jf. §§ 11-15, skal omfatte mindst 2 årlige rådgivningsbesøg med samtidig deltagelse af en fagkonsulent.
 Stk. 2. Den besætningsansvarlige skal foranledige, at en fagkonsulent deltager ved rådgivningsbesøg jf. stk. 1.
 Stk. 3. I tilfælde af besætningsdyrlægens barsels- eller sygeorlov eller andet fravær med forventet varighed på mindst 6 måneder kan besætningsdyrlægen træffe aftale med en stedfortræder om varetagelse af sundhedsrådgivningsaftalen i op til 24 måneder.
 Stk. 4. Besætningsdyrlægen skal, inden stedfortræderen midlertidigt overtager sundhedsrådgivningsaftalen, foretage registrering heraf på https://vetstat. fvst.dk.
Sundhedsrådgivning med staldskole § 17. En aftale om sundhedsrådgivning med staldskole, jf. §§ 11-15, skal mindst omfatte:
1) et årligt rådgivningsbesøg, og 2) deltagelse i staldskole.
 Stk. 2. I tilfælde af besætningsdyrlægens barsels- eller sygeorlov eller andet fravær med forventet varighed på mindst 6 måneder kan besætningsdyrlægen træffe aftale med en stedfortræder om varetagelse af sundhedsrådgivningsaftalen i op til 24 måneder.
 Stk. 3. Besætningsdyrlægen skal, inden stedfortræderen midlertidigt overtager sundhedsrådgivningsaftalen, foretage registrering heraf på https://vetstat. fvst.dk.
 § 18. Besætningsansvarlige, som deltager i en staldskole, skal have mindst et årligt staldskolebesøg.
 Stk. 2. Den besætningsansvarlige skal årligt deltage i mindst 75 pct. af staldskolebesøgene hos staldskolens øvrige deltagere.
 § 19. Et staldskolebesøg skal mindst omfatte de punkter, der er anført i bilag 3.
 § 20. Staldskoledeltagerne skal udpege en tovholder (facilitator) for alle staldskolebesøg for en periode af mindst et år.
 Stk. 2. Tovholder skal være en dyrlæge eller en fagkonsulent.
Stk. 3. Tovholder skal have gennemført et kursus med et indhold, som mindst svarer til det, som er beskrevet på Fødevarestyrelsens hjemmeside, www.fvst.dk.
Dokumentation for gennemført kursus skal på forlangende forevises for eller udleveres til kontrolmyndigheden.
 § 21. Den besætningsansvarlige skal foranledige, at:
1) der indkaldes til staldskolebesøg, 2) det relevante materiale sendes til staldskoledeltagerne forud for besøget, 3) tovholder udarbejder en rapport, jf. bilag 3, på baggrund af staldskolebesøget, og 4) rapporten inden 8 dage efter besøget sendes til staldskoledeltagerne og besætningsdyrlægen, med mindre denne er tovholder.
 Stk. 2. Den besætningsansvarlige skal udpege mindst én løsningsmodel, jf. bilag 3, afsnit B, som skal gennemføres i besætningen inden næste staldskolebesøg.
§ 22. Den besætningsansvarlige og besætningsdyrlægen skal opbevare staldskolerapporten i mindst 2 år.
Staldskolerapporten skal på forlangende umiddelbart kunne forevises for og udleveres til kontrolmyndigheden.
Kapitel 4 Fælles bestemmelser for tilvalgsmoduler § 23. Besætningsdyrlægen kan træffe aftale med anden dyrlæge om varetagelse af indtil 50 pct. af de årlige henholdsvis rådgivningsbesøg og statusbesøg.
 Stk. 2. Besætningsdyrlægen er ansvarlig for, at det krævede antal rådgivningsbesøg og statusbesøg gennemføres.
 § 24. I tilfælde af besætningsdyrlægens barsels- eller sygeorlov eller andet fravær med forventet varighed på mindst 6 måneder kan besætningsdyrlægen træffe aftale med en stedfortræder om varetagelse af sundhedsrådgivningsaftalen i op til 24 måneder.
 Stk. 2. Besætningsdyrlægen skal, inden stedfortræderen midlertidigt overtager sundhedsrådgivningsaftalen, foretage registrering heraf i VetStat på https://vetstat.fvst.dk.
 § 25. Den ansvarlige for besætningen skal være til stede ved alle rådgivningsbesøg og statusbesøg.
 § 26. Den ansvarlige for besætningen skal føre optegnelser over medicinanvendelse, sygdomstilfælde og dødsfald i besætningen.
 Stk. 2. Optegnelser, der er foretaget siden sidste rådgivningsbesøg eller statusbesøg, skal forelægges dyrlægen ved det førstkommende rådgivningsbesøg eller statusbesøg.
 § 27. Besætningsdyrlægen eller anden dyrlæge, jf. § 23, kan oprette besætningsdiagnose for en sygdom i besætningen, når følgende betingelser dokumenteres at være opfyldt:
 1) Sygdommen er regelmæssigt forekommende i besætningen.
 2) Sygdommen er karakteriseret ved flere specifikt beskrevne symptomer.
 Stk. 2. Dyrlægen skal for hver besætningsdiagnose beskrive målsætning og handlingsplan med henblik på at reducere sygdommens forekomst i besætningen.
§ 28. Dyrlægen skal for hver besætningsdiagnose udlevere udførlig skriftlig instruktion til den ansvarlige for besætningen.
Instruktionen skal mindst omfatte følgende:
 1) Beskrivelse af de undersøgelser, som den besætningsansvarlige skal foretage.
 2) Beskrivelse af de symptomer, som den besætningsansvarlige skal have konstateret med henblik på at bekræfte tilstedeværelse af besætningsdiagnosen.
 3) Eventuelle kritiske symptomer, som skal medføre, at dyrlægen tilkaldes.
 4) Forskrift, jf. § 2, nr. 7.
 5) Eventuelle krav om udtagelse af kirtelprøve, jf. § 41, før behandling indledes.
 Stk. 2. Besætningsdyrlægen skal opbevare kopi af den udleverede instruktion i journalen, jf. § 31.
 Stk. 3. Den ansvarlige for besætningen skal efterleve de instruktioner, jf. stk. 1, som dyrlægen har udleveret til brug for behandling af sygdomme, for hvilke der er stillet en besætningsdiagnose.
 § 29. Dyrlægen skal mindst hver 3. måned, jf. dog § 35, stk. 2, udarbejde en skriftlig rapport på baggrund af rådgivningsbesøgene i besætningen, jf. § 35 (tilvalgsmodul 1) og § 43 (tilvalgsmodul 2).
 Stk. 2. Dyrlægen skal senest 8 dage efter rapportens udarbejdelse udlevere denne i underskrevet stand til den besætningsansvarlige.
Stk. 3. Besætningsdyrlægen skal senest 8 dage efter rådgivningsbesøg, der har omfattet de punkter, der er anført i bilag 2, registrere beskrevne indsatsområder i VetStat på https://vetstat.fvst.dk.
Hvis besætningsdyrlægen sammen med den besætningsansvarlige er blevet enige om ikke at identificere nogen indsatsområder, skal dette også registreres.
§ 30. Den ansvarlige for besætningen skal underskrive den udleverede rapport.
Med sin underskrift bekræfter den besætningsansvarlige at ville iværksætte tiltag i henhold til de aftalte handlingsplaner, som fremgår af rapporten.
Stk. 2. Den ansvarlige for besætningen skal opbevare rapporten i mindst 2 år.
Rapporten skal på forlangende umiddelbart kunne forevises for og udleveres til kontrolmyndigheden.
 § 31. Besætningsdyrlægen skal føre en journal med optegnelser for hver kontakt med besætningen.
 Stk. 2. Journalen skal indeholde:
1) oplysninger om ordinerede og udleverede lægemidler, herunder præparatnavne, mængde, dosering og behandlingsperiode, samt til hvilke sygdomme, lægemidlerne skal anvendes, 2) oplysninger om de tilbageholdelsestider, der er meddelt over for den besætningsansvarlige, 3) resultater af laboratorieundersøgelser og anden dokumentation, som danner baggrund for rådgivningsarbejdet, 4) konklusioner på alle rådgivnings- og statusbesøg, og 5) kopi af rapporter.
Stk. 3. Besætningsdyrlægen skal opbevare journalen i mindst 2 år.
På forlangende skal den originale journal umiddelbart forevises for og udleveres til kontrolmyndigheden.
 § 32. Når en anden dyrlæge, jf. § 23, udfører rådgivnings- eller statusbesøg, skal denne dyrlæge senest 8 dage efter besøget sende kopi af konklusioner, jf. § 31, stk. 2, nr. 4, og øvrige journaloptegnelser til besætningsdyrlægen.
Tilvalgsmodul 1 § 33. En aftale om sundhedsrådgivning med tilvalgsmodul 1 skal omfatte mindst 9 årlige rådgivningsbesøg, jf. dog stk. 2.
 Stk. 2. For besætninger, som kun består af handyr og/eller hundyr, der endnu ikke har kælvet, skal aftalen dog omfatte mindst 4 årlige rådgivningsbesøg.
 Stk. 3. Den ansvarlige for besætningen skal sikre, at det krævede antal rådgivningsbesøg gennemføres.
 § 34. Et rådgivningsbesøg skal mindst omfatte de punkter, der er anført i bilag 5, afsnit A.
 Stk. 2. Mindst hver 3. måned skal et rådgivningsbesøg tillige omfatte de punkter, der er anført i bilag 5, afsnit B og C.
 Stk. 3. Mindst hver 6. måned skal et rådgivningsbesøg tillige omfatte de punkter, der er anført i bilag 2.
 Stk. 4. Mindst en gang årligt skal et rådgivningsbesøg tillige omfatte besætningens smittebeskyttelse, jf. bilag 4.
 Stk. 5. Besætningsdyrlægen er ansvarlig for, at kravene i stk. 1 til 4, er opfyldt.
 § 35. Rapporten, jf. § 29, skal indeholde:
1) beskrivelse og vurdering af pkt. 1-3 i bilag 2, jf. dog stk. 3, 2) beskrivelse af op til 3 indsatsområder om dyrevelfærd identificeret ved rådgivningsbesøget samt handlingsplaner herfor, jf. dog stk. 3, 3) beskrivelse af status på handlingsplaner for aktuelle indsatsområder om dyrevelfærd udarbejdet ved tidligere rådgivningsbesøg, jf. dog stk. 3, 4) sammenfatning af de punkter, der er nævnt i bilag 5, siden sidste rapport, 5) klinisk vurdering af sundhedstilstanden og udviklingen af besætningens sundhedstilstand siden sidste rapport, 6) beskrivelse af de besætningsdiagnoser, som forventes at blive behandlingskrævende for handyr samt hundyr, der endnu ikke har kælvet, i perioden frem til næste rapport, 7) vurdering af medicinforbruget på baggrund af besætningens sundhedstilstand og de opstillede besætningsdiagnoser samt den besætningsansvarliges optegnelser siden sidste rapport, 8) konklusioner samt eventuelle aftalte handlingsplaner om smittebeskyttelse, jf. dog stk. 4, 9) vurdering af iværksatte tiltag i henhold til aftalte handlingsplaner på baggrund af nr. 4-9 beskrevet i den seneste rapport, og 10) aftalte handlingsplaner for perioden frem til næste rapport på baggrund af nr. 4-9.
 Stk. 2. For besætninger, som kun består af handyr og/eller hundyr, der endnu ikke har kælvet, jf. § 33, stk. 2, skal dyrlægen mindst udarbejde en rapport hver 6. måned.
 Stk. 3. De punkter, der er nævnt i stk. 1, nr. 1-3, skal mindst beskrives og vurderes i rapporten hver 6. måned.
 Stk. 4. De punkter, der er nævnt i stk. 1, nr. 8, skal mindst beskrives og vurderes i rapporten en gang årligt.
Tilvalgsmodul 2 § 36. En aftale om sundhedsrådgivning med tilvalgsmodul 2 skal for mælkeleverende besætninger årligt mindst omfatte følgende antal rådgivningsbesøg og statusbesøg:
 1) Besætninger med færre end 50 køer: 12 rådgivningsbesøg.
 2) Besætninger med mindst 50 og højst 250 køer: 12 rådgivningsbesøg og 6 statusbesøg.
 3) Besætninger med flere end 250 køer: 12 rådgivningsbesøg og 14 statusbesøg.
 Stk. 2. Den ansvarlige for besætningen skal sikre, at det krævede antal rådgivningsbesøg og statusbesøg gennemføres.
 Stk. 3. Antallet af køer i besætningen er det antal, som pr. 31. december i det forudgående år er registreret i CHR.
 § 37. De i § 36, stk. 1, nr. 2 og 3, nævnte rådgivningsbesøg skal afholdes således, at der i løbet af 3 måneder gennemføres mindst 3 rådgivningsbesøg.
 § 38. En aftale om sundhedsrådgivning med tilvalgsmodul 2 skal for ikke-mælkeleverende kvægbesætninger omfatte mindst 12 årlige rådgivningsbesøg.
 Stk. 2. Den ansvarlige for besætningen skal sikre, at det krævede antal rådgivningsbesøg gennemføres.
 § 39. Et rådgivningsbesøg skal mindst omfatte de punkter, der er nævnt i bilag 6, afsnit A.
 Stk. 2. Mindst hver 3. måned skal et rådgivningsbesøg tillige omfatte de punkter, der er anført i bilag 6, afsnit B og C.
 Stk. 3. Mindst hver 6. måned skal et rådgivningsbesøg tillige omfatte de punkter, der er anført i bilag 2.
 Stk. 4. Mindst en gang årligt skal et rådgivningsbesøg tillige omfatte besætningens smittebeskyttelse, jf. bilag 4.
 Stk. 5. Besætningsdyrlægen er ansvarlig for, at betingelserne i stk. 1 til 4, er opfyldt.
 § 40. Et statusbesøg skal mindst omfatte de punkter, der er nævnt i bilag 7.
 Stk. 2. Besætningsdyrlægen er ansvarlig for, at betingelserne i stk. 1, er opfyldt.
 § 41. Når dyrlægen i en forskrift vedrørende yverbetændelse foreskriver behandling med antibiotika, skal den besætningsansvarlige eller dyrlægen udtage kirtelprøve til bakteriologisk undersøgelse, før behandling indledes.
Stk. 2. Kirtelprøver, der er udtaget af dyrlægen eller den ansvarlige for besætningen efter bestemmelsen i stk. 1, skal undersøges af dyrlægen på dennes praksis- eller privatadresse eller på et eksternt laboratorium med en akkrediteret metode hurtigst muligt og senest 7 dage efter behandlingens indledning.
Senest 7 dage efter at resultatet af undersøgelsen foreligger, skal dyrlægen indberette resultatet til Kvægdatabasen.
 Stk. 3. Dyrlægen må i forskriften vedrørende yverbetændelse ikke foreskrive behandling med andre antibiotika end simple penicilliner jf. dog § 42.
Stk. 4. Hvis der foreligger resultat af en Minimal Inhibitory Concentration (MIC) resistensbestemmelse af kirtelprøven, som er foretaget i overensstemmelse med bestemmelsen i stk. 2, der dokumenterer resistens, hvor agens ikke er følsomt for simple penicilliner, skal dyrlægen korrigere eller afbryde antibiotikabehandlingen af dyret.
Dyrlægen skal straks give meddelelse herom til den ansvarlige for besætningen.
 § 42. Dyrlægen må i en forskrift vedrørende yverbetændelse i en periode af indtil 12 måneders varighed fravige kravet i § 41, stk. 3, og foreskrive behandling med andre antibiotika end simple penicilliner, forudsat:
1) at der foreligger mindst 5 tilfælde af yverbetændelse med samme behandlingskrævende yverpatogen hos 5 forskellige køer i løbet af de seneste 6 måneder, som dokumenterer resistens overfor simple penicilliner, og 2) at resistensen overfor simple penicilliner er dokumenteret ved MIC resistensbestemmelse af kirtelprøven foretaget af dyrlægen på dennes praksis- eller privatadresse eller på et eksternt laboratorium med en akkrediteret metode.
 § 43. Rapporten, jf. § 29, skal indeholde:
1) beskrivelse og vurdering af pkt. 1-3 i bilag 2, jf. dog stk. 2, 2) beskrivelse af op til 3 indsatsområder om dyrevelfærd identificeret ved rådgivningsbesøget samt handlingsplaner herfor, jf. dog stk. 2, 3) beskrivelse af status på handlingsplaner for aktuelle indsatsområder om dyrevelfærd udarbejdet ved tidligere rådgivningsbesøg, jf. dog stk. 2, 4) sammenfatning af indholdet, der er nævnt i bilag 6 og bilag 7, siden sidste rapport, 5) klinisk vurdering af sundhedstilstanden og udviklingen af besætningens sundhedstilstand i de seneste 3 måneder, 6) beskrivelse af de besætningsdiagnoser, som forventes at blive behandlingskrævende i de kommende 3 måneder, 7) vurdering af medicinforbruget på baggrund af besætningens sundhedstilstand og de opstillede besætningsdiagnoser samt den besætningsansvarliges optegnelser siden sidste rapport, 8) konklusioner samt eventuelle aftalte handlingsplaner om smittebeskyttelse, jf. dog stk. 3, 9) vurdering af iværksatte tiltag i henhold til aftalte handlingsplaner på baggrund af nr. 4-8 beskrevet i den seneste rapport, og 10) aftalte handlingsplaner for de kommende 3 måneder på baggrund af punkterne 4-8.
 Stk. 2. De punkter, der er nævnt i stk. 1, nr. 1-3, skal mindst beskrives og vurderes i rapporten hver 6. måned.
 Stk. 3. De punkter, der er nævnt i stk. 1, nr. 8 , skal mindst beskrives og vurderes i rapporten en gang årligt.
Kapitel 5 Straffe- og ikrafttrædelsesbestemmelser § 44. Med bøde straffes den, der overtræder § 3, stk. 3, § 4, stk. 1, §§ 6-7, § 8, stk. 2, § 9, §§ 12-22, § 23, stk. 2, § 24, stk. 2, §§ 25-43 eller § 45, stk. 3-5, 9, 12 eller 13.
 Stk. 2. På samme måde straffes den, der overtræder et vilkår fastsat i henhold til § 4, stk. 2.
 Stk. 3. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er:
1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 4. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 45. Bekendtgørelsen træder i kraft den 1. juni, jf. dog stk. 11.
 Stk. 2. Bekendtgørelse nr. 1649 af 18. december 2018 om sundhedsrådgivningsaftaler for kvægbesætninger ophæves.
 Stk. 3. Fødevarestyrelsens register VetReg (Dyrlægeregisteret) lukker for eksterne brugere med udgangen af den 8. juni 2021. Sundhedsrådgivningsaftaler, der indgås til og med den 31. maj 2021, jf. bekendtgørelse nr. 1649 af 18. december 2018 om sundhedsrådgivningsaftaler for kvægbesætninger, skal være registreret i VetReg på www.vetreg.dk. senest den 8. juni 2021. Opsigelse af sundhedsrådgivningsaftaler, der opsiges til og med den 31. maj 2021, skal være registreret i VetReg på www.vetreg.dk. senest den 8. juni 2021.
 Stk. 4. Indsatsområder, der beskrives til og med den 31. maj 2021, jf. § 14, stk. 5 og § 27, stk. 3 i bekendtgørelse nr. 1649 af 18. december 2018 om sundhedsrådgivningsaftaler for kvægbesætninger, skal være registreret i VetReg på www.vetreg.dk senest den 8. juni 2021. Hvis besætningsdyrlægen sammen med den besætningsansvarlige er blevet enige om ikke at identificere nogen indsatsområder, skal dette ligeledes registreres, jf. første pkt.
 Stk. 5. En besætningsdyrlæges aftale med en stedfortræder, der indgås til og med den 31. maj 2021, om varetagelse af en sundhedsrådgivningsaftale, jf. § 24, stk. 2 i bekendtgørelse nr. 1649 af 18. december 2018 om sundhedsrådgivningsaftaler for kvægbesætninger, skal registreres i VetReg på  www.vetreg.dk senest den 8. juni 2021.
 Stk. 6. Sundhedsrådgivningsaftaler, der pr. den 8. juni 2021 er registreret i Fødevarestyrelsens register VetReg (Dyrlægeregisteret), vil blive overført til Fødevarestyrelsens register VetStat.
 Stk. 7. Sundhedsrådgivningsaftaler, jf. stk. 6, der den 8. juni 2021 omfatter ét CHR nummer med én besætning, vil i VetStat blive registreret som værende indgået omfattende det pågældende besætningsnummer.
 Stk. 8. Sundhedsrådgivningsaftaler, jf. stk. 6, der den 8. juni 2021 omfatter ét CHR nummer med to eller flere besætninger med samme ejer, vil i VetStat blive opdelt og registreret som enkeltaftaler for de enkelte besætninger med samme type aftale som den hidtidige aftale.
 Stk. 9. Sundhedsrådgivningsaftaler, jf. stk. 6, der den 8. juni 2021 omfatter ét CHR nummer med flere besætninger med forskellige ejere, betragtes som ophævet fra og med datoen for bekendtgørelsens ikrafttræden, jf. stk. 1. Den ansvarlige for den enkelte besætning skal med virkning fra datoen for bekendtgørelsens ikrafttræden, jf. stk. 1, indgå en ny sundhedsrådgivningsaftale for besætningen såfremt antallet af kvæg i besætningen er større end eller lig med en eller flere af tærskelværdierne i § 4, stk. 1. Aftalen skal registreres i VetStat på https://vetstat.fvst.dk fra den 14. juni og senest den 30. juni 2021. Er antallet af kvæg i besætningen mindre end tærskelværdierne i § 4, stk. 1, og ønsker den ansvarlige for besætningen, at indgå en ny sundhedsrådgivningsaftale med virkning fra datoen for bekendtgørelsens ikrafttræden, jf. stk. 1, skal aftalen være registreret i VetStat på https://vetstat.fvst.dk fra den 14. juni og senest den 30. juni 2021. Indsatsområder, jf. § 14, stk. 5 og § 27, stk. 3, i bekendtgørelse nr. 1649 af 18. december 2018 om sundhedsrådgivningsaftaler for kvægbesætninger, der er beskrevet til og med den 31. maj 2021, skal registreres i VetStat samtidig med oprettelse af ny sundhedsrådgivningsaftale, jf. 2.-4. pkt. Ønsker den ansvarlige for besætningen ikke at indgå en ny sundhedsrådgivningsaftale, jf. 4. pkt., skal indsatsområder, der er beskrevet til og med den 31. maj 2021, registreres i VetStat fra den 14. juni og senest den 30. juni 2021. Hvis besætningsdyrlægen sammen med den besætningsansvarlige er blevet enige om ikke at identificere nogen indsatsområder, jf. 5. og 6. pkt., skal dette også registreres.
 Stk. 10. Sundhedsrådgivningsaftaler, der er indgået samlet for kvægbesætninger, der er omfattet af en samdrift, jf. § 6, vil i VetStat fra og med datoen for bekendtgørelsens ikrafttræden, jf. stk. 1, blive registreret som værende indgået omfattende de besætninger, som pr. den 31. maj 2021 var registreret i CHR under de CHR-numre, som samdriften omfatter.
 Stk. 11. Bestemmelsen i § 7, stk. 1 om at en sundhedsrådgivningsaftale kan indgås i skriftlig form digitalt via Fødevarestyrelsens register VetStat på https://vetstat.fvst.dk ved anvendelse af den til enhver tid gældende nationale eID løsning, træder i kraft den 14. juni 2021.
 Stk. 12. Sundhedsrådgivningsaftaler, der indgås fra og med den 1. juni 2021 til og med den 13. juni 2021, jf. § 4, stk. 1, skal registreres i VetStat på https://vetstat.fvst.dk fra den 14. juni 2021 og senest den 30. juni 2021.
 Stk. 13. Opsigelse af en sundhedsrådgivningsaftale, der opsiges fra og med den 1. juni til og med den 13. juni 2021, skal registreres i VetStat på https://vetstat.fvst.dk fra den 14. juni 2021 og senest den 30. juni 2021. Er den besætningsansvarlige forpligtet til at indgå en ny obligatorisk sundhedsrådgivningsaftale, jf. § 9, med en anden dyrlæge, skal den ny aftale være registreret i VetStat på https://vetstat.fvst.dk fra den 14. juni 2021 og senest den 30. juni 2021.
 Stk. 14. Indsatsområder, jf. § 14, stk. 5 og § 29, stk. 3, der beskrives fra og med den 1. juni til og med den 13. juni 2021, skal registreres i VetStat på https://vetstat.fvst.dk fra den 14. juni 2021 og senest den 30. juni 2021. Hvis besætningsdyrlægen sammen med den besætningsansvarlige er blevet enige om ikke at identificere nogen indsatsområder, skal dette ligeledes registreres, jf. første pkt.
 Stk. 15. En besætningsdyrlæges aftale med en stedfortræder, der indgås fra og med den 1. juni til og med den 13. juni 2021, om varetagelse af en sundhedsrådgivningsaftale, jf. § 16, stk. 4, § 17, stk. 3 og § 24, stk. 2, skal registreres i VetStat på https://vetstat.fvst.dk fra den 14. juni og senest den 30. juni 2021.
Fødevarestyrelsen, den 25. maj 2021 P.D.V.Hanne Larsen / Kirsten Sejlstrup Bilag 1 Aftale om sundhedsrådgivning for kvægbesætning(er) Bilag 2 Rådgivning om dyrevelfærd Rådgivning skal omfatte følgende punkter:
 1. Gennemgang af relevante data for besætningen, herunder medicinforbrug, slagtefund og dødelighed.
 2. Vurdering af fejl og mangler af betydning for dyrevelfærden i besætningen, herunder dyrenes adfærdsmæssige behov, med særligt fokus på fodring, klima, staldforhold og produktion.
 3. Gennemgang af besætningens aktuelle velfærdstilstand i alle staldafsnit, herunder velfærdstilstanden for evt. udegående kvæg.
 4. Identifikation, i samarbejde med den besætningsansvarlige, af op til 3 indsatsområder for dyrevelfærd på baggrund af punkterne 1- 3.
 5. Klinisk gennemgang af udvalgte velfærdsparametre inden for det/de identificerede indsatsområder.
6. Udarbejdelse af en handlingsplan for hvert indsatsområde.
Handlingsplanerne skal beskrive de aftalte ændringer, og hvornår der forventes effekt af de beskrevne ændringer.
7. Opgørelse af status på effekten af allerede udarbejdede handlingsplaner og opdatering af disse handlingsplaner.
Hvis en handlingsplan lukkes, opdateres denne med oplysninger om, hvorfor der ikke kan opnås yderligere effekt på indsatsområdet.
Bilag 3 Staldskolebesøgets indhold (basismodel med staldskole) A.
Staldskolebesøget skal omfatte:
 1. Gennemgang og vurdering af besætningens dyrevelfærd i alle staldafsnit, herunder velfærdstilstanden for evt. udegående kvæg.
 2. Gennemgang og vurdering af forhold, som har betydning for besætningens dyrevelfærd.
 3. Gennemgang af løsningsmodeller, som er iværksat siden sidste staldskolebesøg.
B.
Samlet vurdering på baggrund af afsnit A med henblik på identifikation af mulige indsatsområder til forbedring af dyrenes velfærd:
 1. Hver deltager skal beskrive en løsningsmodel for hvert af de udpegede indsatsområder.
 2. Den ansvarlige for besætningen skal vælge mindst en løsningsmodel, som den besætningsansvarlige forpligter sig til at implementere i besætningen.
C.
Tovholder afslutter staldskolebesøget med udarbejdelse af staldskolerapport.
Bilag 4 Rådgivning om smittebeskyttelse Ved mindst et årligt rådgivningsbesøg skal dyrlægen rådgive om smittebeskyttelse med henblik på identifikation af forbedringsmuligheder i besætninger omfattet af sundhedsrådgivningsaftalen.
Der skal fokuseres på både smitte ind og ud af besætningen.
 Ved rådgivningen defineres hvilke emner og arbejdsprocedurer, som udgør en særlig risiko for smittebeskyttelsen, og hvor der er potentiale for forbedringer.
 Besætningsdyrlægen skal sammen med den ansvarlige for besætningen gennemgå de for besætningen og rådgivningen relevante produktionsdata.
Bilag 5 Rådgivning vedrørende sundhedsmæssige forhold, tilvalgsmodul 1 A.
Gennemgang af besætning og optegnelser skal mindst omfatte:
 1. Klinisk gennemgang af dyrenes aktuelle sundhedstilstand.
 2. Gennemgang af alle staldafsnit, hvortil der ordineres lægemidler til behandling af besætningsdiagnose.
 3. Gennemgang af den besætningsansvarliges optegnelser foretaget siden sidste rådgivningsbesøg, jf. bekendtgørelsens § 26.
 4. Gennemgang af dyrlægens optegnelser i journal siden sidste rådgivningsbesøg, jf. bekendtgørelsens § 1.
 5. Vurdering af mulige fejl og mangler, som kan påvirke dyrenes sundhed, herunder forhold vedrørende fodring, klima, staldforhold og produktion.
B.
Gennemgang og vurdering af de for rådgivningen relevante data for besætningens sundhedstilstand skal omfatte:
 1. Dødelighed og medicinforbrug.
 2. Produktionsdata.
 3. Resultater fra undersøgelser for smitsomme sygdomme og zoonoser.
 4. Bemærkninger fra kødkontrollen.
 5. Eventuelle andre relevante registreringer, som er nødvendige for rådgivningen.
C.
Identifikation af besætningsproblemer af sundhedsmæssig betydning:
På baggrund af afsnit A og B foretages en samlet vurdering med henblik på identifikation af besætningsproblemer af sundhedsmæssig betydning.
Det vurderes, hvorvidt der er behov for yderligere oplysninger, herunder obduktioner, laboratorieundersøgelser og supplerende registreringer.
Bilag 6 Rådgivning vedrørende sundhedsmæssige forhold, tilvalgsmodul 2 A.
Gennemgang af besætning og optegnelser skal omfatte:
1. Klinisk undersøgelse/evaluering af kvæg, som er omfattet af en besætningsdiagnose og som er behandlet af den besætningsansvarlige siden sidste rådgivningsbesøg/statusbesøg samt vurdering af behandlingens effekt.
En klinisk undersøgelse foretages, hvor dette er veterinærfagligt relevant for at kunne lave en evaluering.
 2. Gennemgang af alle staldafsnit, hvortil der ordineres lægemidler til behandling af besætningsdiagnose.
 3. Vurdering af den besætningsansvarliges optegnelser foretaget siden sidste rådgivningsbesøg/statusbesøg.
B.
Gennemgang og vurdering af de for rådgivningen relevante data for besætningens sundhedstilstand skal omfatte:
 1. Dødelighed og medicinforbrug.
 2. Produktionsdata.
 3. Resultater fra undersøgelser for smitsomme sygdomme og zoonoser.
 4. Bemærkninger fra kødkontrollen.
 5. Eventuelle andre relevante registreringer, som er nødvendige for rådgivningen.
C.
Identifikation af besætningsproblemer af sundhedsmæssig betydning:
På baggrund af afsnit A og B foretages en samlet vurdering med henblik på identifikation af besætningsproblemer af sundhedsmæssig betydning.
Det vurderes, hvorvidt der er behov for yderligere oplysninger, herunder obduktioner, laboratorieundersøgelser og supplerende registreringer.
Bilag 7 Statusbesøgenes indhold (Tilvalgsmodul 2, mælkeleverende besætninger med mindst 50 køer) Gennemgang af besætningen skal omfatte:
1. Klinisk undersøgelse/evaluering af kvæg, som er omfattet af en besætningsdiagnose, og som er behandlet for denne af den besætningsansvarlige siden sidste rådgivningsbesøg/statusbesøg samt vurdering af behandlingens effekt.
En klinisk undersøgelse foretages, hvor dette er veterinærfagligt relevant for at kunne lave en vurdering.
 2. Gennemgang af alle staldafsnit, hvortil der ordineres lægemidler til behandling af besætningsdiagnose.
