Med ikrafttrædelsen pr. 1. januar 1976 af lov nr. 346 af 26. juni 1975 om  

 begravelse og ligbrænding ophæves lov nr. 162 af 18. april 1950 om  

 ligbrænding.
Fra samme dato ophæves endvidere justitsministeriets regulativ  

 nr. 202 af 1. juni 1937 for udførelse af ligbrænding og justitsministeriets  

 cirkulære af 15. december 1965 vedrørende attestation om ligbrænding.
Hermed  

 bortfalder politiets tilsyn med krematorier og den bestående ordning med  

 hensyn til meddelelse af tilladelse til ligbrænding, hvorefter sådan  

 tilladelse meddeles af politiet og visse begravelsesvæsener.
Fra og med 1.  

 januar 1976 må ligbrænding ikke iværksættes, forinden den i førstnævnte lovs  

 § 6 omhandlede begravelsesmyndighed har truffet afgørelse om, at liget skal  

 brændes, og begravelsesmyndighedens attest herom er forelagt krematoriets  

 bestyrelse.
Idet man iøvrigt om nyordningens enkeltheder henviser til de samtidig  

 hermed fremsendte eksemplarer af kirkeministeriets bekendtgørelse og  

 cirkulære af 1. december 1975 om begravelse og ligbrænding og cirkulære af  

 samme dato om udførelse af ligbrænding, skal man særlig henlede  

 opmærksomheden på, at kirkegårdsbestyrelserne fremtidig ikke skal give  

 meddelelse til krematorierne om nedsættelse af urner på kirkegårde.
Det  

 forudsættes, at krematoriebestyrelserne i tilfælde, hvor der fra en  

 kirkegårdsbestyrelse måtte fremkomme meddelelse om, at en af  

 krematoriebestyrelsen udleveret urne ikke er modtaget til nedsættelse på det  

 opgivne anbringelsessted, vil søge forholdet berigtiget ved henvendelse til  

 den, til hvem urnen er udleveret.
I cirkulæret om udførelse af ligbrænding er der i afsnit I pkt. 6 optaget  

 en bestemmelse om, at krematoriebestyrelserne i visse tilfælde kan nægte at  

 lade brænding foretage.
Dette gælder således bl. a. i tilfælde, hvor brænding  

 på grund af kistens beskaffenhed ikke vil kunne gennemføres på normal måde.  

 Man skal henstille, at krematoriebestyrelserne - i hvert fald i en  

 overgangsperiode - afstår fra en restriktiv anvendelse af denne bestemmelse,  

 og navnlig skal man henstille, at anmodning om brænding imødekommes i de  

 forholdsvis sjældne tilfælde, hvor lig af personer, der er afgået ved døden i  

 udlandet, hjemføres i kister fremstillet af materialer, der vanskeliggør  

 brændingens foretagelse, såfremt det efter omstændighederne i det enkelte  

 tilfælde ikke kan anses for uforsvarligt at lade brændingen foretage.  

 Betalingen for brændingen kan i så fald fastsættes således, at der herigennem  

 opnås dækning for de forøgede udgifter som følge af forlænget brændingstid  

 m.v.
 P.M.V.
 E.B.
Arne Truelsen Til krematoriebestyrelserne.
