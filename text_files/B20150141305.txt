Bekendtgørelse om taksationskommissioner og overtaksationskommissioner I medfør af § 105, stk. 1, og § 106, stk. 1, i lov nr. 1520 af 27. december 2014 om offentlige veje m.v. fastsættes:
Taksationskommissionernes og overtaksationskommissionernes områder § 1. Transport- og bygningsministeren nedsætter 15 taksationskommissioner og fastsætter hvilke kommunalbestyrelsers afgørelser, den enkelte taksationskommission skal behandle.
 Stk. 2. Transport- og bygningsministeren kan ændre taksationskommissionernes antal og fordelingen af deres geografiske forretningsområder.
 Stk. 3. Transport- og bygningsministerens beslutninger efter stk. 1 og 2 skal offentliggøres.
 § 2. Transport- og bygningsministeren nedsætter 7 overtaksationskommissioner og fastsætter nærmere hvilke kommunalbestyrelsers afgørelser, den enkelte overtaksationskommission skal behandle.
 Stk. 2. Transport- og bygningsministeren kan ændre overtaksationskommissionernes antal og fordelingen af deres geografiske forretningsområder.
 Stk. 3. Transport- og bygningsministerens beslutninger efter stk. 1 og 2 skal offentliggøres.
Taksationsmyndighedernes opgaver i henhold til lov om offentlige veje § 3. Foruden at fastsætte erstatninger i tilfælde af ekspropriation træffer taksationskommissionerne og overtaksationskommissionerne afgørelse i klager over følgende spørgsmål reguleret i lov om offentlige veje:
 1) Vejmyndighedens afslag på erstatning eller vejmyndighedens erstatningstilbud i forbindelse med optagelse af private fællesveje som kommuneveje, jf. § 15, 1. pkt.
 2) Vejmyndighedens afslag eller vejmyndighedens erstatningstilbud i forbindelse med begæring af overtagelse på grund af pålæg af vejbyggelinjer, jf. § 44, stk. 4.
 3) Vejmyndighedens afslag eller vejmyndighedens erstatningstilbud i forbindelse med begæring om overtagelse på grund af de i § 47 nærmere regulerede hjørneafskæringer.
 4) Fastsættelse af erstatning i anledning af skader eller ulempe forvoldt i forbindelse med undersøgelser forud for vejanlæg, jf. § 99, stk. 5.
 5) Vejmyndighedens vurdering, at en ejendom, hvis adgangsforhold ændres, fortsat har fornøden vejadgang, jf. § 48, stk. 2.
 6) Vejmyndighedens erstatningstilbud, hvor der ikke kan etableres anden fornøden vejadgang, jf. § 48, stk. 4 og 5.
 7) Vejmyndighedens afslag på at overtage en ejendom på grund af afgørelse efter § 50, stk. 4, eller vejmyndighedens erstatningstilbud i forbindelse hermed, jf. § 50, stk. 10 og 11.
 8) Vejmyndighedens afslag på overtagelse af ejendom på grund af påtænkte eller endeligt fastlagte adgangsbestemmelser, § 58, stk. 1 og 2.
 9) Vejmyndighedens erstatningstilbud for skader i forbindelse med etablering af sneskærme, gennemførelse af foranstaltninger til vintervedligeholdelse af offentlige veje og midlertidige vinterveje, jf. § 71, stk. 3.
 10) Vejmyndighedens erstatningstilbud i anledning af skader m.m. forvoldt ved anbringelse af de foranstaltninger, der er nævnt i § 92, stk. 1, jf. § 92, stk. 3, 2. pkt.
 11) Vejmyndighedens erstatningstilbud for skader og ulempe i forbindelse med gennemførelse af forberedende undersøgelser og arkæologiske forundersøgelser, jf. § 99, stk. 5.
 12) Vejmyndighedens afslag på overtagelse af restejendom, herunder afskårne arealer, eller erstatningstilbud i forbindelse hermed, jf. § 104, stk. 5, jf. stk. 1.
 13) Vejmyndighedens krav på overtagelse af hele ejendommen, fordi erstatning for ejendommens værdiforringelse vil stå i et åbenbart misforhold til restejendommens værdi, jf. § 104, stk. 5, jf. stk. 2 og 3.
 14) Vejmyndighedens erstatningstilbud i forbindelse med ekspropriation, jf. § 112, stk. 1.
 15) Erstatningskrav fra grundejere, der ikke er omfattet af ekspropriationen, når der verserer en sag for taksationsmyndighederne om erstatning m.v. fra en grundejer, der er omfattet af ekspropriationen.
 16) Vejmyndighedens vurdering, at bestemmelsen i § 124, stk. 2, om forhold, der begrunder, at en offentlig vej helt eller delvist skal opretholdes om vej, ikke er til hinder for en nedlæggelse, jf. § 124, stk. 7, 2. pkt.
 Stk. 2. Foruden at fastsætte erstatninger i tilfælde af ekspropriation træffer taksationskommissionerne og overtaksationskommissionerne afgørelse i klager over følgende spørgsmål reguleret i lov om private fællesveje:
 1) Erstatningskrav i forbindelse med afgørelser efter § 2a, hvorefter en privat fællesvej også skal have status af offentlig vej.
 2) Vejmyndighedens afslag på overtagelse af ejendom eller erstatningstilbud i forbindelse med vejmyndighedens udlæg af privat fællesvej eller tildeling af vejrettigheder, jf. § 38, stk. 3.
 3) Vejmyndighedens erstatningstilbud, når vejmyndigheden kræver et udlagt vejareal stillet til rådighed for vejanlæg, jf. § 40, stk. 5.
 4) Vejmyndighedens afslag på overtagelse af ejendom eller erstatningstilbud i forbindelse med afgørelser om etablering nye adgange eller udnyttelse af eksisterende adgange, jf. § 65, stk. 3.
 5) Vejmyndighedens vurdering, at bestemmelsen i § 72, stk. 2, om forhold, der begrunder, at en privat fællesvej helt eller delvist skal opretholdes om vej, ikke er til hinder for en nedlæggelse eller omlægning, jf. § 75.
 6) Fordeling af udgifter ved taksationssagens behandling, når kommunalbestyrelsen ikke har rejst spørgsmålet om den private fællesvejs nedlæggelse eller omlægning, jf. § 76, stk. 2.
 7) Fordeling af udgifter ved sagens behandling, når taksationsmyndighederne skal tage stilling til bortfald af servitutbestemmelser, jf. § 94.
Taksationsmyndighedernes forretningsgang § 4. Vejmyndigheden fremsender anmodning om at få prøvet erstatningsspørgsmålene til taksationskommissionens formand.
 Stk. 2. Når fristen for at kræve erstatningsspørgsmålet m.v. prøvet ved taksationsmyndighederne er udløbet, fremsender vejmyndigheden i en samlet sag anmodningerne fra ejerne af de ejendomme, der er omfattet af vejmyndighedens afgørelse, til taksationskommissionens formand.
 Stk. 3. I forbindelse med anmodningen fremsender vejmyndigheden sagens relevante akter.
 § 5. Anmodning om at få prøvet erstatningsspørgsmålene kan indbringes af den berørte grundejer for taksationskommissionens formand.
 Stk. 2. I dette tilfælde anmoder taksationskommissionens formand vejmyndigheden om at fremsende sagens relevante akter.
 § 6. Anmodning om at få prøvet taksationskommissionens afgørelse hos overtaksationskommissionen fremsendes til overtaksationskommissionens formand via taksationskommissionens formand.
 Stk. 2. I forbindelse med sagens indbringelse for overtaksationskommissionen fremsendes akterne i taksationskommissionens sag vedlagt taksationskommissionens afgørelse.
Nærmere regler for sagernes behandling § 7. Taksationskommissionens formand og overtaksationskommissionens formand afviser af egen drift sager, der påklages for sent, og sager der ikke henhører under taksationsmyndighedernes kompetence.
 § 8. Når taksationskommissionens formand optager en sag til realitetsbehandling, udpeger denne to medlemmer blandt de af kommunalbestyrelsen udpegede medlemmer, der skal deltage i behandlingen af det indbragte spørgsmål.
Stk. 2. Taksationskommissionens formand kan udpege særligt sagkyndige, f.eks. landinspektører, landbrugseksperter, taksatorer, miljøeksperter m.m., når det skønnes at være nødvendigt med denne sagkundskab for at behandle sagen på forsvarlig måde.
De særligt udpegede sagkyndige deltager i taksationskommissionens møder, men har ikke stemmeret.
 Stk. 3. Taksationskommissionens formand skal påse, at ingen af de udpegede medlemmer af kommissionen eller særligt sagkyndige er inhabile i henhold til bestemmelserne i § 60, stk. 1, og § 61 i retsplejeloven.
 § 9. Taksationskommissionens formand kan med transport- og bygningsministerens godkendelse antage en sekretær, som deltager i møderne uden stemmeret.
 Stk. 2. Transport- og byggeministeriet kan af egen drift stille sekretærbistand til rådighed for taksationskommissionerne.
 § 10. Når taksationskommissionen er sammensat, indkalder taksationskommissionens formand med mindst 2 ugers varsel til forretning i taksationskommissionen.
 Stk. 2. Indkaldelsen skal sendes til sagens parter og taksationskommissionens medlemmer, herunder eventuelle særligt sagkyndige deltagere, vedlagt sagens bilag.
 Stk. 3. I indkaldelsen kan taksationskommissionens formand fastsætte en frist for indsendelse af yderligere skriftlige indlæg med krav om, at eventuelle indlæg samtidigt sendes til sagens øvrige parter eller deres repræsentanter.
 § 11. Taksationskommissionens formand kan pålægge sagens parter at lade sig bistå af anden sagkyndig, hvis deltagelsen af den særligt sagkyndige, som parten ønsker, medfører uforholdsmæssig udsættelse af sagen.
 § 12. Taksationskommissionens formand bestemmer nærmere, hvordan sagen skal gennemføres, således at sagens parter får mulighed for at fremlægge deres synspunkter for kommissionens medlemmer.
 § 13. Til brug for taksationskommissionens kendelse kan taksationskommissionens formand bestemme, at der skal føres en protokol.
 § 14. Taksationskommissionens kendelse fremsendes til sagens parter og kommissionens medlemmer så hurtigt som muligt, efter at taksationskommissionens afgørelse er truffet.
 § 15. Reglerne i §§ 8 - 14 finder tilsvarende anvendelse på sager, der er indbragt for overtaksationskommissionen, idet formanden for overtaksationskommissionen dog sammensætter kommissionen i overensstemmelse med reglerne i § 106, stk. 2, i lov om offentlige veje.
 § 16. Overtaksationskommissionens kendelse fremsendes til sagens parter, overtaksationskommissionens medlemmer, taksationskommissionens formand og til transportministeriet så hurtigt som muligt, efter at overtaksationskommissionens afgørelse er truffet.
Sagens omkostninger § 17. Der ydes vederlag til formanden og sekretæren, som afholdes af statskassen.
 Stk. 2. Anlægsmyndigheden afholder kommissionens øvrige udgifter, herunder honorarer til kommissionens øvrige medlemmer, godtgørelse til særligt sagkyndige indkaldt af kommissionens formand, passende godtgørelse til dækning af partens udgifter til særligt sagkyndig bistand, transport- og forplejningsudgifter m.m.
 Stk. 3. Kommissionens formand kan pålægge en anlægsmyndighed forskudsvis at indbetale beløb til bestridelse af kommissionens opgaver i forbindelse med sagen.
 Stk. 4. For sager indbragt for taksationsmyndighederne efter privatvejslovens § 76, stk. 2, og § 94, fordeles kommissionens øvrige udgifter i overensstemmelse med disse bestemmelser.
 Ikrafttrædelse m.m.
 § 18. Bekendtgørelsen træder i kraft den 1. januar 2016.
