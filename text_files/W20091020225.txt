Tingsskade og formueskade, nævnets j.nr. 09-520-13754 N.j.nr. 09-520-13754 Skadevolder, der på gerningstidspunktet var optaget i en døgninstitution for børn og unge efter lov om social service, fik tiltalefrafald for at have overtrådt straffelovens § 119, stk. 1, og § 291 ved at have slået og truet ansøger under hans arbejde som pædagog.
 I forbindelse med volden og truslerne smadrede skadevolder en rude i ansøgers bil, og det konstateredes efterfølgende, at der var blevet stjålet en CD-afspiller fra bilen.
Nævnet tilkendte efter offererstatningslovens § 3, stk. 1, nr. 4, erstatning for udgifter til den smadrede rude, men gav afslag på erstatning for den stjålne CD-afspiller, idet det ikke kunne lægges til grund, at det var skadevolder eller en anden inden for personkredsen for § 3, som havde stjålet CD-afspilleren.
Nævnet lagde i den forbindelse vægt på, at politiet havde meddelt påtaleopgivelse, hvad angik tyveriet.
