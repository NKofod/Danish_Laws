Betænkning afgivet af Miljøudvalget den 25. april 2013 Betænkning over Forslag til lov om ændring af lov om kemikalier (Opbevaring af bekæmpelsesmidler ved salg, autorisationsordning for forhandlere, erhvervsmæssige brugere og rådgivere vedrørende bekæmpelsesmidler samt bødeskærpelse) [af miljøministeren (Ida Auken)]:
1. Udvalgsarbejdet Lovforslaget blev fremsat den 28. februar 2013 og var til 1. behandling den 12. marts 2013. Lovforslaget blev efter 1. behandling henvist til behandling i Miljøudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og miljøministeren sendte den 10. december 2012 dette udkast til udvalget, jf.
MIU alm. del  bilag 110. Den 28. februar 2013 sendte miljøministeren de indkomne høringssvar og et notat herom til udvalget.
Den 4. marts 2013 sendte miljøministeren supplerende høringssvar til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra DI Handel, og miljøministeren har over for udvalget kommenteret den skriftlige henvendelse.
Spørgsmål Udvalget har stillet 1 spørgsmål til miljøministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF og LA) indstiller lovforslaget til vedtagelse uændret.
 Socialdemokratiets, Radikale Venstres, Socialistisk Folkepartis og Enhedslistens medlemmer af udvalget støtter lovforslaget. Én af de store prioriteter for S, RV, SF og EL er at beskytte vand, grundvand, sundhed og natur.
 Det er sket både med ændring af pesticidafgifterne, hvor de hårde pesticider bliver dyrere og de mindst belastende billigere, og med sprøjtemiddelstrategien fra februar dette år.
 Partierne er meget optaget af at nedbringe brugen af pesticider og sikre natur og grundvand.
Vi er rigtig glade for dette lovforslag, da der nu bliver slået betydelig hårdere ned på de skruppelløse virksomheder og enkeltpersoner, der både importerer og bruger ulovlige sprøjtemidler.
Der er jo en årsag til, at de er ulovlige i Danmark.
 Brugen af de ulovlige midler kan give voldsomme belastninger af miljø og grundvand og er også ødelæggende for dem, der overholder reglerne.
 Nu bliver straffene af sådan en karakter, at det ikke kan betale sig at importere, bruge eller for den sags skyld opbevare de ulovlige midler.
 Der er nu ikke længere noget loft over bødestørrelserne, og der bliver et betydelig højere minimumsniveau end de bøder, der er set indtil nu.
Vi er også meget tilfredse med, at det fremover bliver muligt at fratage brugere deres autorisation, hvis de bliver ved med at snyde.
Kort og godt, bøden bliver heftig og det er slut med at sprøjte.
Venstres og Det Konservative Folkepartis medlemmer af udvalget støtter lovforslaget, som sikrer et højere bødeniveau samt kontrol med køb og salg af sprøjtemidler.
Vi må desværre erkende, at der har været uheldige eksempler på ulovlig brug af sprøjtemidler.
Derfor er det også nødvendigt med en klar stigning i bødetaksterne og at sætte en ny standard for brug og import af bekæmpelsesmidler i forhold til private forbrugere, erhvervsdrivende og forhandlere.
 Lovforslaget ligger i tråd med Venstres og Det Konservative Folkepartis ambition om ikke at belaste vores miljø yderligere og er i øvrigt samtidig en del af sprøjtemiddelstrategien, som vi også støtter.
 Et mindretal i udvalget (DF og LA) indstiller lovforslaget til forkastelse ved 3. behandling.
Dansk Folkepartis medlemmer af udvalget kan ikke støtte lovforslaget, da vi ikke kan støtte, at man med dette lovforslag pålægger erhvervet store byrder, som konkurrerende virksomheder i andre EU-lande ikke er pålagt.
Beregninger viser, at hver forhandler vil få en udgift på 10.000 kr. til efteruddannelse som følge af forslaget.
Vi frygter, at dette lovforslag vil medføre, at mange butikker må lukke.
Der kan være god fornuft i at indføre højere bøder for salg af ulovlige sprøjtemidler, og intentionen om at sikre mere rådgivning i forbindelse med salg er også ganske fin.
Men selv om Dansk Folkeparti har sympati for dele af lovforslaget, kan vi ikke stemme for det samlede lovforslag, da det vil pålægge virksomhederne store byrder og vil koste arbejdspladser.
 Liberal Alliances medlem af udvalget indstiller lovforslaget til forkastelse, da lovforslaget vil medføre merudgifter for ca. 3.000 virksomheder i en samlet størrelsesorden 20 mio. kr.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Simon Kollerup (S) Lone Loklindt (RV) fmd.
Andreas Steenberg (RV) Lotte Rod (RV) Eigil Andersen (SF) Steen Gade (SF) Per Clausen (EL) Jørgen Arbo-Bæhr (EL) Sara Olsvig (IA) Erling Bonnesen (V) Anne-Mette Winther Christiansen (V) Henrik Høegh (V) Birgitte Josefsen (V) Hans Christian Schmidt (V) Anni Matthiesen (V) nfmd.
Hans Christian Thoning (V) Eyvind Vesselbo (V) Dennis Flydtkjær (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Vivi Kier (KF) Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 173 Bilagsnr.
