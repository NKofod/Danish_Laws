Nr BTL 241 Betænkning over Forslag til lov om ændring af våbenloven   

 Nr L 241 1991-92, 1. samling Afgivet af Retsudvalget Afgivet: 19920507 Udvalget har behandlet lovforslaget i nogle møder og har herunder stillet et spørgsmål til justitsministeren, som dennehar besvaret skriftligt.
 Herefter indstiller et flertal (udvalget med undtagelse af  

 Fremskridtspartiets og Kristeligt Folkepartis medlemmer) lovforslaget til  

forkastelse ved 3. behandling.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret og bemærker i øvrigt:
 Fremskridtspartiet har med interesse fulgt den offentlige debat både før  

 og efter fremsættelsen af dette lovforslag om legalisering af  

 tåregasspraydåser og kan konstatere, at Fremskridtspartiet har rygdækning i  

 det meste af befolkningen specielt efter Danmarks Radios udsendelse »Den  

 offentlige mening«.
 Her kom det da også klart til kende, at det ikke er alle medlemmer af  

 regeringspartierne, som er imod, at ofrene får en tiltrængt mulighed for at  

 forsvare sig mod den stadig stigende tilfældige vold.
 Under udvalgsbehandlingen og via spørgsmål til justitsministeren og dennes  

 svar herpå er det kommet tydeligt frem, at justitsministeren hele tiden har  

 haft en mulighed for at dispensere, men ikke har brugt denne mulighed.
 Det er således forslagsstillernes hensigt at komme igen til næste  

 folketingsår og her forsøge at skabe et flertal for, at justitsministeren  

 åbner op for dispensationer til visse personer eventuelt ved en ændring af  

 bekendtgørelsen til våbenloven.
 I den mellemliggende periode må ofrene lide under, at de ikke lovligt kan  

 forsvare sig med den uskadelige tåregasspray og dermed gør sig selv til  

 kriminelle, hvis de ønsker at bære det effektive forsvarsmiddel,  

 tåregasspray.
 Tilbage står så spørgsmålet om, hvem der er den egentlige kriminelle.
 Et andet mindretal (Kristeligt Folkepartis medlem af udvalget) vil  

 stemme hverken for eller imod lovforslaget ved 3. behandling.
