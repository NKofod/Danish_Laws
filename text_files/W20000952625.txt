Landsskatteretskendelse Ugyldighedsindsigelse - manglende begrundelse Reference:
Forvaltningsloven § 19 A  klagede for indkomståret 1995 over, at  

 skatteankenævnet havde forhøjet hendes aktieindkomst med 231.177  

 kr.
Det fremgik af sagens oplysninger, at Told- og  

 Skattestyrelsen den 29. januar 1999 fremsendte et brev til den kommunale  

 skattemyndighed vedrørende lånefinansieret investering i  

 anparter i B ApS.
Den 11. februar 1999 fremsendte den kommunale  

 skattemyndighed agterskrivelse til klageren, hvoraf der fremgik en  

 talmæssig opgørelse samt bemærkning om, at den  

 skattepligtige avance var opgjort under henvisning til  

 aktieavancebeskatningslovens §§ 2a, 2c, og 2d samt overgangsbestemmelser i  

 cirkulære nr. 137 af 19/7 1994, pkt. 7.6.4. Endvidere var der vedlagt  

 aktieavancebeskatningslovens §§ 2a, 2c, 2d, 6, stk. 5 samt cirkulære  

 nr. 137 af 19/7 1994, pkt. 7 til 7.6.4. og pkt. 3.3.3.). Klageren fremsendte  

 herefter den 12. marts 1999 et brev til den kommunale skattemyndighed, hvoraf  

 det bl.a. fremgik, at hun ikke kunne se med hvilken begrundelse  

 skattevæsenet tog sagen op.
Told- og Skattestyrelsen fremsendte den 12.  

 marts 1999 et brev til den kommunale skattemyndighed vedrørende  

 lånefinansieret investering i anparter i  B ApS.  Den 17. marts 1999  

 fremsendte den kommunale skattemyndighed endelig afgørelse til  

 klageren, hvoraf der bl.a. fremgik en delvis citering af Told- og  

 Skattestyrelsens brev af 12. marts 1999 med omtale af brev af 29. januar  

 1999. Klageren fremsendte den 13. april 1999 brev til skatteankenævnet  

 med anmodning om fremsendelse af kopi af Told- og Skattestyrelsens brev af  

 12. marts 1999. Den 27. april 1999 fremsendte skatteankenævnet kopi af  

 Told- og Skattestyrelsens breve af 29. januar 1999 og 12. marts 1999 til  

 klageren.  Klageren var revisor.
Skatteankenævnet havde fundet, at klagerens  

 kapitalindkomst skulle forhøjes med 231.177 kr., da avancen i  

 forbindelse med likvidationsudlodningen skulle opgøres på  

 baggrund af aktieavancebeskatningslovens § 2 a, reguleret efter § 6, stk. 5,  

 og med samtidig henvisning til bl.. § 2 c samt overgangsbestemmelserne  

 hertil.
For så vidt angik sagens formalia havde skatteankenævnet  

 fundet, at der ikke kunne anses at være tale om sådanne  

 formalitetsmangler, at afgørelsen var ugyldig.
Man havde herved bl.a. henset til, at skatteafdelingen  

 havde undladt at udsende en ny agterskrivelse til klageren i forbindelse med  

 fremkomsten af Told- og Skattestyrelsens brev af 12. marts 1999, men der  

 kunne ikke anses at være tale om en så væsentlig  

 formalitetsmangel, at skatteadministrationens afgørelse af denne  

 årsag kunne anses for ugyldig.
Told- og Skattestyrelsens brev af 12.  

 marts 1999 indeholdt ikke nye oplysninger om arrangementet, som klageren ikke  

 allerede var bekendt med, ligesom brevet alene forholdt sig til de retsregler  

 med videre, som skatteadministrationen havde henvist til og vedlagt  

 agterskrivelsen og kendelsen.
Såvel den forudgående agterskrivelse af 11.  

 februar 1999 som den påklagede kendelse af 17. marts 1999 overholdt  

 endvidere forvaltningslovens krav med hensyn til begrundelse og henvisning  

 til de anvendte retsregler, idet både agterskrivelse og kendelse gav  

 udtryk for de centrale forhold i sagen.
Da klageren selv var revisor, havde  

 en yderligere uddybning af de anvendte retsregler ikke været  

 påkrævet.
 Den omstændighed, at der i skatteadministrationens  

 kendelse desuden var foretaget en delvis citering af Told- og  

 Skattestyrelsens brev af 12. marts 1999 med omtale af brev af 29. januar  

 1999, indeholdende en beskrivelse af den skattemæssige behandling af  

 det omhandlede projekt og de benyttede retsregler med videre, kunne ikke  

 anses at medføre, at agterskrivelsen eller kendelsen led af  

 sådanne formalitetsmangler, at det det kunne medføre  

 ugyldighed.
 Det bemærkedes, at behandlingen af klagerens sag var  

 udsprunget af Told- og Skattestyrelsens behandling af skattearrangementet i  

 samarbejde med X Skattevæsen, og at skatteafdelingen som et led i sin  

 egen sagsbehandling kunne henvise til fortolkninger med videre foretaget af  

 disse, såfremt forvaltningen var enig heri.
 Klageren havde over for Landsskatteretten nedlagt  

 påstand om, at skatteforvaltningens afgørelse af 17. marts 1999  

 var ugyldig.
 Til støtte herfor var det bl.a. anført, at  

 forvaltningslovens regler om partshøring og begrundelse ikke var  

 opfyldt, og skatteforvaltningens afgørelse adskilte sig  

 væsentligt fra skatteforvaltningens agterskrivelse.
Begrundelsespligten, jf. forvaltningslovens § 22, kunne  

 ikke anses for opfyldt, da skatteforvaltningens agterskrivelse af 11. februar  

 1999 ikke var begrundet, idet der alene var henvist til lovbestemmelser, uden  

 at der specifikt var taget stilling til hvilken af bestemmelserne, der skulle  

 ske beskatning efter.
Der havde dermed ikke været mulighed for at  

 fremkomme med synspunkter overfor agterskrivelsen, da man først ved  

 modtagelsen af skatteforvaltningens afgørelse havde haft mulighed for  

 at se med hvilken begrundelse, skatteforvaltningen ændrede  

 skatteansættelsen.
Det bemærkedes, at det udtrykkeligt fremgik af  

 forvaltningslovens §§ 22 og 24, at der både skulle være  

 lovhenvisninger og begrundelse.
Det var således ikke nok alene at  

 anføre lovhenvisninger.
Skatteforvaltningens afgørelse var  

 derfor alene af denne grund ugyldig, jf. forvaltningslovens § 22. Der havde  

 ikke været forudgående korrespondance med skattemyndighederne  

 inden agterskrivelsens udsendelse, og hun var af den opfattelse, at den  

 skattemæssige behandling var afsluttet, idet der tidligere havde  

 været en rentesag.
Skatteforvaltningens afgørelse var endvidere  

 ugyldig, idet skatteforvaltningen burde have udsendt en ny, begrundet  

 agterskrivelse inden skatteforvaltningen traf afgørelse, da  

 skatteforvaltningens afgørelse afveg væsentligt fra  

 agterskrivelsen, og da agterskrivelsen slet ikke var begrundet.
Det fremgik  

 af cirkulære til skattestyrelsesloven nr. 113 af 18. juni 1990, pkt. 6,  

 at hvis skatteforvaltningen ikke ville følge sin agterskrivelse,  

 måtte der udsendes en ny agterskrivelse.
Denne bestemmelse var ikke  

 overholdt, hvilket medførte, at afgørelsen var ugyldig.  

 Skatteankenævnet havde henvist til, at "Told- og Skattestyrelsens brev  

 af 12. marts 1999 ikke indeholder nye oplysninger om arrangementet, som De  

 ikke allerede var bekendt med". Om en skatteyder var bekendt med de nye  

 oplysninger eller ej havde ikke betydning for, hvorvidt skatteforvaltningen  

 skulle udsende en ny agterskrivelse, idet det fremgik af cirkulæret til  

 skattestyrelsesloven pkt. 6, at i alle tilfælde, hvor  

 skatteforvaltningen ikke ville følge sin agterskrivelse, skulle der  

 udsendes en ny agterskrivelse, uanset om skatteyderen var bekendt med  

 oplysningerne eller ej.
Endvidere påpegedes det, at hun netop ikke var  

 bekendt med oplysningerne i Told- og Skattestyrelsens brev af 12. marts 1999,  

 da hun først modtog kopi af Told- og Skattestyrelsens brev den 27.  

 april 1999. Der henvistes til Landskatterettens kendelse af 9. december  

 1996.
Forvaltningslovens regler om partshøring, jf.  

 forvaltningslovens § 19 kunne endvidere ikke anses for opfyldt, da  

 skatteforvaltningen som begrundelse anførte, at skatteforvaltningen  

 tilsluttede sig Told- og Skattestyrelsens bemærkninger i Told- og  

 Skattestyrelsens skrivelse af 12. marts 1999. Denne skrivelse, der efter  

 skatteforvaltningens opfattelse begrundede ændringen af  

 skatteansættelsen, havde aldrig været udsendt til høring,  

 inden skatteforvaltningen traf afgørelse.
Told- og Skattestyrelsens  

 skrivelse udsendtes således først den 27. april 1999, i  

 øvrigt først efter anmodning.
Hun havde således  

 først mulighed for at gøre sig bekendt med, på hvilket  

 grundlag skatteforvaltningen havde truffet afgørelse, efter at  

 afgørelsen var truffet.
Ifølge forvaltningslovens § 19, stk.1,  

 måtte skatteforvaltningen ikke træffe afgørelse,  

 før den havde gjort hende bekendt med Told- og Skattestyrelsens  

 skrivelser af 29. januar 1999 og 12. marts 1999 og givet hende lejlighed til  

 at udtale sig herom.
At skatteforvaltningen havde tilsidesat alle regler om  

 partshøring medførte, at skatteforvaltningens afgørelse  

 var ugyldig.
Der henvistes til Landsskatterettens kendelse af 28. november  

 1996.
 Såfremt Landsskatteretten fandt, at de enkelte  

 formalitetsmangler isoleret set ikke medførte ugyldighed, blev det  

 gjort gældende, at manglerne til sammen medførteugyldighed.
 Landsskatteretten bemærkede, at såvel  

 forvaltningsloven som skattestyrelsesloven fastsatte visse  

 sagsbehandlingsregler, herunder regler om begrundelse og  

 partshøring.
Forvaltningslovens § 19 bestemte, at såfremt en  

 myndighed var i besiddelse af bestemte faktiske oplysninger, som en part ikke  

 kunne antages at være bekendt med, skulle myndigheden foretage  

 partshøring med mulighed for kontradiktion, inden der blev truffet  

 afgørelse.
Landsskatteretten bemærkede, at det i den  

 foreliggende sag ikke fremgik af agterskrivelsen hvilke faktiske oplysninger,  

 som indgik i myndighedernes beslutningsgrundlag, og at der ikke var foretaget  

 forudgående høring inden agterskrivelsen udsendelse til  

 klageren.
Landsskatteretten bemærkede endvidere, at Told- og  

 Skattestyrelsens breve af 29. januar 1999 og 12. marts 1999, som indgik i  

 myndighedernes afgørelsesgrundlag, først blev udsendt til  

 klageren efter, at der var truffet endelig afgørelse.
Henset til disse  

 forhold fandt Landsskatteretten, at forvaltningslovens regler om  

 partshøring ikke kunne anses for opfyldt.
Retten fandt efter en  

 konkret væsentlighedsvurdering, at skatteforvaltningens  

 afgørelse var behæftet med en så væsentlig  

 formalitetsmangel, at afgørelsen efter rettens praksis var ugyldig.  

 Der var herved lagt vægt på, at der var tale om  

 tilsidesættelse af en klar garantiforskrift, som generelt var egnet til  

 at påvirke en afgørelses materielle resultat.
 Landsskatterettens afgørelse var tiltrådt af  

  Told-og Skattestyrelsen.
