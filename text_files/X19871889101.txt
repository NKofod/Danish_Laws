 Advokaters renteindtægter fra klientkonti er ligesom salærindtægter  

 skattepligtige i henhold til personskattelovens § 3, stk. 1, som personlig  

 indkomst.
 Skattedepartementet blev spurgt om, hvorledes renteindtægter, som  

 advokater indvinder fra klientkonti, skal behandles i henhold til  

 personskatteloven.
 Advokater, som oppebærer penge for trediemands regning, skal føre en  

 fælleskonto i deres bogholderi, som viser størrelsen af advokatens samlede  

 tilsvar af betroede midler (klienttilsvarskonto). Beløbet, som  

 klienttilsvarskontoen udviser, skal indestå på en særlig konto i bank,  

 sparekasse eller postgiro (klientkonto). Klientkontoen oprettes i advokatens  

 navn, og det er kun vedkommende advokat, som kan råde over indeståendet på  

 kontoen.
Det fremgår af »Vedtægt om advokaters pligter med hensyn til  

 behandlingen af betroede midler«, godkendt i Justitsministeriets  

 bekendtgørelse nr. 286 af 22. juni 1983, at en advokat har pligt til at  

 afgive indvundne renter af klientkontoen til rette klienter efter visse  

 nærmere regler.
Det fremgår af reglerne, at der er gjort en række undtagelser  

 fra pligten til at afgive indvundne renter for så vidt angår mindre beløb, og  

 for så vidt angår beløb, der indestår i kortere tid.
 Gennem Justitsministeriet blev det klarlagt, at midler på klientkonti  

 civilretligt tilhører klienterne.
 Efter personskattelovens § 3, stk. 1, omfatter personlig indkomst alle de  

 indkomster, der indgår i den skattepligtige indkomst, og som ikke er  

 kapitalindkomst.
 På det grundlag var det Skattedepartementets opfattelse, at de renter, som  

 en advokat indvinder på klientkontoen, er skattepligtige i henhold til  

 personskattelovens § 3, stk. 1, som personlig indkomst, på linie med  

 salærindtægter.
