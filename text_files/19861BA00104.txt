Nr BSF 104 Forslag til folketingsbeslutning om opretholdelse af den faste bogladepris Fremsat af Ingerlise Koefoed (SF) Leif Hermann (SF) Rahbæk Møller (SF)  

 Stillinger (SF) Ebba Strange (SF) den 28. januar 1987 Folketinget opfordrer ministeren for kulturelle anliggender til inden den 15. april 1987 at fremsætte et lovforslag, der sikrer opretholdelsen af den faste bogladepris.
BEMÆRKNINGER TIL FORSLAGET Princippet om den faste bogladepris, hvorefter forlagene fastsætter bogens pris over for det købende publikum, har været gældende i Danmark siden 1830-erne.
Siden da har dette princip udgjort en væsentlig del af grundlaget for dansk bogproduktion og bogsalg.
Med monopolloven af 1955 blev der indført et forbud mod håndhævelse af bindende videresalgspriser, medmindre dette var godkendt af Monopoltilsynet.
En sådan godkendelse kræver, at »vægtige  

 grunde« taler for den.
Bestemmelsen trådte i kraft den 1. juli 1956.
Der var dengang ingen tvivl hos Monopoltilsynet om, at vægtige grunde talte for bogbranchens fastprisordning, og den 6. juni 1956 blev denne ordning godkendt.
DEN FASTE BOGLADEPRIS' KULTURELLE BETYDNING De kulturelle hensyn spillede en stor rolle, da den monopolretlige godkendelse af fastprissystemet blev givet i 1956. Men der er ingen tvivl om, at kultursynspunktet i dag med langt større styrke taler for, at princippet om den faste bogladepris skal bevares.
Dette hænger sammen med den udvikling og den internationalisering, der i de senere årtier har præget det danske kultur- og mediebillede.
Det er i det perspektiv, litteraturens og hermed bogens, bogproduktionens og bogdistributionens vilkår skal vurderes.
I den aktuelle sammenhæng er opretholdelsen af den faste bogladepris af stor betydning.
Bogbranchen har selv i pjecen »Den faste bogladepris i Danmark«, 1985, anført 5 kulturelle hovedvirkninger af fastholdelsen af fastprisordningen:
»For det første hensynet til BOGEN som sådan.
Her må man gøre sig klart, at litteratur og læsning, den boglige kultur, i dag er udsat for et stadigt voldsommere pres fra de nye mediers side.
I modsætning til 1956 spiller de elektroniske medier, videoindustrien m.v. i dag en voldsom rolle, ikke mindst i forhold til det unge publikum.
En fjernelse af den faste bogladepris ville under disse forhold indebære en alvorlig svækkelse af bogens placering i vort kulturbillede.
For det andet hensynet til den DANSKE bog, den danske litteratur og det danske sprog, der i dag står over for den stigende internationalisering af kulturliv og underholdningsindustri.
 I et lille sprogsamfund som det danske er dette særlig føleligt.
Denne udvikling kræver særlig hensyntagen til de faktorer, der kan styrke den danske litteratur og bogkultur.
Den faste bogladepris er en sådan faktor.
 For det tredje hensynet til den KVALITETSPRÆGEDE litteratur.
 Verden over går tendensen mod udgivelse af letsælgelige bøger, f.eks.
 bestsellers baseret på populære tv-serier og lignende.
Heroverfor står hensynet til den kvalitetsprægede del af det samlede bogudbud, der hidtil har haft en position i det danske udgivelsesbillede.
En fjernelse af fastprisordningen vil styrke motivet til udgivelse af bestsellers på bekostning af de righoldige litteraturudbud.
For det fjerde hensynet til det RIGHOLDIGE titeludbud omfattende bøger af alle kategorier, skønlitteratur som faglitteratur, dansk som udenlandsk, om almene som specielle emner, herunder bøger, som retter sig mod små interessegrupper m.v.
Dette store udbud sammenholdt med den enkelte bogs lange levetid kræver en lagerføring, som forudsætter den faste bogladepris.
For det femte hensynet til LOKALSAMFUNDENE.
Fastprisordningen er en forudsætning for det helt enestående boghandlernet, vi har i Danmark.
Her i landet opleves den lokale boghandel som en selvfølgelighed, ikke som et storbyfænomen.
Det gældende danske boghandlersystem er således i høj grad til glæde for befolkningen i lokalsamfundene rundt omkring i landet.« KULTURMINISTERIETS BOGUDVALG OG DEN FASTE BOGLADEPRIS De samme synspunkter på den faste bogladepris' kulturpolitiske betydning udtrykkes i betænkningen »Bøger i Danmark«, 1983, udsendt af Kulturministeriets bogudvalg, betænkning nr. 969/83. I denne betænkning tages der en meget klar stilling til spørgsmålet om den faste bogladepris.
Det udtales, at de kulturpolitiske hensyn fortsat bedst kan tilgodeses ved faste udsalgspriser i detailledet og således afgørende taler for en bevarelse af fastprissystemet.
Denne konklusion kommer udvalget til efter bl.a. at have vurderet den ønskede og mulige boghandelsdækning og boghandelsstruktur.
Herom hedder det:
»I denne forbindelse bør det tilstræbes, at landet i det hele taget er dækket af et velassorteret boghandlernet.
Netop det brede titeludbud i bogladerne er af stor kulturel betydning, bl.a. fordi det er med til at sikre udbredelsen - og dermed også produktionen - af den mere marginale litteratur, som ellers ville have vanskeligt ved at eksistere i et lille sprogområde som det danske.
Især denne litteratur er af afgørende betydning for det litterære, kulturelle og politiske liv, idet den virker som en nødvendig garant for den kulturelle bredde, for nyskabelse i store dele af samfundets forhold og i sidste ende for selve ytringsfrihedens reelle betydning.
Det må erkendes, at udvalget af litteratur i visse dele af landet er for begrænset, og en yderligere svækkelse må derfor modarbejdes aktivt.« Herefter kommer udvalget ind på de virkninger, der kunne forventes af en ophævelse af fastprissystemet, og skriver herom bl.a.:
»En ophævelse af fastprissystemet og boghandlermonopolet vil betyde, at ikke mindst bestsellers vil blive afsat til lavere priser i og uden for boghandelen.
Konsekvensen heraf vil være forringelse af lagerføringen eller betydelige prisstigninger på de mindre solgte bøger.
En sådan udvikling må anses for særdeles uønskelig, ikke mindst fordi den vil betyde en alvorlig trussel for de mindre boglader og dermed for den geografiske spredning af bogudbudet.« SVENSKE TILSTANDE I Danmark blev der i 1970 udgivet 1.574 skønlitterære bøger, hvoraf de 523 eller 33 pct. var skrevet af danske forfattere.
I 1984 blev der udgivet 2.183 skønlitterære bøger, hvoraf de 1.050 eller 50 pct. var skrevet af danske forfattere.
Den danske litteratur har således styrket sin position væsentligt i de forløbne 15 år.
I Sverige blev der i 1970 udgivet 2.052 skønlitterære bøger, hvoraf de 967 eller 47 pct. var skrevet af svenske forfattere.
I 1983 blev der udgivet 2.426 skønlitterære bøger, hvoraf de 949 eller 39 pct. var skrevet af svenske forfattere.
Den svenske litteratur har således tabt væsentligt terræn, siden man i Sverige opgav fastprisordningen i 1970. Udviklingsforløbene over de 15 år under de to forskellige prissystemer har med andre ord medført en væsentlig forskydning i danske forfatteres favør i form af forbedrede udgivelsesmuligheder.
Dette er en bemærkelsesværdig udvikling, specielt når man betænker, at det allerede kort efter fastprissystemets ophævelse blev klart, at den svenske skønlitteratur ville have problemer med at overleve under det nye system.
Der blev derfor iværksat en omfattende statsstøtteordning til fordel for den nationale litteratur.
Denne støtte er blevet forøget i årenes løb og udgjorde i 1985 et beløb svarende til 50 mill. danske kroner.
Det vil sige, at i det øjeblik man ophæver de faste bogladepriser, men stadig ønsker at opretholde en mangfoldig og kvalitetspræget nationallitteratur, vil det blive nødvendigt med særlige støtteordninger fra statens side.
Forslagsstillerne har ikke nogen indsigelser imod kulturelle støtteordninger, men finder dog, at det er vigtigt, at man ikke gør situationen for kulturpolitikken på forhånd så dårlig, at nye støtteordninger bliver helt uundgåelige.
KULTURMINISTEREN OG FASTPRISORDNINGERNE Som en afsluttende bemærkning kan det i øvrigt understreges, at forslagsstillerne er fuldstændig enige med kulturministeren i de udtalelser, han er kommet med om fastprissystemets kulturpolitiske betydning både på det store nordiske biblioteksmøde, som blev afholdt i Goeteborg i sommeren 1986, og i forbindelse med Dansk Forlæggerforenings 50-års jubilæum i januar 1987.
Formålet med dette forslag er at fastslå, at den faste bogladepris er et kulturpolitisk og ikke et erhvervspolitisk instrument, samt at forhindre Monopoltilsynet i, som det er sket gentagne gange i de senere år, at gribe ind over for ordningen med faste priser på bøger.
Som det er anført i forslaget er der ingen tvivl om, at kultursynspunktet i forbindelse med opretholdelsen af den faste bogladepris kan fremføres med langt større styrke i 1987 end det kunne i 1956, da de kulturelle hensyn var »vægtige grunde« for,  

 at Monopoltilsynet kunne godkende, at forbudet mod håndhævelse af bindende videresalgspriser ikke skulle gælde for bogladepriser.
