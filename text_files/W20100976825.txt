Påbud om sikring mod fodskader ved intern transport af gods Resumé Arbejdstilsynet konstaterede, at der i en hal blev pakket magasiner og blade, som blev transporteret på paller med manuelle palleløftere og trucks.
Pallerne vejede ofte over 200 kg.
Enkelte af de ansatte bar sikkerhedsfodtøj, hvorimod hovedparten af de ansatte gik i sportssko, sandaler o. lign.
Det blev oplyst, at der kun er et fåtal der anvender værnefodtøj.
 Arbejdstilsynet gav virksomheden påbud om, at ansatte skal sikres mod at få fodskader.
 Arbejdsmiljøklagenævnet fastholdt Arbejdstilsynets påbud, idet der var risiko for fodskader i forbindelse med arbejdets udførelse.
 Nævnet lagde vægt på, at der blev arbejdet med intern transport af magasiner og blade i bundter på paller, som ofte vejer over 200 kg., og at kun få af de ansatte dagligt anvendte sikkerhedsfodtøj.
 Nævnet lagde desuden vægt på, at der ved kørsel med manuel palleløfter er risiko for at afsætte paller med gods over fødderne, samt at der er risiko for påkørsel med risiko for fodskader.
 Arbejdsmiljøklagenævnet har på møde den 26. oktober 2010 behandlet virksomhedens klage over Arbejdstilsynets afgørelse af 28. september 2009. Arbejdstilsynet gav påbud om, at ansatte i pakkehallen skal sikres mod fodskader ved intern transport af gods.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at de ansatte i pakkehallen hos [navn udeladt] skal sikres mod fodskader ved intern transport af gods.
 Nævnets afgørelse skal efterkommes senest den 27. december 2010.
 Tilbagemelding skal ske til Arbejdstilsynet senest den 3. januar 2011.
 Arbejdsmiljøklagenævnet fastholder således Arbejdstilsynets afgørelse af 28. september 2009.
B E G R U N D E L S E Arbejdsmiljøklagenævnet finder, at arbejdet i pakkehallen ikke udføres således, at det er sikkerheds- og sundhedsmæssigt fuldt forsvarligt for de ansatte i forhold til risiko for fodskader.
 Klagenævnet lægger herved vægt på, at der bliver arbejdet med håndtering og intern transport af magasiner og blade i bundter og på paller, og at kun få af de 20 ansatte dagligt anvender sikkerhedsfodtøj.
 Klagenævnet lægger desuden vægt på, at der ved kørsel med manuel palleløfter er risiko for at afsætte paller med gods over fødderne på de ansatte, samt at der er risiko for påkørsel af fødder med manuelle palleløftere.
 Klagenævnet lægger endelig vægt på, at der er tale om håndtering af store og uhåndterlige byrder, og at pallerne ofte vejer over 200 kg.
B E M Æ R K N I N G E R T I L K L A G E N Det er i klagen anført, at virksomheden ikke er enig i Arbejdstilsynets vurdering af risikoen for fodskader.
Virksomheden har hertil anført,  at den interne transport af magasiner og blade ved hjælp af trucks kun finder sted i kortere perioder to dage om ugen, og at kørslen i øvrigt sker i lavt tempo, i overskuelige omgivelser og med gode udsigtsforhold og bliver varetaget af truckførere, der har deres daglige gang i lager- og pakkehallen  at den øvrige interne transport af magasiner og blade finder sted ved brug af manuelle palleløftere  at der i flere omgange er lavet en risikovurdering af den interne transport og færdsel i lager- og pakkehallen, hvor der blandt andet er lagt vægt på, at der ikke håndteres varer eller gods med skarpe kanter, at der ikke arbejdes i et område med intens daglig trafik, og at den interne færdsel og den skriftlige instruktion af de ansatte indgår i virksomhedens APV, som løbende bliver revideret på møderne i sikkerhedsudvalget, og  at der i forbindelse med risikovurderingen af den interne transport blandt andet er lavet opmærkede gangveje og udarbejdet færdselsregler for de ansatte.
 Klagenævnet finder, at det af virksomheden anførte ikke kan føre til en anden afgørelse, da risikoen for fodskader ved intern transport af magasiner og blade efter nævnets vurdering ikke er tilstrækkeligt forebygget.
 Arbejdsmiljøklagenævnet er i den forbindelse enig i Arbejdstilsynets vurdering af, at der ved arbejdets udførelse er risiko for at tabe bundter eller paller med magasiner og blade ned over fødderne, når der arbejdes med at håndtere bundter fra transportbånd til bure i den smalle gang mellem de to rækker af forsendelsesbure, og når der foregår intern transport af paller og bundter ved hjælp af manuelle palleløftere.
 Klagenævnet er endvidere enig i Arbejdstilsynets vurdering af, at der er risiko for at påkøre fødder eller få fødder i klemme, når der køres med manuelle palleløftere i området bag forsendelsesburene, i det åbne område mellem sorteringsmaskine og forsendelsesbure ved pakke- og sorteringsanlægget og i området ned mod kontorer og modtagelse/afsendelse af varer.
 Endelig er nævnet enig i Arbejdstilsynets vurdering af, at der er risiko for påkørsel af ansatte ved sammenblanding af gående og kørende trafik, især i det åbne område mellem sorteringsmaskine og forsendelsesbure ved pakke- og sorteringsanlægget.
R E G L E R Arbejdsmiljøklagenævnet har ved afgørelsen anvendt disse regler:
 Om brug af værnefodtøj:
 § 38, stk. 1, i bekendtgørelse nr. 268 af 18. marts 2005 af lov om arbejdsmiljø  § 3, § 4, og § 6, stk. 1, i bekendtgørelse nr. 746 af 28. august 1992 om brug af personlige værnemidler.
Om Arbejdstilsynet hjemmel til at give påbud  § 77, stk. 1, i bekendtgørelse nr. 268 af 18. marts 2005 af lov om arbejdsmiljø med de ændringer, der følger af lov nr. 1395 af 27. december 2008.
 Afgørelsens retlige grundlag kan læses på de følgende sider.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] fuldmægtig Kopi til:
[Adressat udeladt] Arbejdstilsynet Regler Bekendtgørelse nr. 268 af 18. marts 2005 af lov om arbejdsmiljø med de ændringer, der følger af lov nr. 1395 af 27. december 2008 .....
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 746 af 28. august 1992 om brug af personlige værnemidler Kapitel 2 Arbejdsgiveren § 3. Hvis arbejdet ikke på anden måde kan planlægges, tilrettelægges og udføres sikkerheds- og sundhedsmæssigt fuldt forsvarligt, må arbejdsgiveren kun lade arbejdet udføre, såfremt der anvendes personlige værnemidler.
 § 4. Arbejdsgiveren skal sørge for, at personlige værnemidler bliver benyttet straks ved det pågældende arbejdes begyndelse og under hele dets udstrækning.
 § 6. Arbejdsgiveren skal forsyne de ansatte med personlige værnemidler.
 Stk. 2. .....
