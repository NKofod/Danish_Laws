 Som led i bestræbelserne for at indskrænke omfanget af Lovtidende og  

 Ministerialtidende har statsministeriet instrueret A/S Schultz bogtrykkeri om  

 fremtidig ved sætning af udkast til anordninger, bekendtgørelser, cirkulærer  

 o. lign. at sætte §-betegnelsen med fede typer og i tekstens 1. linie - (ikke  

 som hidtil med almindelig skrift i en selvstændig linie). Såfremt der  

 undtagelsesvis forekommer overskrifter ved en paragraf, bør §-betegnelsen og  

 overskriften sættes i een linie, hvorefter teksten begynder i en ny linie.
 Overskrifter til kapitler og større afsnit sættes i en linie for sig; hvis  

 de er nummererede, sættes tallet i samme linie.
 Når en paragraf indeholder flere stykker, og det af hensyn til  

 overskueligheden anses for nødvendigt i det hele taget at anvende  

 »stk.«-betegnelser, angives »Stk. 1« ikke, medens  

 »stk. 2« o. s. v. sættes med kursiv i første tekstlinie efter  

 liniebrug, og således at hvert egentligt liniebrud, d. v. s. ny linie efter  

 punktum i den foregående, får »stk.«-betegnelsen.
Mange lange cirkulærer udfærdiges for tiden uden nogen inddeling, hvilket  

 i høj grad vanskeliggør læsning og navnlig citering.
Det henstilles ved  

 længere cirkulærer at anvende §-inddeling på samme måde som ved  

 bekendtgørelser.
Der forekommer nu og da i stoffet længere tekstafsnit m.v., der - uden at  

 være egentlige stykker - ønskes nummereret eller literet.
I så fald bør  

 tallene eller bogstaverne stå en lille smule indrykket i sætningens første  

 linie, medens de følgende linier i samme sætning eller afsnit sættes helt ud  

 til venstre margin.
Den modsatte fremgangsmåde: at sætte tallene helt ud til  

 venstre og indrykke de følgende linier lidt, må undgås, da denne opsætning  

 kræver langt mere plads.
Den ovenfor beskrevne typografiske opstilling vil blive anvendt straks ved  

 al nysætning.
Bekendtgørelser m.v., der tidligere er sat, skal ikke ændres,  

 uanset om datering og udsendelse først sker senere.
 For loves vedkommende træder nyordningen i kraft fra begyndelsen af  

 folketingsåret 1958-59, hvorfor det på manuskripter til lovforslag må  

 angives, om de agtes fremsat i indeværende folketingsår eller først efter 6.  

 oktober 1958.
 For så vidt der ved udfærdigelse af bekendtgørelser, navnlig  

 lovbekendtgørelser, agtes anvendt sats, der ligger i trykkeriet fra ældre  

 anvendelse, bedes der i hvert enkelt tilfælde forhandlet med Lovtidende om,  

 hvorvidt satsen bør ændres, eller udgiften derved er så stor, at den gamle  

 sats bør anvendes endnu en gang.
 Statsministeriet, den 30. juni 1958.
H.
C.
Hansen.
/F.
Grage.
