Påbud om straks at sikre mod recirkulation af asbestforurenet luft Arbejdsmiljøklagenævnet har på møde den 23. februar 2010 behandlet virksomhedens klage over Arbejdstilsynets afgørelse af 27. maj 2009. Arbejdstilsynet traf afgørelse med påbud om, at virksomheden straks skulle sikre mod recirkulation af asbestforurenet luft.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at virksomhed xx skal sikre mod recirkulation af asbestforurenet luft.
 Nævnets afgørelse skal efterkommes straks.
 Arbejdsmiljøklagenævnet fastholder således Arbejdstilsynets afgørelse af 27. maj 2009.
B E G R U N D E L S E Arbejdsmiljøklagenævnet har ved afgørelsen lagt vægt på, at der ved recirkulation af asbestforurenet luft er risiko for, at de ansatte udsættes for asbeststøv, som er kræftfremkaldende og sundhedsfarligt, hvilket medfører en forringelse af de ansattes sikkerhed og sundhed.
 Nævnet har desuden lagt vægt på, at det efter reglerne om asbest ikke er tilladt at recirkulere luften fra forureningen fra arbejde med asbestholdige materialer.
Det forhold, at udsugningsluften fra miljøboksen sendes ud i det rum, hvor der er åbent op til 1. sal og ikke er opsat vinduesfacade i den ene side, finder nævnet ikke kan føre til en anden afgørelse.
Nævnet finder ikke, at disse forhold udelukker, at der er risiko for udslip af asbestfibre, som kan være tilstede i de områder, herunder fællesarealet i stueplan og i området omkring miljøboksen, hvor de ansatte færdes.
Det anføres bl.a. i klagen, at det ikke på tidspunktet for Arbejdstilsynets besøg var muligt at finde en brugbar teknisk løsning på aftræk til det fri, da en slange kun vanskeligt ville kunne føres fra miljøboksen og ud i det fri.
Det anføres endvidere, at virksomheden har benyttet slanger på andre miljøbokse, hvor det har været muligt og hensigtsmæssigt.
 Hertil skal nævnet bemærke, at tekniske vanskeligheder ikke kan medføre, at lovgivningen, herunder reglen mod recirkulering af asbestholdigt luft, ikke skal overholdes.
Det fremgår af bilag til klagen, at firmaet X den 2. juni 2009 har foretaget målinger for asbestfibre inde i og uden for saneringsområdet.
Der blev målt ca. 560.000 asbestfibre/m3 i arbejdsområdet og ca. 500 asbestfibre/m3 uden for i afkastluftstrømmen fra luftrenseren.
Nævnet finder ikke, at disse målinger kan føre til en ændring af Arbejdstilsynets afgørelse, da asbest er et kræftfremkaldende stof, hvor enhver unødig påvirkning skal undgås.
Det betyder, at uanset resultatet af målingerne, og selvom de var foretaget på datoen for Arbejdstilsynets besøg, vil der, ved recirkulation af den asbestforurenede luft, være tale om en unødig påvirkning af de ansatte.
 Til det af klager anførte om, at det ikke af BAR  vejledningen på området fremgår, at der ikke må ske recirkulation, skal nævnet bemærke, at Arbejdstilsynet i forordet til vejledningen har bemærket, at vejledningen ikke dækker samtlige relevante emner inden for området.
Strakspåbud Arbejdsmiljøklagenævnet er enig med Arbejdstilsynet i, at påbuddet om, at der skal sikres mod recirkulering af asbestforurenet luft, skulle efterkommes straks.
 Nævnet finder, at det af hensyn til faren for de ansattes sikkerhed og sundhed var nødvendigt at træffe foranstaltninger her og nu, således at de ansatte ikke fortsat blev udsat for risiko for sundhedsfarlig påvirkning af asbest.
 Nævnet finder desuden, at økonomiske hensyn ikke kan føre til en anden afgørelse, fordi økonomiske hensyn ikke kan tilsidesætte hensynet til de ansattes sikkerhed og sundhed.
R E G L E R Om indeklima § 48, i lov om arbejdsmiljø, jf. lovbekendtgørelse nr. 268 af 18. marts 2005 § 8, i Arbejdstilsynets bekendtgørelse nr. 1502 af 21. december 2004 om asbest Om Arbejdstilsynets hjemmel til at give påbud § 77, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne Afgørelsens retlige grundlag fremgår af de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 ...
Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
 ...
 § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
 Arbejdstilsynets bekendtgørelse nr. 1502 af 21. december 2004 om asbest.
 ...
 § 8. Arbejde med asbest eller asbestholdige materialer må ikke finde sted, medmindre luftforureningen i indåndingszonen er søgt fjernet, normalt ved hjælp af mekanisk ventilation.
 Stk. 2. Hvis det undtagelsesvis ikke er muligt at fjerne luftforureningen efter stk. 1, skal egnet åndedrætsværn anvendes i overensstemmelse med bestemmelserne i §§ 17 - 20.
 Stk. 3. Recirkulation af udsuget luft er ikke tilladt.
 § 9.
