Betænkning afgivet af Udlændinge-, Integrations- og Boligudvalget den 27. maj 2016 Betænkning over Forslag til lov om ændring af integrationsloven og forskellige andre love (Bedre rammer for at modtage og integrere flygtninge og styrket virksomhedsrettet integrationsprogram m.v.) [af udlændinge-, integrations- og boligministeren (Inger Støjberg)]:
1. Ændringsforslag Udlændinge-, integrations- og boligministeren har stillet 9 ændringsforslag til lovforslaget.
2. Udvalgsarbejdet Lovforslaget blev fremsat den 4. maj 2016 og var til 1. behandling den 10. maj 2016. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Møder Udvalget har behandlet lovforslaget i 6 møder.
Høring Et udkast til lovforslaget har inden fremsættelsen været sendt i høring, og udlændinge-, integrations- og boligministeren sendte den 6. april 2016 dette udkast til udvalget, jf.
UUI alm. del  bilag 129. Den 6. maj 2016 sendte udlændinge-, integrations- og boligministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Dansk Selskab for Indvandrersundhed, Folkehøjskolernes Forening i Danmark og Jyderup Højskole.
 Udlændinge-, integrations- og boligministeren har over for udvalget kommenteret de skriftlige henvendelser til udvalget.
Deputationer Endvidere har Dansk Selskab for Indvandrersundhed og Jyderup Højskole mundtligt over for udvalget redegjort for deres holdning til lovforslaget.
Spørgsmål Udvalget har stillet 21 spørgsmål til udlændinge-, integrations- og boligministeren til skriftlig besvarelse, som denne har besvaret med undtagelse af spørgsmål nr. 5 og 21, som forventes besvaret inden 2. behandling.
3. Indstillinger Et mindretal i udvalget (DF, LA, ALT, RV og SF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Et andet mindretal i udvalget (S, V og KF) indstiller lovforslaget til vedtagelse med de stillede ændringsforslag.
Et tredje  mindretal i udvalget (EL) indstiller lovforslaget til forkastelse ved 3. behandling.
Mindretallet vil redegøre for sin stilling til de stillede ændringsforslag ved 2. behandling.
4. Politiske bemærkninger Liberal Alliances, Alternativets, Radikale Venstres og Socialistisk Folkepartis medlemmer af udvalget bemærker, at partierne ikke kan stemme for lovforslaget, som det foreligger ved betænkningsafgivelsen.
Det er velkendt, at partierne ønsker, at det også fremover skal være muligt at benytte højskoleophold som et led i integrationsprogrammet, og at det således også fremover skal være muligt at tilbyde højskoleophold som hidtil.
Dette har partierne givet udtryk for allerede under høringsperioden og igen under 1. behandling af forslaget den 10. maj 2016. Partierne afventer fortsat ministerens eventuelle indrømmelse og ændringsforslag herom.
På den baggrund kan partierne ikke støtte lovforslaget i den nuværende form.
Partierne ønsker, at lovforslaget efter 2. behandling henvises til fornyet udvalgsbehandling.
Dansk Folkepartis medlemmer af udvalget har noteret, at lovforslaget har til formål at udmønte hovedparten af de dele af aftalen »Bedre rammer for at modtage og integrere flygtninge«, som regeringen har indgået med KL, og de dele af »Trepartsaftale om arbejdsmarkedsintegration«, som regeringen har indgået med arbejdsmarkedets parter, som kræver lovændringer.
Lovforslaget understøtter ikke DF's politik.
DF mener derimod, at hele systemet lige fra modtagelse af flygtninge hen over indkvartering, uddannelse, arbejde og sprogundervisning og til praktiske gøremål bør bygges op omkring, at flygtninge kun skal være i Danmark i en begrænset periode.
Al den information, som tilgår flygtninge og deres familier, bør indeholde et budskab om, at de allerede ved ankomsten skal være klar over, at de er gæster, og at de derfor vil blive sendt ud af landet igen.
Det er det mål, politikerne, embedsværket og hele systemet skal arbejde hen imod.
I forhold til de enkelte elementer i lovforslaget mener DF ikke, at der er noget, som afgørende ændrer ved status quo.
Selv om det imod forventning skulle lykkes at få alle disse flygtninge boligplaceret på en fornuftig måde og i jobs, ændrer det ikke ved, at langt størstedelen af disse mennesker ikke vil blive integreret.
De vil fastholde hjemlandets skikke, de vil fastholde den sociale kontrol af deres piger, de vil stille krav om, at det danske samfund skal rette ind efter deres religiøse og kulturelle spilleregler.
Derfor vil det gå, som det altid går.
Det går galt.
DF tager i øvrigt skarpt afstand fra, at der i dette lovforslag er redegjort for, hvordan man kan diskriminere imod danskere.
Der er i loven og i bemærkningerne hertil en beskrivelse af og et forslag til, hvordan regeringen og Folketinget kan sætte egne borgere i bageste række og de fremmede i forreste række.
Det er efter DFs opfattelse uanstændigt.
Der er tale om, at virksomhederne fremadrettet skal have økonomiske tilskud for at ansætte flygtninge, hvilket uundgåeligt vil skubbe arbejdsløse danskere endnu længere væk fra arbejdsmarkedet.
Enhedslistens medlemmer af udvalget er enige i, at det er vigtigt, at flygtninge integreres hurtigst muligt, og at deltagelse på arbejdsmarkedet i form af ordinær ansættelse er et vigtigt led heri.
EL kan dog ikke se, at dette lovforslag i særlig høj grad skulle føre til, at flygtninge kommer i job på sædvanlige overenskomstmæssige vilkår.
Regeringen er udelukkende optaget af at øge udbuddet af arbejdskraft, men beskæftiger sig ikke med at øge efterspørgslen efter arbejdskraft ved at skabe nogle flere job, hvilket jo ellers ville give plads på arbejdsmarkedet ikke bare til flygtninge, men til de mange arbejdsløse, vi har i forvejen.
Det fremgår klart af lovforslaget, at formålet først og fremmest er at øge den såkaldt virksomhedsrettede indsats, der først og fremmest er virksomhedspraktik, hvor flygtningene i op til 3 måneder kan fungere som gratis arbejdskraft, og hvor det ene praktikforløb afløser hinanden.
Der foreslås en kraftig opstramning, idet der nu ikke må gå mere end 6 uger mellem hver praktik.
Dette vil ikke føre til flere ordinære arbejdspladser og ansættelsesforhold, men til, at flygtningene fortrænger nogle af de mange arbejdsløse, vi har i forvejen, og risikerer at blive misbrugt til at presse lønningerne.
 Det er også forventeligt, at den »virksomhedsrettede indsats« vil føre til, at flygtningene først og fremmest kommer i praktik i brancher, hvor der er i forvejen er mange udlændinge  lagervirksomhed, rengøring, hotel- og restauration  hvorfor der kan sættes et stort spørgsmålstegn ved den integrationsmæssige værdi.
Hertil kommer en række yderligere klare forringelser af kvaliteten i forhold til integrationsindsatsen over for flygtningene.
Alle flygtninge er pr. definition jobparate fra dag et, hvilket vil ramme flygtninge med krigstraumer og sygdomme, der oven i købet risikerer sanktioner i en forvejen alt for lille ydelse, hvis de ikke lever op til rådighedskravene.
Af yderligere forringelser kan nævnes slækkelse af kravet om sundhedstjek, at færre vil få ret til transportgodtgørelse samt ringere uddannelsesmuligheder.
For at føje spot til skade indføres et bonussystem, der favoriserer kommuner og virksomheder, der kan få flygtninge i ordinære job.
En tilsvarende ordning gælder ikke for danske arbejdsløse.
Alt i alt gavner lovforslaget ikke integrationen.
Det er ikke godt for integrationen at bruge flygtningene som gratis eller billig arbejdskraft, og det er ikke godt for integrationen at slække på kravene til sundhedstjek, sprogundervisning, almen uddannelse og social- og sundhedsmæssige indsatser.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til § 1 Af udlændinge-, integrations- og boligministeren, tiltrådt af et flertal (udvalget med undtagelse af EL):
 1) Efter nr. 10 indsættes som nyt nummer:
»01. I § 16, stk. 1, ændres »stk. 8« til: »stk. 9«.« [Teknisk korrektion] 2) Efter nr. 16 indsættes som nyt nummer:
»02. I § 19, stk. 4, ændres »§ 16, stk. 8« til: »§ 16, stk. 9«.« [Teknisk korrektion] Af udlændinge-, integrations- og boligministeren, tiltrådt af udvalget:
 3) Efter nr. 18 indsættes som nyt nummer:
»03. I § 19, stk. 8,  2. pkt., der bliver stk. 9, 2. pkt., ændres »eller 8« til: »eller 9«.« [Teknisk korrektion] 4) I nr. 22 ændres i den indledende tekst »§ 21« til: »§ 21, stk. 1,«.
[Teknisk korrektion] 5) Nr. 35 og 36  udgår, og istedet indsættes:
 »35. § 26 a med tilhørende overskrift ophæves, og i stedet indsættes:
»Pligt til at udnytte sine arbejdsmuligheder § 26. En udlænding, som modtager integrationsydelse, har pligt til at udnytte sine arbejdsmuligheder og tage imod tilbud som led i integrationsprogrammet efter kapitel 4.
 Stk. 2. En jobparat udlænding skal udnytte sine arbejdsmuligheder efter reglerne i § 26 a.
 Stk. 3. Undtages en jobparat udlænding, jf. § 26 a, stk. 6, fra kravet om registrering af sin jobsøgning i joblog på Min Side på Jobnet, jf. § 26 a, stk. 1, fra kravet om hver syvende dag at skulle tjekke sine jobforslag, jf. § 26 a, stk. 2, eller fra kravet om at lægge et cv på Jobnet inden for 3 uger og kravet om i den forbindelse at angive beskæftigelsesmål på Jobnet, jf. § 26 a, stk. 3 og 4, skal jobcenteret og udlændingen aftale, hvordan den pågældende i stedet skal dokumentere sine jobsøgningsaktiviteter.
§ 26 a.
En jobparat udlænding skal være aktivt arbejdssøgende.
Udlændingen skal overholde de aftaler, der fremgår af Min Side på Jobnet, og som er indgået med kommunen om, hvordan og inden for hvilke fagområder den pågældende skal søge job.
Udlændingen skal endvidere løbende registrere alle jobsøgningsaktiviteter i en joblog på Jobnet.
Stk. 2. En jobparat udlænding, der har ansøgt om eller modtager integrationsydelse, skal ved første henvendelse til kommunen om hjælp tilmelde sig som arbejdssøgende i jobcenteret, og kommunen har pligt til at sikre dette.
Udlændingen skal mindst hver syvende dag tjekke sine jobforslag på Jobnet og dermed bekræfte, at pågældende er arbejdssøgende.
De regler, som fastsættes i medfør af § 11, stk. 5, i lov om en aktiv beskæftigelsesindsats, finder tilsvarende anvendelse for udlændingens tilmelding og afmelding som arbejdssøgende.
Stk. 3. Udlændingen skal hurtigst muligt og senest 3 uger efter tilmelding som arbejdssøgende hos jobcenteret lægge en beskrivelse (cv) af tidligere beskæftigelse, uddannelse, kvalifikationer og øvrige forhold af betydning for jobcenterets bistand til at finde arbejde ind i Jobnet.
Udlændingen skal endvidere angive mindst ét beskæftigelsesmål.
Jobcenteret kan inden for fristen i 1. pkt. fastsætte, hvornår oplysningerne skal være indlagt i Jobnet.
Stk. 4. Udlændingen skal løbende opdatere sine oplysninger som nævnt i stk. 3 i Jobnet.
Foreligger der oplysninger som nævnt i stk. 3 fra en tidligere tilmelding som arbejdssøgende, skal oplysningerne straks på ny gøres tilgængelige i Jobnet, hvis udlændingen igen bliver tilmeldt som arbejdssøgende.
 Stk. 5. Jobcenteret skal i forbindelse med afholdelse af samtaler efter § 20, stk. 4, sikre, at de oplysninger, som udlændingen har indlagt i Jobnet, er fyldestgørende.
Stk. 6. Jobcenteret kan beslutte, at udlændingen undtages fra kravet om registrering af sin jobsøgning i joblog på Min Side på Jobnet, jf. stk. 1, fra kravet om hver syvende dag at skulle tjekke sine jobforslag, jf. stk. 2, eller fra kravet om at lægge et cv på Jobnet inden for 3 uger og kravet om i den forbindelse at angive beskæftigelsesmål på Jobnet, jf. stk. 3 og 4, hvis udlændingens sproglige og it-mæssige forudsætninger ikke er tilstrækkelige til, at udlændingen kan opfylde kravene.
Jobcenteret skal sørge for, at udlændingen hurtigst muligt bliver i stand til dette.
Stk. 7. Udlændingen skal søge arbejde på den måde, der er sædvanlig inden for det pågældende område.
Udlændingen skal endvidere søge ledige job, når jobcenteret forlanger det.
 Stk. 8. Jobcenteret skal yde bistand, i forbindelse med at en udlænding indlægger oplysninger i Jobnet, hvis den pågældende anmoder herom.
Stk. 9. Staten og kommunen har adgang til de oplysninger, som udlændingen har indlagt i Jobnet.«« [Af lovtekniske årsager nyaffattes integrationslovens §§ 26 og 26 a] Til § 3 6) I den under  nr. 3  foreslåede ændring af § 62, stk. 3, 1. pkt., og stk. 4, ændres »§ 51 a, stk. 4« til: »§ 51 a, stk. 5«.
[Konsekvensændring] Til § 11 7) Efter nr. 10 indsættes som nyt nummer:
»01. I § 38, stk. 2, ændres »§ 26 a, stk. 1« til: »§ 26 a, stk. 2«.« [Konsekvensændring] Til § 12 8) I stk. 2 ændres »36« til: »35«, og »10-12« til: »10, 01, 11 og 12«.
[Konsekvensændring] Til § 13 9) I stk. 2 indsættes efter »§ 1, nr. 12,«: »14, 15, 17-21, 23, 24, 27-33 og 35-39, og § 11, nr. 1-8, 10, 01 og 11,«.
[Præcisering af overgangsbestemmelsen, således det fremgår, hvilke bestemmelser der finder anvendelse, hvis integrationsprogrammet forlænges ud over 1 år] Bemærkninger Til nr. 1-3 Der er tale om tekniske korrektioner som følge af lovforslagets § 1, nr. 11, hvor der indsættes et nyt stykke i integrationslovens § 16, hvorved integrationslovens § 16, stk. 8, bliver § 16, stk. 9.
Til nr. 4 Der er tale om en teknisk korrektion, hvorved det præciseres, at den foreslåede ændring foretages i integrationslovens § 21, stk. 1.
Til nr. 5 I lovforslaget som fremsat nyaffattes integrationslovens § 26 a, stk. 1-3, og der indsættes nye stk. 4-6. Herudover er indsat en rykningsklausul for de gældende bestemmelser i § 26 a, stk. 4-6.
Af lovtekniske hensyn foreslås det, at både integrationslovens § 26 og samtlige stykker i § 26 a nyaffattes.
Der er således tale om en teknisk korrektion i forhold til det fremsatte lovforslag.
 Efter de gældende regler i lov om aktiv socialpolitik har en udlænding, der modtager integrationsydelse under integrationsprogrammet, pligt til at stå til rådighed for arbejdsmarkedet, jf. lovens § 13.
 Herudover opregner den gældende § 26 a i integrationsloven de konkrete pligter, der angår rådighedsforpligtelsen for en udlænding, der alene har ledighed som problem, og hvis opfyldelse er en forudsætning for at modtage kontanthjælp eller integrationsydelse, og hvordan Jobcenteret skal være udlændingen behjælpelig ved jobsøgning m.v.
En udlænding har således ved første henvendelse til kommunen pligt til at tilmelde sig som arbejdssøgende i jobcenteret, og kommunen har pligt til at sikre dette.
De regler, som beskæftigelsesministeren i den generelle beskæftigelsesindsats fastsætter om tilmelding, jobsøgning og joblog m.v. og om afmelding som arbejdssøgende, finder også anvendelse for udlændingens tilmelding og afmelding som arbejdssøgende.
Det betyder bl.a., at modtagere af kontanthjælp og integrationsydelse løbende skal dokumentere alle deres jobsøgningsaktiviteter i deres joblog på Min Side på Jobnet.
Udlændingen skal endvidere mindst hver syvende dag tjekke sine jobforslag på Jobnet og dermed bekræfte at være arbejdssøgende, jf. § 26 a, stk. 1.
Udlændingen har videre pligt til hurtigst muligt og senest efter 3 uger at indlægge et fyldestgørende cv i Jobnet og skal angive mindst et beskæftigelsesmål.
Jobcenteret kan fastsætte en frist for, hvornår oplysningerne skal være lagt ind.
Er der på Jobnet cv-oplysninger fra en tidligere tilmelding som arbejdssøgende, skal disse straks på ny gøres tilgængelige, hvis udlændingen bliver tilmeldt som arbejdssøgende, jf. § 26 a, stk. 2.
Jobcenteret skal senest 3 uger efter udlændingens tilmelding som arbejdssøgende afholde en cv-samtale med udlændingen, hvor det sikres, at de oplysninger, som udlændingen har indlagt i Jobnet, er fyldestgørende.
Under samtalen skal det aftales, hvordan jobcenteret skal bistå udlændingen med at finde arbejde, og udlændingen kan pålægges at søge relevante ledige jobs, jf. § 26 a, stk. 3.
Udlændingen skal søge arbejde på den måde, der er sædvanlig inden for det pågældende område.
Udlændingen skal endvidere søge ledige job, når jobcenteret forlanger det, jf. § 26 a, stk. 4.
 Jobcenteret skal yde bistand, i forbindelse med at en udlænding indlægger oplysninger i Jobnet, hvis den pågældende anmoder herom, jf. § 26 a, stk. 5.
 Staten og kommunen har adgang til de oplysninger, som udlændingen har indlagt i Jobnet, jf. § 26 a, stk. 6.
 Det foreslås, at pligterne for alle udlændinge under integrationsprogrammet, som modtager integrationsydelse, tydeliggøres ved at lade dem fremgå af integrationsloven.
Den foreslåede § 26 angår den grundlæggende pligt til at stå til rådighed for arbejdsmarkedet, som en udlænding, der modtager integrationsydelse under integrationsprogrammet, løbende skal opfylde.
En udlænding er således forpligtet til at stå til rådighed for arbejdsmarkedet, medmindre der foreligger forhold, der kan begrunde, at den pågældende ikke har pligt hertil.
 Det foreslås i § 26, stk. 1, at en udlænding, som modtager integrationsydelse, har pligt til at udnytte sine arbejdsmuligheder og tage imod tilbud som led i integrationsprogrammet efter kapitel 4. Med forslaget tydeliggøres det, at rådighedsforpligtelsen foruden en pligt til at tage imod tilbud om arbejde også omfatter en pligt til at tage imod tilbud som led i integrationsprogrammet.
 Det foreslås i § 26, stk. 2, at det desuden tydeliggøres i integrationsloven, at en jobparat udlænding skal udnytte sine arbejdsmuligheder efter reglerne i § 26 a.
Det foreslås i § 26, stk. 3, at det for jobparate udlændinge, som efter § 26 a, stk. 6, undtages fra nogle af kravene til anvendelse af Jobnet grundet manglende sproglige eller it-mæssige kompetencer, desuden fastsættes, at jobcenteret skal aftale med udlændingen, hvordan den pågældende i stedet skal dokumentere sine jobsøgningsaktiviteter.
Det kan være i form af dokumentation fra arbejdsgivere om, at udlændingen har søgt job hos arbejdsgiveren, eller kopi af ansøgningen.
Dette kan f.eks. også være ved, at det dokumenteres i journalen, at den pågældende sammen med en jobkonsulent m.v. søger job aktivt.
Den foreslåede § 26 a omfatter de konkrete pligter for en udlænding, som er jobparat.
Forslaget indebærer bl.a. en sproglig tilpasning, som følge af at udlændinge, som ikke har problemer ud over ledighed, fremover betegnes som jobparate udlændinge, jf. lovforslagets § 1, nr. 14.
Det foreslås i § 26 a, stk. 1, at det kommer til at fremgå direkte af integrationsloven, at jobparate udlændinge skal være aktivt jobsøgende, herunder at udlændingen skal overholde de aftaler, som er indgået med kommunen, om, hvordan og inden for hvilke områder den pågældende skal søge job.
Samtidig foreslås det, at den jobparate udlænding skal registrere alle sine jobsøgningsaktiviteter i en joblog på Jobnet.
Den jobparate udlænding skal mødes med krav om en intensiv jobsøgningsindsats.
Jobparate udlændinge skal sørge for at søge job inden for et bredt ansættelsesområde.
Jobsøgningen skal samtidig være intensiv og realistisk, og jobsøgningen skal dokumenteres i jobloggen på Min Side på Jobnet.
Den jobparate udlænding skal aktivt søge job på den måde, som er normal for området.
Jobcenteret skal løbende følge op på udlændingens jobsøgning med udgangspunkt i jobloggen på Min Side på Jobnet, herunder om den enkelte jobparate udlænding søger tilstrækkelig bredt, intensivt og realistisk.
Hvis jobcenteret vurderer, at den jobparate udlænding ikke har søgt job i tilstrækkeligt omfang, kan jobcenteret stille krav til den enkelte om jobsøgningen og gennem klare aftaler sikre, at den enkelte reelt står til rådighed for arbejdsmarkedet.
Aftalen mellem den jobparate udlænding og jobcenteret skal fremgå af Min Side på Jobnet.
 Kommunen kan altid iværksætte et tilbud om virksomhedspraktik, hvis kommunen vurderer, at det er relevant, herunder hvis der opstår tvivl om personens rådighed.
 § 26 a, stk. 2, svarer til de gældende regler i § 26 a, stk. 1.
 § 26 a, stk. 3, svarer til de gældende regler i § 26 a, stk. 2.
Efter § 26 a, stk. 4, foreslås det, at udlændingen løbende skal opdatere sine egne oplysninger i Jobnet.
Foreligger der oplysninger som nævnt i stk. 2 (cv-oplysninger) fra en tidligere tilmelding som arbejdssøgende, skal oplysningerne straks på ny gøres tilgængelige, hvis udlændingen igen bliver tilmeldt som arbejdssøgende.
Bestemmelsen svarer til gældende regler.
Efter § 26 a, stk. 5, skal jobcenteret i forbindelse med afholdelse af samtaler efter § 20, stk. 4, sikre, at de oplysninger, som udlændingen har indlagt i Jobnet, er fyldestgørende.
Bestemmelsen svarer til gældende regler.
Herudover foreslås det i § 26 a, stk. 6, at jobcenteret kan beslutte at undtage en udlænding fra kravet om registrering af sin jobsøgning i joblog på Min Side på Jobnet, jf. § 26 a, stk. 1, fra kravet om hver syvende dag at skulle tjekke sine jobforslag, jf. § 26 a, stk. 2, og fra kravet om at skulle lægge sit cv på Jobnet, jf. § 26 a, stk. 3 og 4, hvis udlændingens sproglige og it-mæssige forudsætninger ikke er tilstrækkelige til, at udlændingen kan opfylde kravene.
Jobcenteret skal efter omstændighederne sørge for, at den pågældende hurtigst muligt bliver i stand til dette.
 Forslaget har til formål at sikre kommunerne mulighed for en fleksibel anvendelse af Jobnet ud fra en konkret vurdering af den enkelte udlændings forudsætninger, således at manglende danskkundskaber og it-mæssige kompetencer, som kan gøre det vanskeligt for udlændingen at anvende de digitale løsninger i Jobnet, ikke kommer til at stå i vejen for, at udlændingen vurderes jobparat og får en jobrettet indsats.
 § 26 a, stk. 7, svarer til de gældende regler i § 26 a, stk. 4.
 § 26 a, stk. 8, svarer til de gældende regler i § 26 a, stk. 5.
 § 26 a, stk. 9, svarer til de gældende regler i § 26 a, stk. 6.
Til nr. 6 Der er tale om en teknisk korrektion, idet der i lovforslaget fejlagtigt henvises til § 51 a, stk. 4. Der skal retteligt henvises til bestemmelsen i § 51 a, stk. 5.
Til nr. 7 Af den gældende § 38, stk. 2, i lov om aktiv socialpolitik fremgår det, at hvis en person har undladt at tjekke sine jobforslag på Jobnet og dermed bekræfte, at pågældende er arbejdssøgende, og som følge heraf er blevet afmeldt som arbejdssøgende i henhold til regler efter integrationslovens § 26 a, stk. 1, skal kommunen træffe afgørelse om, at der skal foretages fradrag i hjælpen for de dage, hvor personen har været afmeldt.
 Som følge af ændringen i § 1, nr. 36, skal henvisningen i § 38, stk. 2, til integrationslovens § 26 a, stk. 1, ændres til § 26 a, stk. 2. Der er alene tale om en konsekvensændring.
Til nr. 8 Der er tale om en konsekvensændring som følge af ændringen til § 11, hvor der indsættes et nyt nummer.
Til nr. 9 I lovforslaget som fremsat er det anført i § 13, stk. 2, at lovens § 1, nr. 12, om integrationsprogrammets længde finder anvendelse for udlændinge, som kommunen har overtaget ansvaret for i perioden fra den 1. juli 2013 til den 30. juni 2015, og som ikke har afsluttet integrationsprogrammet efter integrationslovens § 16. Det indebærer, at en udlænding, der på ikrafttrædelsestidspunktet deltager i integrationsprogrammet efter § 16 på f.eks. andet eller tredje år, omfattes af den foreslåede regel i § 16, stk. 7, 2. pkt., om, at kommunalbestyrelsen skal forlænge integrationsprogrammet i op til 5 år, hvis udlændingen ikke har opnået de opstillede beskæftigelses- og uddannelsesmål.
 Det fremgår af bemærkningerne til det fremsatte lovforslag, at det er intentionen, at indholdet af integrationsprogrammet i forlængelsesperioden skal følge de foreslåede nye regler for integrationsprogrammet, herunder reglerne om visitation som jobparat eller aktivitetsparat og mulighederne for at undtage jobparate udlændinge fra nogle af kravene til anvendelse af Jobnet.
 Det foreslås, at det lovfæstes, hvilke nærmere regler der finder anvendelse i forlængelsesperioden.
 Det foreslås således, at der i § 13, stk. 2, indsættes en henvisning til, at lovens § 1, nr. 14, 15, 17-21, 23, 24, 27-33 og 36-39, og § 11, nr. 1-8 og 10, 01 og 11, også finder anvendelse for udlændinge, som kommunen har overtaget ansvaret for i perioden fra den 1. juli 2013 til den 30. juni 2015, og som ikke har afsluttet integrationsprogrammet efter integrationslovens § 16.
 Forslaget indebærer, at denne målgruppe også omfattes af de foreslåede visitationsregler i integrationslovens § 17 og af de foreslåede regler om en kontinuerlig virksomhedsrettet indsats i integrationslovens § 17 a, jf. lovens § 1, nr. 14.
I forhold til visitationsreglerne bemærkes det, at § 17, stk. 1, efter sit indhold ikke finder anvendelse, idet denne bestemmelse vedrører de første 3 måneder efter kommunalbestyrelsens overtagelse af ansvaret for udlændingen.
Bestemmelsen finder heller ikke anvendelse i den situation, hvor en anden kommune i forbindelse med en udlændings tilflytning til kommunen overtager ansvaret for den pågældende udlænding.
Derimod finder reglen i § 17, stk. 2, anvendelse, og visitationen gennemføres i forbindelse med den førstkommende opfølgning på integrationskontrakten, jf. integrationslovens § 20. Det indebærer, at kommunen ikke i forbindelse med lovens ikrafttræden skal gennemgå alle sager for denne gruppe.
I stedet kan fastlæggelse af indsatsen i forlængelsesperioden gennemføres i forbindelse med den opfølgning på integrationsindsatsen, som kommunen allerede er forpligtet til i medfør af § 20.
Indholdet af integrationsprogrammet for denne gruppe følger desuden reglerne om integrationsprogrammets indhold i forlængelsesperioden, jf. integrationslovens § 17 a.
Det indebærer, at der skal tilbydes en kontinuerlig virksomhedsrettet indsats, hvor der for jobparate maksimalt må være 6 uger mellem hvert virksomhedsrettet tilbud i form af virksomhedspraktik eller ansættelse med løntilskud, jf. §§ 23 b og 23 c, og at de virksomhedsrettede tilbud for jobparate skal have en varighed på gennemsnitligt mindst 15 timer om ugen.
I timetallet kan indgå tilbud om nytteindsats.
 Forslaget indebærer desuden, at udlændinge, som får forlænget integrationsprogrammet i medfør af integrationslovens § 16, stk. 7, 2. pkt., omfattes af den foreslåede ændring af flyttereglen i integrationslovens § 18, stk. 2, jf. lovens § 1, nr. 15.
 Forslaget indebærer videre, at udlændinge, som får forlænget integrationsprogrammet i medfør af integrationslovens § 16, stk. 7, 2. pkt., omfattes af de foreslåede ændringer af integrationskontrakten efter § 19, indførelse af reglen om udpegning af en koordineringsansvarlig forvaltning, jf. § 19 a, ændring af reglerne om opfølgning på integrationskontrakten, jf. § 20, og adgangen til at anvende Min Plan på Jobnet til udarbejdelse og opfølgning på integrationskontrakten, jf. § 20 a, jf. lovens § 1, nr. 17-21.
 Forslaget indebærer videre, at de foreslåede regler, som giver kommunerne mulighed for at anvende forberedende forløb for virksomhedsrettede tilbud, jf. integrationslovens § 23 a, stk. 1, nr. 5, og nytteindsats som tilbud under integrationsprogrammet, jf. § 23 b, stk. 1, 2. pkt., ligeledes finder anvendelse for denne målgruppe, jf. lovens § 1, nr. 23-29 og 31.
 Forslaget indebærer desuden, at de foreslåede forenklinger i integrationslovens § 23 f om dækning af udgifter til transportudgifter ved deltagelse i integrationsprogrammet ligeledes finder anvendelse for målgruppen, jf. lovens § 1, nr. 32 og 33.
 Herudover finder lovens § 1, nr. 30, som vedrører en sproglig tilpasning af § 23 b, stk. 4, som følge af at udlændinge, som ikke har problemer ud over ledighed, fremover betegnes som jobparate, anvendelse.
 Det foreslås desuden, at lovens § 1, nr. 36, som vedrører reglerne i §§ 26 og 26 a om integrationsydelsesmodtageres pligt til at stå til rådighed for arbejdsmarkedet, udnytte sine arbejdsmuligheder og tage imod tilbud som led i integrationsprogrammet samt jobcenterets mulighed for at beslutte at undtage en udlænding fra nogle af kravene til anvendelse af Jobnet m.v., ligeledes finder anvendelse for denne målgruppe.
 Konsekvensændringerne, der foretages som følge af ændringerne i § 1, nr. 36, i § 11, nr. 1-8 og 10, 01 og 11, finder ligeledes anvendelse for udlændinge, som kommunen har overtaget ansvaret for i perioden fra den 1. juli 2013 til den 30. juni 2015, og som ikke har afsluttet integrationsprogrammet efter integrationslovens § 16.
 Herudover finder lovens § 1, nr. 37, som vedrører en sproglig tilpasning af § 27 a, stk. 1, som følge af at udlændinge, som ikke har problemer ud over ledighed fremover betegnes som jobparate, anvendelse.
 Endelig indebærer forslaget, at ændringerne i integrationslovens § 45, stk. 3, om grundtilskud for udlændinge i integrationsprogrammet finder anvendelse i de første 3 år af integrationsprogrammet, jf. lovens § 1, nr. 38, og at ændringerne i integrationslovens § 45, stk. 8, om resultattilskud finder anvendelse også for den målgruppe, der får forlænget integrationsprogrammet i medfør af integrationslovens § 16, stk. 7, 2. pkt., jf. lovens § 1, nr. 39.
Det bemærkes, at loven ikke finder anvendelse for udlændinge, der på tidspunktet for lovens ikrafttræden har afsluttet det 3-årige integrationsprogram.
Det betyder, at en udlænding, som har afsluttet det 3-årige integrationsprogram inden den 1. juli 2016 og ikke har opnået ordinær beskæftigelse, som hidtil omfattes af den ordinære beskæftigelsesindsats, jf. lov om en aktiv beskæftigelsesindsats.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Merete Dea Larsen (DF) Marcus Knuth (V) Britt Bager (V) Preben Bang Henriksen (V) Louise Schack Elholm (V) Erling Bonnesen (V) Jan E.
Jørgensen (V) Simon Emil Ammitzbøll (LA) Ole Birk Olesen (LA) Naser Khader (KF) Dan Jørgensen (S) Daniel Toft Jakobsen (S) Jan Johansen (S) Karen J.
Klint (S) Mattias Tesfaye (S) Yildiz Akdogan (S) Johanne Schmidt-Nielsen (EL) Søren Egge Rasmussen (EL) Ulla Sandbæk (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
