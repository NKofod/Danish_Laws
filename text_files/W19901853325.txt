En klager, der var bosat i Vesttyskland og blev aflønnet af et  

 derværende selskab, blev anset begrænset skattepligtig til Danmark, idet hans  

 arbejde væsentligst bestod i funktioner som direktør for et herværende  

 datterselskab.
Han var bl.a. anmeldt som direktør til  

 Aktieselskabs-Registeret, og havde opholdt sig her i landet i op til ca. 200  

 dage om året.
 A, Vesttyskland, klagede over, at amtsligningsrådet havde anset ham for  

 begrænset skattepligtig til Danmark, jf. kildeskattelovens § 2, stk. 1, litra  

 a, for indkomstårene 1980-1986, begge inkl.
Det fremgik af sagens oplysninger, at klageren var ansat i en vesttysk  

 virksomhed, beliggende i X i Sydtyskland.
Denne virksomhed var i det hele  

 ejer af et datterselskab i Y i Danmark.
Selskabet var et handelsaktieselskab,  

 der varetog afsætningen af moderselskabets produktion til Danmark og flere  

 andre lande samt i et vist omfang Nordtyskland.
Klageren var ifølge sin ansættelseskontrakt med moderselskabet ansat i  

 dette, men havde som arbejdsområde det danske selskab.
Han havde haft  

 ledelsen af dette, idet han over for Aktieselskabs-Registeret var anmeldt som  

 direktør.
Samtlige forhandlerkontrakter med selskabet var underskrevet af  

 klageren, ligesom det danske selskab havde afholdt rejse- og  

 repræsentationsudgifter samt automobiludgifter for klageren.
Denne havde  

 endvidere ifølge amtsligningsrådets opgørelse i årene 1982-1986, begge inkl.,  

 opholdt sig i Danmark i henholdsvis 172 dage, 133 dage, 193 dage, 198 dage og  

 160 dage.
Amtsligningsrådet havde ved ansættelserne været af den opfattelse, at  

 klageren - uanset at han formelt var ansat af det vesttyske moderselskab -  

 reelt havde haft det danske selskab som arbejdsgiver.
Der var herved lagt  

 vægt på, at klageren havde været anmeldt som direktør i selskabet og havde  

 udført en direktørs funktion.
Hans arbejdsområde var at være daglig leder af  

 selskabet og kontaktmand i forhold til selskabets forhandlernet i en række  

 lande.
Hans arbejde i Vesttyskland havde - udover kontakt til det danske  

 selskabs forhandlere - udelukkende været at aflægge rapport til  

 moderselskabet.
Ved en gennemgang af datterselskabets regnskabsmateriale var  

 det konstateret, at samtlige forhandlerkontrakter var indgået af klageren, at  

 næsten samtlige checks, der var udstedt af datterselskabet, også var  

 underskrevet af ham, og at datterselskabet havde afholdt  

 rejse-repræsentations- og biludgifter.
Klagerens aflønning burde således  

 efter almindelige forretningsmæssige principper rettelig være afholdt af det  

 danske selskab, for hvem arbejdet var udført.
Ud fra en samlet bedømmelse af  

 klagerens faktiske arbejdsforhold og under hensyntagen til det antal dage,  

 hvor klageren havde arbejdet i Danmark, var amtsligningsrådet af den  

 opfattelse, at den reelle arbejdsgiver var det danske selskab, hvorfor  

 klageren var anset for begrænset skattepligtig i henhold til  

 kildeskattelovens § 2, stk. 1, litra a.
Klagerens advokat gjorde over for Landsskatteretten gældende, at klagerens  

 aftale med moderselskabet om ansættelse i Tyskland måtte respekteres, uanset  

 at klageren havde udført arbejde i Danmark.
Klageren var født dansk, boede i  

 Tyskland, men havde tidligere arbejdet i et dansk firma.
Det tyske selskab  

 havde etableret et selskab i Danmark, og for at sikre indflydelsen her blev  

 klageren ansat i det tyske selskab.
Dette ville give den bedste adgang til  

 instruktion fra moderselskabet.
Koncernen havde hovedkontor i Tyskland, men  

 klageren havde ikke kontorlokaler der.
Klageren havde kontor i Danmark -  

 ganske vist fælles med andre ansatte - og hans funktion var at have kontakt  

 med forretningsforbindelserne i Slesvig-Holsten samt Skandinavien m.m.  

 Direktørfunktionen i Danmark skyldtes moderselskabets krav.
Hovedparten af  

 hans arbejdsopgaver lå i Danmark, men væsentlige funktioner var også udført i  

 Nordtyskland, hvor han bestred samme arbejdsopgaver som i Danmark.
Klageren  

 var ansat og aflønnet i moderselskabet og var underlagt de tyske regler om  

 skat og social sikkerhed m.m.
Han var således almindelig funktionær i  

 Tyskland.
I denne forbindelse fremhævede advokaten, at klageren ikke havde  

 arbejdet over 183 dage årligt i Danmark.
Beskatningsretten måtte derfor  

 tilkomme Tyskland i henhold til den med Vesttyskland indgåede  

 dobbeltbeskatningsoverenskomst, artikel 9, stk. 2. Under alle omstændigheder  

 ville værdien af fri bil ikke være omfattet af begrænset skattepligt til  

 Danmark.
 Subsidiært påstod advokaten fritagelse for beskatning i årene 1980, 1981,  

 1982 og 1986, idet der muligvis kunne herske tvivl om, hvorvidt antallet af  

 klagerens arbejdsdage i Danmark havde oversteget 183 i årene 1984 og 1985.
Told- og Skattestyrelsen henviste under sagen til, at der i den danske  

 lovgivning var hjemmel for beskatning i kildeskattelovens § 2, stk. 1, litra  

 a, jf. § 43, stk. 1, hvorefter det var en betingelse, at der var tale om  

 vederlag her fra landet for arbejde udført i Danmark.
Sagens faktiske forhold  

 var, at klageren havde den overordnede ledelse af selskabet, og at han  

 disponerede på selskabets vegne.
Efter en samlet vurdering var det naturligt  

 at anse klagerens aflønning for at hidrøre fra det danske datterselskab, selv  

 om lønnen ikke faktisk var udbetalt herfra.
Kildeskatteloven og  

 dobbeltbeskatningsoverenskomsten med Vesttyskland, artikel 9, stk. 1, afgav  

 herefter hjemmel for beskatning.
Man kunne tiltræde, at værdien af fri bil  

 ikke var omfattet af den begrænsede skattepligt.
Landsskatteretten lagde efter de i sagen meddelte oplysninger til grund,  

 at klagerens arbejdsindsats havde været lagt i ledelsen af det danske  

 selskab, og at det fra koncernen erhvervede vederlag måtte antages oppebåret  

 for dette arbejde og efter almindelige forretningsmæssige principper måtte  

 kunne henføres til dette selskab.
Uanset at lønnen var udbetalt fra Tyskland,  

 kunne retten derfor tiltræde det af Told- og Skattestyrelsen og  

 amtsligningsrådet anførte om grundlaget for de påklagede ansættelser.  

 Klageren var herefter for de omhandlede indkomstår begrænset skattepligtig  

 til Danmark.
 LV 1989, DA 2.1.
