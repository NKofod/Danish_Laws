Skriftlig fremsættelse (9. februar 2011) Justitsministeren (Lars Barfoed) Herved tillader jeg mig for Folketinget at fremsætte:
Forslag til lov om ændring af våbenloven og lov om krigsmateriel m.v. (Forenkling af fremgangsmåden for meddelelse af udførselstilladelse m.v.) (Lovforslag nr.
L 135) Formålet med lovforslaget er primært at gennemføre Europa-Parlamentets og Rådets direktiv om forenkling af vilkår og betingelser for overførsel af forsvarsrelaterede produkter inden for Fællesskabet.
 Direktivets formål er at reducere hindringer for handel med forsvarsmateriel inden for det indre marked ved at forenkle og tilnærme både betingelser og procedurer for at opnå tilladelse til udførsel.
 Med lovforslaget foreslås der derfor en udvidelse af våbenlovens regler for udførsel af våben, og forsvarsmateriel, så der  udover den eksisterende tilladelsesordning - etableres adgang til at udstede globale og generelle udførselstilladelser, ved udførsel til et andet EU-land.
 Herudover indebærer lovforslaget, at virksomheder i medlemslandene i en række tilfælde når det gælder transport af forsvarsmateriel gennem Danmark ikke længere behøver at indhente en transittilladelse.
 Der foreslås endvidere en tilføjelse i krigsmaterielloven, så der skabes en frivillig certificeringsordning for virksomheder, der vil indføre visse forsvarsrelaterede produkter omfattet af forsvarsdirektivet.
Lovforslaget indeholder desuden nogle centrale hjemmelsbestemmelser, som er nødvendige for at sikre en gennemførelse af forsvarsdirektivet i dansk ret.
De ændringer af den gældende praksis om udførsel af forsvarsmateriel, som forsvarsdirektivet nødvendiggør, vil blive gennemført administrativt blandt andet ved udstedelse af en ny bekendtgørelse om udførsel af forsvarsmateriel samt ved udstedelse af en bekendtgørelse om certificering af virksomheder, der vil indføre visse forsvarsrelaterede produkter.
 Endelig foreslås der samtidig indført enkelte præciseringer og tilføjelser i eksisterende hjemmelsbestemmelser i henholdsvis våbenloven og krigsmaterielloven.
 Lovforslaget fremsættes med henblik på vedtagelse i denne samling, da forsvarsdirektivets frist for national gennemførelse er den 30. juni 2011. De regler, der gennemfører direktivet, skal dog først træde i kraft den 30. juni 2012, idet Kommissionen vil udarbejde en samlet rapport om medlemsstaternes gennemførelseslovgivning til brug for en evaluering inden reglernes ikrafttrædelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
