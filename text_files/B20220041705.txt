Bekendtgørelse om tilskud til regionsrådets oprensning af generationsforureninger I medfør af tekstanmærkning nr. 198 ad 23.24.54. til § 23 på finansloven for finansåret 2022 fastsættes:
Bekendtgørelsens anvendelsesområde § 1. Denne bekendtgørelse fastsætter rammerne for tildeling af tilskud til oprensning af de generationsforureninger, der fremgår af bilag 1. Bekendtgørelsen skal sikre, at den afsatte pulje til generationsforureninger anvendes efter hensigten.
Den samlede økonomiske ramme for puljen, herunder den årlige bevilling, der er afsat på finansloven, fremgår af bilag 1.
Stk. 2. Regionsrådet står for oprensning af generationsforureninger.
Regionsrådet anmoder Miljøstyrelsen om disponering af tilskud til konkrete undersøgelses- eller oprydningsprojekter.
 Stk. 3. Miljøstyrelsen varetager den økonomiske administration af den årlige bevilling på finansloven og sikrer, at disponering og udbetaling sker inden for den årlige bevilling, der er afsat på finansloven.
Generelle bestemmelser for tilskudsordningen § 2. Tildeling af tilskud sker efter den plan, Danske Regioner har udarbejdet med navnet En samlet plan for generationsforureninger, fra marts 2020 med senere ændringer.
Planen med seneste ændringer er tilgængelig på Miljøstyrelsens hjemmeside.
 Stk. 2. Danske Regioner opdaterer planen med bidrag fra de enkelte regioner og sender den opdaterede plan til Miljøstyrelsen hvert år ved årets udgang.
 Stk. 3. Miljøstyrelsen kan fravige planen for så vidt angår hvilke projekter, der ydes tilskud til, hvis et konkret undersøgelses  eller oprydningsprojekt bliver billigere eller dyrere end forventet, eller projektet modtager medfinansiering fra andre aktører.
Stk. 4. Regionsrådet sender hvert år en økonomisk status til Miljøstyrelsen for verserende projekter, der ydes tilskud til.
Den årlige status skal indeholde en oversigt over forbrugte midler i det enkelte projekt i forhold til det fremsendte budget for projektet, jf. § 6, stk. 1, nr. 6, oplysning om eventuelt bidrag fra andre aktører og størrelsen på det bidrag, der er modtaget fra andre aktører.
Den økonomiske status skal være Miljøstyrelsen i hænde senest den 1. marts.
Stk. 5. Regionrådet sender hvert år en opdatering til Miljøstyrelsen af det årlige finansieringsbehov til den enkelte generationsforurening.
Opdateringen skal være Miljøstyrelsen i hænde senest den 1. oktober.
 Stk. 6. Miljøstyrelsen kan på baggrund af et opdateret finansieringsbehov for et projekt, ændre udbetalingsplanen for projektet, så udbetalingerne er tilpasset udviklingen af projektet.
 § 3. Miljøstyrelsen kan i ganske særlige tilfælde træffe afgørelse om, at et tilsagn om tilskud helt eller delvist bortfalder, eller at et tilskud helt eller delvist skal tilbagebetales, hvis vilkårene for tilskuddet ikke overholdes, eller de forhold, hvorunder tilskuddet er givet, ændres væsentligt.
§ 4. Regionerne kan overføre et endnu ikke anvendt tilskud til det efterfølgende budgetår.
Tilskud, der er overført, kan alene anvendes til det projekt, som tilskuddet er tildelt.
§ 5. Tilsagn om tilskud dækker regionsrådets udgifter til indledende pilotprojekter, undersøgelser og oprensning af generationsforureninger, herunder 1) rådgiverydelser, 2) entreprenøromkostninger, 3) materialer, 4) udgifter til revisor i forbindelse med aflæggelse af regnskab, 5) direkte lønudgifter til tilsagnshavers personale, der er beskæftiget med projektet og 6) 18 pct. overhead af den direkte lønudgift for tilsagnshavers personale, der er beskæftiget med projektet.
Regionsrådets ansøgning § 6. Regionsrådet indsender ansøgninger om tilskud til projekter til Miljøstyrelsen.
En ansøgningen skal indeholde:
1) Det samlede finansieringsbehov for det fulde projekt med angivelse af det årlige budget.
Regionsrådets samlede, årlige finansieringsbehov skal være afstemt med den årlige bevillingsramme i finansloven i bilag 1 og det samlede loft på 630 mio. kr. for indsatsen fastlagt for perioden 2021-2025.
 2) Oplysning om medfinansiering fra andre aktører.
 3) Oplysning om regionsrådet ønsker tilskuddet helt eller delvis forskudsudbetalt, jf. § 8, stk. 3.
 4) Ansøgers navn, CVR- eller SE-nr., adresse, telefonnummer, e-mail adresse og pengeinstitutforbindelse.
 5) Projektbeskrivelse med milepælsplan, der synliggør, hvad tilskuddet anvendes til, aktiviteter og lign. samt tidsplan.
 6) Specifikation af projektbudget, forventede udbetalingsterminer m.v. og hvordan projektet indgår i den plan, Danske Regioner har udarbejdet med navnet En samlet plan for generationsforureninger.
 7) Begrundelse for ansøgningen.
 8) Ansøgers underskrift og angivelse af kontaktperson.
Tilsagn og udbetaling § 7. Miljøstyrelsen sender tilsagn om tilskud til regionsrådet for hvert enkelt af de projekter, hvor der er søgt tilskud, på baggrund af regionsrådets ansøgninger, jf. § 6. Miljøstyrelsen skal sikre, at summen af Miljøstyrelsens årlige tilsagn stemmer overens med den årlige bevilling, der er afsat på finansloven, jf. bilag 1. Miljøstyrelsen tager stilling til, om der skal ske forudbetaling af tilskuddet.
Stk. 2. Miljøstyrelsen kan i tilsagnsskrivelsen fastsætte vilkår om tilskud og hvilken dokumentation, regionsrådet skal fremlægge for tilskuddets anvendelse.
Miljøstyrelsen kan herunder fastsætte bestemmelser om budgetter, kontrol, regnskaber, revision og rapportering vedrørende tilskudsberettigede aktiviteter.
 § 8. Miljøstyrelsen udbetaler tilskud til de afholdte udgifter, når regionsrådet fremlægger et regnskab, der dokumenterer, at alle udgifter er afholdt.
 Stk. 2. Miljøstyrelsen kan bestemme, at tilskud udbetales i rater, der modsvarer de faktiske afholdte udgifter.
Stk. 3. Udgifter til undersøgelser eller oprensning, eller udgifter der strækker sig ud over seks måneder, kan forudbetales.
Udbetalingen sker efter udbetalingsterminer, som fremgår af tilsagnet.
Stk. 4. Såfremt et forudbetalt udgiftsbeløb viser sig at blive mindre, skal regionsrådet tilbageføre det resterende beløb til Miljøstyrelsen.
Såfremt udgiftsbeløbet viser sig at blive større end anmodet, kan regionsrådet anmode om disponering af merudgiften.
Administrative bestemmelser § 9. Regionsrådet er forpligtet til at underrette Miljøstyrelsen om ethvert forhold, der har betydning for udbetaling af tilskud eller for Miljøstyrelsens kontrol med, at tilskudsvilkårene overholdes.
 § 10. Miljøstyrelsen kan forlange at blive gjort bekendt med regnskaber og øvrig dokumentation, som vedrører de tilskudsberettigede projekter efter denne bekendtgørelse.
 § 11. Miljøstyrelsens afgørelser efter denne bekendtgørelse kan ikke påklages til anden administrativ myndighed.
Ikrafttræden § 12. Bekendtgørelsen træder i kraft den 8. april 2022.
 Stk. 2. Bekendtgørelse nr. 1353 af 21. juni 2021 om tilskud til regionsrådets oprensning af generationsforureninger ophæves.
