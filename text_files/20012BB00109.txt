Fremsat den 8. maj 2002 af  

 udenrigsministeren (Per Stig Møller) Forslag til folketingsbeslutning om et udvidet dansk maritimt bidrag til NATO s  

 flådeoperationer i den østlige del af Middelhavet Folketinget meddeler sit samtykke til, at et udvidet dansk  

 maritimt bidrag stilles til rådighed for NATO s flådeoperationer  

 i den østlige del af Middelhavet.
Det danske bidrag udsendes som led i  

 NATO s deltagelse i indsatsen mod den internationale terrorisme.
Bemærkninger til forslaget I.
NATO-rådet fandt det den 2. oktober  

 2001 godtgjort, at terrorangrebene mod USA den 11. september 2001 var af  

 udenlandsk oprindelse.
I overensstemmelse med NATO s erklæring af 12.  

 september 2001 anså man derfor terrorangrebet som omfattet af  

 Washington-traktatens artikel 5. Dette betyder, at øvrige allierede,  

 herunder Danmark, under udøvelsen af retten til individuelt eller  

 kollektivt selvforsvar skal bistå USA med at tage de skridt, der er  

 nødvendige til at genoprette og bevare sikkerheden i det  

 nordatlantiske område.
NATO-rådet besluttede den 4. oktober 2001 otte  

 tiltag, der skulle understøtte indsatsen mod den internationale  

 terrorisme.
Et af disse tiltag var indsættelse af dele af NATO s  

 stående flådestyrker i den østlige del af Middelhavet med  

 det formål at udvise tilstedeværelse og generelt forøge  

 Alliancens beredskab.
I forlængelse heraf iværksattes en  

 operation, hvor tilstedeværelsen skulle varetages på skift af  

 henholdsvis Den Stående Middelhavsstyrke (Standing Naval Force  

 Mediterranean (STANAVFORMED)) og Den Stående Atlanterhavsstyrke  

 (Standing Naval Force Atlantic (STANAVFORLANT)). STANAVFORMED og  

 STANAVFORLANT roterer nu hver tredje måned.
Folketinget gav den 25. oktober 2001 i medfør af  

 folketingsbeslutning B 65 sit samtykke til, at et dansk maritimt bidrag  

 stilles til rådighed for NATO s flådeoperation i den  

 østlige del af Middelhavet.
I medfør af B 65 deltog korvetten  

 NIELS JUEL i operationen i perioden 7. december 2001   14. januar 2002, og  

 for indeværende deltager korvetten OLFERT FISCHER i operationen i  

 perioden 14. april   9. juli 2002.
II.
NATO finder det fortsat nødvendigt med en  

 maritim tilstedeværelse i den østlige del af Middelhavet.  

 Hensigten er at demonstrere NATO-alliancens fortsatte vilje til at bidrage  

 til indsatsen mod den internationale terrorisme.
For at opretholde det nuværende niveau er der behov  

 for en ubåd.
Ubåden vil i perioden 9. juli   8. december 2002  

 skulle erstatte en norsk ubåd, der for indeværende bidrager til  

 operationen.
Ubåden vil skulle deltage i styrkens opgaveløsning,  

 og den primære rolle er overvågning og varsling samt  

 efterretningsindhentning.
Som afløsning for den norske ubåd vil  

 forsvaret være i stand til at bidrage til operationen med ubåden  

 SÆLEN, suppleret med et nationalt logistisk støtteelement, som  

 forventes etableret på Kreta.
Ubåden vil kunne afsejle medio juni  

 2002. Det værnepligtige personel, der normalt indgår i  

 ubådens besætning, vil blive erstattet af kontraktansat  

 personel.
III.
Flådestyrken opererer under et robust mandat  

 for magtanvendelse, der udover adgang til at anvende magt i selvforsvar  

 også omfatter muligheden for at anvende magt til at gennemføre  

 de pålagte opgaver.
Truslen mod NATO s flådestyrke og et eventuelt  

 udvidet dansk bidrag i den østlige del af Middelhavet vurderes som  

 værende lav.
På trods af den israelsk - palæstinensiske  

 konflikt vurderes det mindre sandsynligt, at der i perioden vil opstå  

 væbnede sømilitære konflikter mellem stater i den  

 østlige del af Middelhavet, hvorfor risikoen for utilsigtet  

 involvering i kamphandlinger vurderes at være lav.
Trusselsvurderingen  

 kan ændre sig afhængig af operationens karakter.
IV.
Muligheden for magtanvendelse for et dansk maritimt  

 bidrag til NATO s flådeoperationer i den østlige del af  

 Middelhavet foreligger i medfør af FN-pagtens artikel 51 om  

 selvforsvar.
En sådan mulighed for magtanvendelse er bekræftet af  

 FN s Sikkerhedsråd i resolutionerne 1368 af 12. september 2001 og 1373  

 af 28. september 2001.
V.
Regeringen finder, at et dansk styrkebidrag i form af  

 en ubåd til NATO s flådeoperationer i den østlige del af  

 Middelhavet vil være et klart signal om, at man fra dansk side  

 vedkender sig forpligtelserne i Washington-traktatens artikel 5 og på  

 solidarisk vis er indstillet på fortsat at yde et konkret bidrag til  

 indsatsen mod den internationale terrorisme.
VI.
Operationens karakter, herunder opgaver, geografisk  

 operationsområde og regler for magtanvendelse er i overensstemmelse med  

 det i folketingsbeslutning B 65 anførte.
Der er dog tale om en  

 væsentlig udvidelse af det danske bidrag, hvorfor Folketinget, jf.  

 Grundlovens § 19, stk. 2., anmodes om at meddele sit samtykke til,  

 at et dansk styrkebidrag i form af en ubåd stilles til rådighed  

 for NATO s flådeoperationer i den østlige del af Middelhavet.  

 Det danske bidrag udsendes som led i NATO s deltagelse i indsatsen mod den  

 internationale terrorisme.
Regeringen vil løbende vurdere det danske bidrags  

 sammensætning med henblik på at sikre en effektiv  

 opgaveløsning.
Såfremt det skulle vise sig hensigtsmæssigt  

 at forlænge eller justere bidraget, eller såfremt der skulle ske  

 en væsentlig ændring i operationens karakter, vil regeringen  

 rådføre sig med Det Udenrigspolitiske Nævn eller om  

 nødvendigt på ny forelægge sagen for Folketinget.
Styrkebidraget kan opstilles i en periode på ca. fem  

 måneder, idet den samlede udsendelsesperiode inklusiv deployering  

 derved bliver ca. syv måneder.
Afgivelsen af en ubåd til NATO s  

 flådeoperationer i den østlige del af Middelhavet og  

 etableringen af et nationalt logistisk element forventes at indebære en  

 merudgift på ca. 10 mio. kr. for indsættelse i perioden medio  

 juni 2002   primo januar 2003 (inklusiv den nødvendige  

 forlægningssejlads). Udgifterne afholdes inden for den ramme, der er  

 afsat til forsvarets deltagelse i internationale operationer.
