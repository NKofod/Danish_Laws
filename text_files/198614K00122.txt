Nr BTL 122 Betænkning over Forslag til lov om hjortehold   

 Nr L 122 1986-87, 1. samling Blad nr 667 Afgivet af landbrugs- og fiskeriudvalget Afgivet: 19870402 Udvalget har behandlet lovforslaget i en række møder og har i den forbindelse stillet spørgsmål til landbrugsministeren, som denne har besvaret dels skriftligt og dels i samråd.
Et af disse spørgsmål er optrykt som bilag til nærværende betænkning.
Udvalget har endvidere modtaget mundtlig og/eller skriftlig henvendelse fra:
Dansk Skovforening, Landsforeningen af Danske Hjorteavlere og Naturskolen i Holbæk Kommune.
Der er af landbrugsministeren stillet ændringsforslag, hvorom henvises til de ledsagende bemærkninger.
Herefter indstiller et FLERTAL (udvalget med undtagelse af Socialdemokratiets og Socialistisk Folkepartis medlemmer) lovforslaget til VEDTAGELSE med de af landbrugsministeren stillede og af flertallet tiltrådte ændringsforslag.
Et MINDRETAL (Socialdemokratiets medlemmer af udvalget), der kan tiltræde det af landbrugsministeren under nr. 3 stillede ændringsforslag, vil redegøre for sin stilling ved lovforslagets 2. behandling og anmoder samtidig om, at lovforslaget går tilbage til fornyet udvalgsbehandling mellem 2. og 3. behandling.
Et ANDET MINDRETAL (Socialistisk Folkepartis medlemmer af udvalget) vil ligeledes redegøre for sin stilling ved lovforslagets 2.
 behandling, men kan tiltræde det af landbrugsministeren under nr.
 3 stillede ændringsforslag.
Ændringsforslag Af LANDBRUGSMINISTEREN, tiltrådt af et FLERTAL (udvalget med undtagelse af S og SF):
Til § 3 1) I STK. 1, NR. 2, ændres »5 ha« til: »1 ha«.
Til § 4 2) Stk. 3 udgår.
 Stk. 4 bliver herefter stk. 3.
Til § 7 Af LANDBRUGSMINISTEREN, tiltrådt af UDVALGET:
 3) PARAGRAFFEN affattes således:
»§ 7. Landbrugsministeren kan fastsætte vilkår for udførsel af hjortedyr fra indhegninger.« BEMÆRKNINGER Til nr. 1 Ved ændringsforslaget imødekommes et ønske fra hjorteavlerne om, at også mindre hjortefarme, der f.eks. er under etablering og opbygning, kan opnå de fordele, som er forbundet med at blive registreret som »hjortefarm« efter § 3.
Ændringsforslaget indebærer en betydelig forøgelse af antallet af indhegninger med hjortedyr, som vil kunne opnå registrering som »hjortefarme«, og dermed et øget behov for administrative ressourcer i forhold til det i lovforslagets bemærkninger angivne.
Landbrugsministeriet agter at udsende vejledende retningslinjer om antallet af hjortedyr pr. ha, jf. lovforslagets bemærkninger.
Vejledningen vil blive baseret på, at der i en indhegning med hjortedyr skal kunne produceres det nødvendige græs i sommerperioden.
 Hjortefarme skal i øvrigt opfylde bestemmelserne i bekendtgørelse nr.
 15 af 24. januar 1986 om husdyrgødning og ensilage m.v.
Til nr. 2 Der ses ikke at være grundlag for at forbyde etablering eller opretholdelse af indhegninger med krondyr syd for Limfjorden, jf.
mit svar på spørgsmål 48, hvormed jeg fremsendte rapporten fra Genetisk Institut ved Århus Universitet.
Til nr. 3 Det findes ønskeligt at opretholde adgangen til at påklage afgørelser efter loven eller bestemmelser fastsat efter denne til ministeren.
 Teksten i lovforslagets § 7 bør derfor udgå.
Hensigten med den ændrede tekst er at bemyndige ministeren til at fastsætte bestemmelser, der bl.a. søger at sikre, at hjortedyr fra indhegninger ikke udføres med henblik på jagt.
GROVE (KF) fmd.
CARL MARTIN CHRISTENSEN (KF) COLLET (KF) RØNHOLT (KF) POVL BRØNDSTED (V) SØNDERBY (V) STEFFENSEN (KRF) STEENHOLDT (GRØNL.) SVEND ANDERSEN (S) ARNE JENSEN (S) LOHMANN (S) HENNING NIELSEN (S) STAVAD (S) BJØRN WESTH (S) nfmd.
GADE (SF) INGER HARMS (SF) LARSEN-LEDET (RV) Partierne CD, FP og VS havde ikke medlemmer i udvalget.
Bilag Et af udvalgets spørgsmål til landbrugsministeren og dennes svar herpå SPØRGSMÅL 48:
Hvilken indflydelse vil hjortefarme få på den frie bestand af hjorte? SVAR:
Det kan næppe undgås, at dyr fra hjortefarme fra tid til anden bryder ud og blander sig med fritlevende dyr.
Med de begrænsninger, der er foreslået i loven med hensyn til indsættelse af dyr i hjortefarme, vil etableringen af hjortefarme ikke få væsentlig betydning for bestanden af fritlevende dyr.
Jeg vedlægger til orientering for udvalget en undersøgelse foretaget af Genetisk Institut vedrørende genetiske forskelle blandt danske krondyr.
Det fremgår heraf bl.a., at danske krondyr synes at kunne opdeles i to hovedgrupper, men at den genetiske afstand mellem de to grupper ikke er stor.
VETERINÆRINSPEKTØREN FOR KØDKONTROLLEN 15. distrikt Aalborg August 1986 Vejledende retningslinjer for slagtning af hjorte holdt som husdyr Gennemførelse af kødkontrol og stempling af kød og kroppe af hjortevildt fra egentlige produktionsfarme kan udføres på følgende betingelser:
 SKYDEFOLD:
Farmene skal inden august 1987 være indrettet med en skydefold/sorteringsfold af begrænsede dimensioner (f.eks. 30 x 80 meter), hvori de dyr, der ønskes slagtet lokkes/drives på de dage, slagtningen skal foretages.
Langs siden her af denne fold skal der etableres en eller flere høje platforme til brug for dyrlægen og skytten.
Platformene skal være afskærmet, så dyrene ikke stresses ved personbevægelse eller under arbejdets udførelse.
Uanset dette krav kan aflivningen i forbindelse med nødslagtningen foretages i almindeligt hegn.
 AFLIVNINGEN:
Aflivningen skal foretages med lyddæmpet riffel under overvågning af en dyrlæge, der samtidig foretager levende syn.
Dyrene nedlægges ved skud højt på hovedet.
I tilfælde af anskydning, ellers hvis dyret ikke straks falder, skal aflivning standses, og det anskudte dyr indfanges og ombringes.
 INDTRANSPORT:
De aflivede dyr må ikke slæbes på jorden eller tages ud (brækkes), men skal anbringes enkeltvis i passende beholdere (baljer, sække, poser) og umiddelbart transporteres til slagteri/slagtebus.
Det må sikres, at der ikke forløber længere end 1-2 timer fra skydningen til den slagtemæssige behandling er påbegyndt.
 SLAGTNINGEN:
Slagtemæssig behandling kan foregå i et godkendt privat slagtehus eller i godkendt slagtebus.
 Kroppe og organer skal snarest bringes under køling.
Ved slagtningen skal udvises god håndværksmæssig og hygiejnisk praksis.
Såfremt kroppene skal leveres med hud på, skal de anbringes i separat kølerum og på en sådan måde, at forurening af kødflader undgås.
 KØDKONTROL:
Mindst 24 timer før en planlagt slagtedag skal kontroldyrlægen ved et nærliggende godkendt privat slagtehus varskos og underrettes om, hvor, hvilke og hvor mange dyr der ønskes indbragt til pågældende slagtehus eller om der ønskes anvendt en godkendt slagtebus ved den slagtemæssige behandling.
Dyrlægen foretager kontrollen i overensstemmelse med Instruks om Udøvelse af Kødkontrol af 27. september 1974, specielt § 8 om kontrol med fedekalve.
Der føres slagteprotokol.
Dyrlægen honoreres efter den af landbrugsministeriet fastsatte takst for kontrol med fedekalve.
 MÆRKNING:
Kroppen forsynes med rundt 1. klasses kødkontrolstempel på sædvanlig måde (3 stempler på hver halve krop) såfremt dyret er afhudet.
 Hvis dette ikke er tilfældet, anbringes kun 2 stempler indvendigt.
Kroppen påsættes efter ønske en mærkeseddel forsynet med kontrolstempel og oplysning om slagtedato, dyreart, slagteriets eller farmens adresse samt ordet »dyrlægekontrolleret«.
For eksportslagtning gælder særlige mærknings og attest regler.
JUSTITSMINISTERIETS BEKENDTGØRELSE NR. 208 AF 17. JUNI 1964 Bekendtgørelse om transport af dyr (Som ændret ved bekendtgørelse nr. 139 af 20. marts 1970, bekendtgørelse nr. 525 af 7. oktober 1975, bekendtgørelse nr. 510 af 19. oktober 1976 og bekendtgørelse nr. 440 af 10. august 1982) I medfør af § 16 i lov nr. 256 af 27. maj 1950 om værn for dyr fastsættes følgende:
I.
Almindelige bestemmelser § 1. Reglerne i denne bekendtgørelse finder anvendelse på transport her i landet af levende pattedyr og fugle.
For transport til søs finder reglerne dog kun anvendelse på transport af dyr, der er indladet i godsvogne, lastbiler eller containere om bord på færger eller lignende skibe.
Udenlandske motorkøretøjer m.v., der benyttes til transport af dyr her i landet, skal være indrettet i overensstemmelse med bekendtgørelsens regler, men skal ikke godkendes i henhold til § 15.
Stk. 2. Reglerne finder ikke anvendelse på transporter, der er omfattet af reglerne i justitsministeriets bekendtgørelse om international transport af dyr.
§ 2. Transport af dyr skal foregå således, at dyrene ikke udsættes for unødig lidelse.
Der skal således være tilstrækkelig plads, fornøden ventilation samt beskyttelse mod blæst, kulde, nedbør og solskin, ligesom der skal være sørget for drikkevand og føde i fornødent omfang.
Ved af- og pålæsning og ved kørsel på ujævn vej, i sving, ved start og opbremsning samt ved rangering skal der udvises fornøden agtpågivenhed og hensyn.
§ 3. Forinden transportens påbegyndelse påhviler det afsenderen ved aftale med transportføreren eller modtageren eller på anden måde at drage omsorg for, at dyrene kan modtages forsvarligt ved transportens afslutning.
Er modtageren underrettet om tidspunktet for transportens afslutning, påhviler det denne at tage vare på dyrene ved ankomsten til bestemmelsesstedet.
§ 4. Det er forbudt at transportere dyr i sække eller med sammensnørede ben.
Spædekalve kan dog under transport anbringes enkeltvis i sække med hovedet frit, når transporten ikke varer mere end 3 timer.
Kalvens hoved må ikke rage uden for underlaget, og dyret skal også i øvrigt være beskyttet mod overlast.
Stk. 2. Nyfødte, endnu ikke tørre dyr, f.eks. spædekalve, skal forinden transportens påbegyndelse være behørigt afgnedet.
§ 5. De til transporten benyttede køretøjer, kasser m.v. skal inden læsningen være tilbørligt rengjorte og må ikke på indersiden have fremstående kanter og dele, bolte, beslag, søm, metaltråd eller lignende, som kan beskadige dyrene.
 § 6. Dyr, der kan antages at ville tilføje hinanden skade, f.eks.
fordi dyrene er af væsentlig forskellig størrelse eller af forskellig art, skal under transporten være afsondrede fra hinanden ved forsvarlige og velbefæstede skillerum eller transporteres i kasser.
Adskillelse ved hjælp af reb eller lignende er ikke tilstrækkelig.
Stk. 2. Heste og kvæg anses for at være af væsentlig forskellig størrelse, når det mindre dyrs vægt er under 40 pct. af det større dyrs vægt.
Stk. 3. Transporteres dyr sammen med gods, skal de på betryggende måde være sikret mod at blive beskadiget af godset.
II.
Særlige bestemmelser om vej- og jernbanetransport (gældende ved siden af de almindelige bestemmelser i afsnit I) A.
FJERKRÆ OG ANDRE FUGLE § 7. Fjerkræ skal transporteres i kasser, bure eller kurve med tæt bund og af en sådan størrelse, at dyrene kan bevæge sig mellem hinanden og stå oprejst uden at berøre låget med ryggen.
Ved transport af længere varighed end 12 timer skal dyrene dog kunne stå oprejst uden at berøre låget med hovedet.
Mindst to af kassens sider, eventuelt en af disse og låget, skal være forsynet med trådnet, tremmer eller ventilationsåbninger, således at en rigelig luftcirkulation er sikret under transporten, uden at dyrets hoved eller ben kan passere åbningerne.
Kasserne (kurvene) må ikke stables således, at den fornødne luftcirkulation hindres.
Stk. 2. Ved transport af slagtefjerkræ direkte fra producent til slagteri gælder kravene i stk. 1, 1. pkt., til transportkassens størrelse ved transport af kortere varighed end 12 timer ikke, når den anvendte kasse (kurv, bur) har en indvendig højde på mindst 35 cm, og alle dyr under transporten kan ligge ned samtidig uden at ligge ind over hinanden.
Stk. 3. Bestemmelsen i stk. 2 gælder ikke ved transport af kalkuner, der er mere end 20 uger gamle.
Stk. 4. I hver kasse, bur eller kurv skal der enten være en passende mængde vandholdigt foder, i almindelighed rå, overskårne rodfrugter, eller en fast anbragt drikkekumme med vand samt en fast anbragt ædekumme med foder.
Dette gælder dog ikke a. ved transporter af indtil 12 timers varighed, b. ved transporter af indtil 24 timers varighed af daggamle kyllinger (herunder kalkunkyllinger) og daggamle gæslinger og ællinger, når transporten er sluttet senest 72 timer efter klækningen.
§ 8. Transport af andre fugle skal foregå under iagttagelse af reglerne i § 7 med de ændringer, der følger af de pågældende fugles art og natur.
B.
MINDRE DYR § 9. Mindre dyr, såsom smågrise og svin under 40 kg samt hunde, katte, kaniner og pelsdyr, kan transporteres enten i vogn eller i rummelige kasser, bure eller kurve, i hvilke dyrene kan stå frit og oprejst.
Benyttes kasser m.v., skal de være forsynet med luftåbninger, som sikrer en tilstrækkelig ventilation, samt med egnet strøelse af halm, savsmuld eller lignende.
Kasserne (burene) skal være tilstrækkelig solide og sikkert lukkede.
Der må højst transporteres 30 dyr i hvert aflukke (kasse, vognafdeling m.v.).
C.
STØRRE DYR § 10. Transport i vogn, herunder jernbanevogn, af heste, kvæg, kalve, svin på 40 kg og derover, geder, får og lam skal ske under iagttagelse af bestemmelserne i § 11. For transport af heste, voksent kvæg og ungkvæg gælder yderligere bestemmelserne i § 12.
For transport af svin på 40 kg og derover gælder yderligere bestemmelserne i § 13. Transporteres de nævnte dyr i kasser eller bure, finder reglerne i §§ 9, 11, stk. 4, 12 og 13 anvendelse.
Stk. 2. Ved transport af andre større dyr gælder - hvad enten transporten sker i vogn eller i kasser alene de almindelige bestemmelser i afsnit I.
§ 11. I hver vogn må højst transporteres 30 dyr.
Er vognen opdelt ved velbefæstede, solide skillerum, kan der dog transporteres indtil 30 dyr i hvert rum.
Antallet af dyr i hver vogn eller vognrum skal i øvrigt afpasses således, at løse dyr kan bevæge sig mellem hinanden.
Stk. 2. Vogne, der ikke er forsynet med fast tag, skal være overdækket med presenning eller lignende.
I tiden fra den 1. maj til den 1. november kan overdækning dog undlades ved transport af andet end svin inden for en afstand af 50 km.
Stk. 3. Vognens bund skal være forsynet med et efter transportens art og varighed forsvarligt lag strøelse, såsom grus, sand eller savsmuld, eventuelt suppleret med halm eller avner.
Tørvestrøelse må ikke anvendes.
Stk. 4. Af- og pålæsning af syge, tilskadekomne eller afmagrede dyr skal foregå særskilt under hensyntagen til deres tilstand, og de må ikke drives sammen med raske dyr.
Sådanne dyr samt dyr, der på grund af nervøsitet, uregerlighed, ondskabsfuldhed eller lignende må antages at ville tilføje andre dyr lidelser under transporten, skal endvidere holdes adskilt fra disse ved forsvarlige og velbefæstede skillerum.
Ved transport af syge, tilskadekomne eller afmagrede dyr skal vognbunden være forsynet med et ekstra tykt lag egnet strøelse.
§ 12. For transport af heste, voksent kvæg og ungkvæg gælder yderligere følgende:
a.
Til fastbinding af dyrene må kun anvendes grimer eller halsreb af blødt materiale.
Anvendelse af jerngrimer, hornreb, næsebrems, næseklemme, næsetang og lign. er forbudt.
Ved fastbinding af dyrene må disse ikke tvinges til at indtage unaturlige stillinger.
b.
Tyre på 350 kg og derover samt alle tyre over 1 1/2 år skal under transport være forsynet med sluttet næsering af metal, der skal være isat mindst 3 uger inden transporten, således at såret er helet.
Ved transport af tyre på indtil 450 kg er det dog tilladt at anvende næreholder af en type, der er godkendt af Veterinærdirektoratet.
Fastbinding ved hjælp af næsering eller næseholder er forbudt.
c.
Ved transport af voksent kvæg og ungkvæg af indtil 12 timers varighed skal dyrene læsses og fastbindes således, at de støtter hinanden uden at klemmes.
Ved transport af over 12 timers varighed skal de læsses og bindes således, at alle dyrene samtidig kan ligge ned uden at beskadige hinanden.
Foretages transporten med et af de i afsnit IV omhandlede køretøjer, skal der mindst for hver 10 stykker kvæg indsættes et velbefæstet, solidt skillerum.
En tilsvarende støtteforanstaltning skal forefindes, hvis køretøjet ikke er fuldt lastet.
d.
Ved transport af højt drægtige dyr skal der udvises særlig omhu for at undgå, at dyrene klemmes.
Ved transport af hopper og køer med diende afkom skal der for hvert moderdyr med afkom etableres et så rummeligt aflukke, at både moderdyr og afkom bekvemt kan ligge ned samtidig.
e.
Dyrene skal anbringes således, at de ikke under transporten er udsat for beskadigelse af haleroden eller sædebensknuderne.
Ved anbringelse på tværs i vognen må dyrene ikke rage uden for vognkanten.
f.
Ved transport af flere løsgående heste sammen skal bagskoene være fjernede.
g.
Malkende køer skal malkes umiddelbart inden indladningen og påny senest hver 12. time efter denne.
h.
Dyrene skal have lejlighed til at optage vand senest hver 12. time efter indladningen.
§ 13. For transport af svin på 40 kg og derover gælder yderligere følgende:
a.
For svin mellem 80 og 100 kg levende vægt skal være beregnet et mindsteareal på 0,35 m2 for hvert dyr.
b.
Der må ikke foretages binding, hverken af selve dyret eller af dette til vognen.
Anvendelse af næsebrems (næseklemme, næsetang, »transportring« og lign.) er forbudt.
c.
Orner, søer og synligt drægtige gylte skal holdes adskilt fra andre svin ved opstilling af solide og velbefæstede skillerum eller ved anbringelse i kasser.
Større orner skal anbringes hver for sig.
III.
Særlige bestemmelser om transport af dyr i fly (gældende ved siden af de almindelige bestemmelser i afsnit I) § 14. Transport af fjerkræ og pattedyr i fly skal foregå i overensstemmelse med reglerne i afsnit II under tilbørlig hensyntagen til transportmidlets art.
Transporteres dyrene i kasser, skal disse være solidt fikseret til flyets gulv eller sider.
IV.
Særlige regler om motorkøretøjer samt påhængs- og sættevogne, der anvendes til transport af større dyr § 15. Motorkøretøj samt påhængs- og sættevogn til motorkøretøj og til registreret eller godkendt traktor, der anvendes til transport af de i § 10, stk. 1, omhandlede dyr, skal, såfremt dyrene ikke anbringes i kasser eller lignende, jf. § 10, stk. 1, 4. pkt., forinden godkendes af en af Justitsministeriets bilinspektører.
Godkendelse kræves dog ikke, såfremt køretøjet kun anvendes af landbrugere til transport af dyr til eller fra egen bedrift.
Godkendelsen må kun meddeles, når køretøjet opfylder de i §§ 16-24 fastsatte krav.
Stk. 2. Politiet udsteder skriftlig erklæring om godkendelsen med angivelse af størrelsen af vognbundens areal, hvilke dyr der må transporteres med vognen, og, såfremt vognen er godkendt til transport af heste, voksent kvæg eller ungkvæg, om disse dyr må transporteres anbragt på tværs eller på langs i vognen eller eventuelt på begge måder.
Erklæringen skal medbringes under kørslen.
Stk. 3. De almindelige bestemmelser om syn af motorkøretøjer med henblik på registrering, herunder om gebyr, finder anvendelse på bilinspektørens syn i medfør af denne bekendtgørelse.
Godkendes køretøjet til dyretransport i forbindelse med syn til registrering, betales intet særskilt gebyr.
§ 16. Vognkassens sider skal have en højde af mindst 110 cm.
Agtes køretøjet anvendt til transport af heste, voksent kvæg eller ungkvæg, skal højden kunne forøges til mindst 140 cm.
Vognkassens sider skal være helt tætte.
Ved transport af svin skal der, og ved transport af heste, voksent kvæg eller ungkvæg kan der dog i en højde af 10-20 cm over ladbunden være ventilationsåbninger i siderne til benyttelse i den varme årstid. Åbningerne kan være udformet som lufthuller med 4-5 cm i diameter, anbragt med 5-7 cm's mellemrum (se bilaget, figur 1), eller der kan udtages et 5-10 cm bredt bræt fra hver side af vognkassen.
Er vognen udstyret med et effektivt mekanisk ventilationssystem, der også kan fungere, når vognen holder stille, er ventilationsåbninger dog unødvendige.
Stk. 2. Til beskyttelse af dyrene mod blæst, kulde, nedbør, solskin m.m. skal vognkassen kunne overdækkes i overensstemmelse med reglen i § 11, stk. 2. For at skabe tilstrækkelig ventilation skal der være en 10-15 cm bred åbning mellem den øverste kant af vognens sider og overdækningen (se bilaget, figur 1).
Overdækningen skal såvel fortil som bagtil kunne reguleres, således at lufttilgangen kan tilpasses vejrliget. (Princippet er vist i bilaget, figur 2, hvor 1 og 3 viser yderpunkterne, helt tillukket og helt åben). Overdækningen skal overalt være så høj, at der til større dyr ved normal binding er plads til almindelig hovedrejsning.
Stk. 3. Til forøgelse af ventilationen i varmt vejr kan - ved transport af svin skal - køretøjet være forsynet med et vindfang fortil.
Vindfanget kan bestå af et 50 cm bredt bræt, der anbringes skråt over vognkassen ca. 40 cm bag dennes forkant med en hældning fremover mod førerhuset på ca. 45 (se bilaget, figur 1).
§ 17. Agtes køretøjet anvendt til transport af heste, voksent kvæg eller ungkvæg anbragt på langs i vognen, skal vognkassens indvendige længde være mindst 250 cm.
Skal dyrene anbringes på tværs i vognen, skal den indvendige bredde være mindst 240 cm.
§ 18. Indersiden af vognkassen samt eventuelle skillerum skal være jævne uden fremstående kanter, bolte, beslag el. lign., og skal være udført af materiale, der er let at renholde, f.eks. malede eller imprægnerede, høvlede brædder eller planker.
Kun indfældede bindselsringe må forefindes.
Stk. 2. Vognens bund skal være plan, tæt og uden opstående hjulkasser eller lignende.
Den må ikke være glat, f.eks. bestå af glatte metalplader.
§ 19. Vognkassens sider og vognbunden skal være solidt udført og indbyrdes forbundet tætsluttende på en sådan måde, at siderne vil kunne modstå trykket fra dyrene, selv om bagsmækken er slået ned.
Aftagelige vognkasser eller dele heraf skal være konstrueret således, at en forsvarlig fastgørelse af de aftagelige dele er sikret.
§ 20. Foregår af- og pålæsning ad vognens bagende, skal bagsmækken i hele sin bredde eller dog i et sådant omfang, at af- og pålæsning ikke hæmmes, enten kunne slås ned som rampe eller kunne fjernes.
§ 21. Er bagsmækken på vognen indrettet til at slås ned som rampe, skal der være draget omsorg for, at dyrene ikke ved afeller pålæsningen kan træde uden for rampen.
Har bagsmækken samme bredde som vognkassen, kan dette ske f.eks. ved anbringelse af endestykker af mindst 30 cm's bredde, fastgjort til vognens bageste hjørnestolper vinkelret på siderne.
Har bagsmækken ikke samme bredde som vognkassen, kan der f.eks. anbringes hensigtsmæssige sideværn.
Stk. 2. Er bagsmækken på vognen indrettet til at slås ned som rampe, skal den også i nedslået stand slutte tæt til vognbunden og skal være forsynet med afrundede, høvlede lister, der ikke må være mere end 3 cm høje.
Stk. 3. De lodrette afstande fra kanten af vognbunden til bagsmækken i nedslået stand og fra bagsmækken til jorden må ikke overstige henholdsvis 15 cm og 25 cm.
Højdeforskellen mellem bagsmækkens endepunkter må under benyttelse på plant terræn ikke overstige halvdelen af bagsmækkens længde.
Stk. 4. Er vognen udstyret med særskilt læsserampe, skal vognen og rampen være således konstrueret, at aflæsningsforholdene er lige så betryggende som angivet i stk. 1-3.
§ 22. I tilfælde, hvor specielt byggede køretøjer ønskes anvendt til transport af enkelte eller enkeltvis adskilte dyr, f.eks.
sygetransporter eller ornecentralers transporter af orner og søer, kan køretøjernes vognkasser godkendes, når dyrenes opholdsrum og rampen til på- og aflæsning skønnes egnede til formålet, og køretøjet i øvrigt er indrettet i overensstemmelse med bekendtgørelsens almindelige bestemmelser.
§ 23. Påhængsvogne med påløbsbremser må kun anvendes, når påløbsbremsesystemet har indbygget gastrykstøddæmper til dæmpning af trykstangens bevægelse.
§ 24. Statens Biltilsyn kan godkende anvendelsen af vognkasser af anden konstruktion, når de på fyldestgørende måde tilfredsstiller bekendtgørelsens almindelige krav.
Godkendelse kan meddeles for en enkelt vognkasse eller for bestemt angivne typer.
V.
Ikrafttrædelse § 25. Denne bekendtgørelse træder i kraft den 1. januar 1965.
Samtidig ophæves bekendtgørelse nr. 144 af 4. maj 1934 angående transport af levende dyr med motorkøretøjer og cirkulære af 22.
oktober 1934 angående mærkning af motorkøretøjer, der er godkendt til kreaturtransport.
Stk. 2. Motorkøretøjer m.v., der ved bekendtgørelsens ikrafttræden er godkendt til transport af heste, voksent kvæg eller ungkvæg i henhold til § 1 i bekendtgørelse nr. 144 af 4. maj 1934, kan fortsat anvendes til transport af sådanne dyr på de hidtil gældende vilkår i indtil 3 år efter bekendtgørelsens ikrafttræden.
Efter at lovforslaget ved 2. behandling blev henvist til fornyet udvalgsbehandling, har udvalget behandlet dette i et møde og har desuden stillet spørgsmål til landbrugsministeren, som denne har besvaret dels skriftligt, dels i samråd.
Ministerens besvarelse af samrådsspørgsmålene er optrykt som bilag til denne tillægsbetænkning.
Der er af udvalget og af et mindretal stillet ændringsforslag, hvorom henvises til de ledsagende bemærkninger.
 Udvalget har noteret sig, at landbrugsministeren fortolker § 4, stk.
3, i den form, hvori lovforslaget foreligger efter 2. behandling (§ 4, stk. 4, i det fremsatte forslag) sådan, at ministeren kan forbyde indførsel af krondyr, der genetisk afviger fra den danske stamme, at ministeren agter at udnytte bemyndigelsen til at forhindre indførsel af krondyr fra bl.a.
Skotland og Norge, og at ministeren finder, at der derimod ikke synes at være grundlag for at forbyde indførsel fra f.eks.
Nordtyskland.
Herefter indstiller et flertal (udvalget med undtagelse af Socialdemokratiets og Socialistisk Folkepartis medlemmer) lovforslaget til vedtagelse med de af udvalget under nr. 2 og 3 stillede ændringsforslag.
Et mindretal (Socialdemokratiets og Socialistisk Folkepartis medlemmer af udvalget), der er medforslagsstiller til eller har tiltrådt de stillede ændringsforslag, indstiller lovforslaget til forkastelse.
Mindretallet har ikke noget imod hjortefarme, hvis forholdene er hjortevenlige og opfylder vildtets krav, samtidig med at det fritlevende hjortevildt sikres.
Udvalgsarbejdet har i starten været meget grundigt og har afsløret, at lovforslaget ikke tilgodeser dyrevelfærdshensyn og hensyn til de fritlevende hjortedyr.
Der er ikke i lovforslaget stillet krav om, at hjortefarme skal indeholde skærmbeplantning, afskærmning, læskure m.v.
Angående aflivning af dyrene kender man ikke indholdet af den vejledning, der skal udarbejdes af landbrugsministeren.
De fritlevende hjortedyr er ikke sikret mod et for stort jagttryk i nærheden af hjortefarmen.
Landbrugsministeren har foreslået en 300 meters fredningsgrænse, men den gælder kun på egen ejendom - så det er en utilstrækkelig sikring af hjortevildtet.
Mindretallet finder det uacceptabelt, at hjortefarme afskærmes ved opsætning af trådhegn med blikdåser og lignende.
Mindretallet finder, at der burde være bestemmelser, der pålagde ejere af nedlagte hjortefarme at fjerne trådhegn og lignende, da hegnene dels kan virke som fangstfælder på fritlevende dyr og dels kan skæmme naturen.
 Endelig har efter mindretallets opfattelse vedtagelsen ved 2.
behandling af en nedsættelse af hektargrænsen fra 5 ha til 1 ha indebåret en forringelse set med dyrevelfærdsøjne.
Et mindretal inden for mindretallet (Socialistisk Folkepartis medlemmer af udvalget) har desuden stillet forslag om at fastsætte antallet af moderdyr pr. ha til 3, idet mindretallet henholder sig til ministerens egne bemærkninger til lovforslaget, hvoraf fremgår, at: »Etableres en hjortefarm på tidligere landbrugsjord, dvs. uden naturligt læ og naturlige fodringsmuligheder, er det Vildbiologisk Stations forsigtige skøn, at der på et areal på 5 ha ikke forsvarligt kan holdes mere end 15 moderdyr.
Det forudsættes herved, at terrænet er rimeligt tørt, at der er etableret fornødent læ for dyrene, og at dyrene fodres forsvarligt« (bemærkningerne side 4). Forslaget stilles desuden, uagtet at Socialistisk Folkeparti i øvrigt indstiller selve lovforslaget til forkastelse, for i det mindste at sikre, at der ikke bliver tale om en voldsomt intensiv drift, der efter forslagsstillernes opfattelse vil mindske dyrenes velfærd.
Ændringsforslag Af et mindretal (SF), tiltrådt af et mindretal (S):
 Til § 3 1) I stk. 1 indsættes efter nr. 2 som nyt nummer:
 »3) der højst er 3 moderdyr pr. ha,».
 Nr. 3-5 bliver herefter nr. 4-6.
 Af udvalget:
Til § 6 2) Som stk. 2 indsættes:
»Stk. 2. Hjortedyr i en hjortefarm må alene aflives af ejeren, dennes personale eller af en dertil af Landbrugsministeriet autoriseret eller bemyndiget person.« Til § 10 3) Som stk. 2 indsættes:
»Stk. 2. Forslag om revision af loven fremsættes for Folketinget senest 3 år efter denne lovs ikrafttræden.« BEMÆRKNINGER Til nr. 1 Begrundelsen for ændringsforslaget skal søges i landbrugsministerens egne bemærkninger til lovforslaget, hvoraf fremgår, at Vildtbiologisk Station forsigtigt skønner, at der på et areal på 5 ha ikke forsvarligt kan holdes mere end 15 moderdyr, hvis hjortefarmen etableres på tidligere landbrugsjord, dvs. uden naturligt læ og uden naturlige fodringsmuligheder.
Til nr. 2 Udvalget har ønsket at foretage denne præcisering.
Til nr. 3 Da der er tale om lovgivning på et nyt område, har udvalget ønsket at sikre, at loven tages op til revision.
Grove (KF) fmd.
Carl Martin Christensen (KF) Collet (KF) Rønholt (KF) Povl Brøndsted (V) Sønderby (V) Steffensen (KRF) Steenholdt (Grønl.) Svend Andersen (S) Arne Jensen (S) Lohmann (S) Henning Nielsen (S) Stavad (S) Bjørn Westh (S) nfmd.
Gade (SF) Inger Harms (SF) Larsen-Ledet (RV) Partierne CD, FP og VS havde ikke medlemmer i udvalget.
Bilag Landbrugsministerens besvarelse af samrådsspørgsmålene Vedr. bestemmelser om aflivning af hjortedyr Med hjemmel i lov om kød vil det blive fastsat, at aflivning af hjortedyr i registrerede hjortefarme samt i andre indhegninger med hjortedyr på under 50 ha kun må foretages af ejeren eller af personer antaget af denne til at foretage aflivningen.
- arealgrænsen omfatter kun adgangen til at aflive hjortedyr i indhegninger - samtlige jagtorganisationer m.fl. har været enige om, at det ikke vil være god jagtetik at drive egentlig jagt på så store dyr på indhegnede arealer på mindre end 50 ha - jagt på andre vildtarter er ikke omfattet af dette arealkrav (f.eks. harer, fasaner, agerhøns m.m.) - forbudet mod egentlig jagt på hjortedyr, dvs. udlejning eller afholdelse af egentlige jagter med indbudte gæster, er en begrænsning af jagtlovens bestemmelser om udlejning af jagtretten for så vidt angår de små arealer under 50 ha, men igen kun for så vidt angår jagt på hjortedyr - det er ikke hensigten at foreskrive, hvorledes aflivning af hjortedyr skal ske, men der vil normalt kun være tale om aflivning ved skydning, enten i indhegningen eller i en godkendt virksomhed.
 Spørgsmål:
 300 meter grænsen og mulighederne for jagt på anden mands ejendom.
 Svar:
Efter § 6 foreskrives et jagtforbud for så vidt angår hjortedyr inden for en afstand af 300 meter fra en indhegning, men begrænset til ejendommen, hvorpå indhegning ligger.
Jagtforbudet gælder ikke - andre vildtarter - tilstødende ejendomme.
 Spørgsmål:
 Ad bilag 43 (franske regler for parforcejagt).
Hvordan sikres det, at dyr solgt til Frankrig ikke anvendes til jagt? Svar:
De nærmere bestemmelser til regulering af udførsel er endnu ikke udformet.
Det overvejes at foreskrive som vilkår, at eksportøren skal fremlægge en erklæring, hvoraf fremgår, at dyrene ikke udføres med henblik på jagt.
Begrundelsen herfor er, at dyr fra en hjortefarm efter loven betragtes som husdyr.
 Spørgsmål:
I tilfælde af en fredning i brunsttiden vil ministeren da fremlægge en generel eller en selektiv fredning? Svar:
Jagttiden for kronhjort og dåhjort går ind den 1. september og slutter den 31. januar.
En fredning i brunsttiden ville indebære en indskrænkning i jagttiden til perioden 15. november-31. januar.
En begrænsning af jagttiden må forudses at øge antallet af skader på mark og skov forårsaget af hjorte, der er særlig skadevoldende i brunsttiden.
En selektiv fredning indebærer, at en ejer af en hjortefarm kan gøre indskrænkende indgreb i naboers jagtret.
Hvis fredning skal gennemføres i brunsttiden, bør en generel fredning foretrækkes, evt. begrænset til handyrene.
 Spørgsmål:
Hvem skal så betale? Svar:
En generel fredning kan gennemføres uden erstatning, medens en selektiv fredning må antages at udløse et erstatningskrav mod statskassen.
 Spørgsmål:
Maskestørrelser? Svar:
 Lovforslaget indeholder hjemmel til at fastsætte maskestørrelser m.m.
 i § 3, stk. 2.
 Maskestørrelser vil blive fastsat ud fra hensynene til bl.a.:
- at holde kalvene inde i indhegningen - at sikre, at dyrene ikke i øvrigt kan komme til skade ved kontakt med hegnet, - at hegnet ikke må virke som fælde over for andre vildtarter, - økonomi (groftmaskede hegn er billigere end fintmaskede).
 Spørgsmål:
Hvorfor er der ikke fastsat forbud mod transport af drægtige dyr? Svar:
 Spørgsmålet vil blive taget op til drøftelse med Justitsministeriet.
Fremkomsten af hjortefarme i større tal gør det naturligt med en revision af den gældende bekendtgørelse om transport af dyr.
 Spørgsmål:
Vil ministeren i en kommende bekendtgørelse præcisere, hvad der menes med »optimale terrænmæssige forhold?» Svar:
I den kommende vejledning vil der også blive peget på, under hvilke forhold hjorte trives bedst.
