Nr BTL 45 Betænkning over Forslag til lov om ændring af lov om dagpenge ved sygdom  

 eller fødsel   

 Nr L 45 1990-91, 2. samling Afgivet af Socialudvalget Afgivet: 19910508 Udvalget har behandlet lovforslaget i en række møder og har herunder stillet spørgsmål til socialministeren, som denne har besvaret skriftligt.
 Endvidere har udvalget modtaget en skriftlig henvendelse fra FTF.
 Der er af socialministeren stillet et ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det  

 stillede ændringsforslag.
 Et mindretal inden for flertallet (Socialistisk Folkepartis medlem af  

 udvalget) ønsker at udtale:
Under Folketingets behandling af arbejdsministerens lovforslag nr.
L 93  

 fra folketingsåret 1989-90 om forslag til ændringer i lov om ligebehandling  

 mellem mænd og kvinder med hensyn til beskæftigelse og barselorlov m.v. (se  

 Folketingstidende 1989-90, forhandlingerne sp. 2860, 4279, 8750, 8873 samt  

 tillæg A sp. 2449, tillæg B sp. 741 og tillæg C sp. 483) blev det under  

 udvalgsarbejdet oplyst, at mellem 10.000 og 15.000 fædre ikke har ret til  

 dagpenge under barselorlov.
 Årsagen hertil er, at det efter de nuværende regler kræves, at begge  

 forældre skal være dagpengeberettigede, for at faderen kan opnå dagpengeret.  

 Derved udelukkes f.eks. fædre til børn, hvis mødre er under uddannelse, er  

 hjemmearbejdende, modtager kontanthjælp efter bistandsloven eller modtager  

 social pension.
 Et flertal bestående af Socialdemokratiet, Socialistisk Folkeparti og  

 Kristeligt Folkeparti tilkendegav ved 3. behandling af lovforslaget, at der  

 var tale om et problem, der burde løses.
På den baggrund fremsatte Socialistisk Folkeparti i oktober 1990 et  

 lovforslag (L 51 i forrige samling i indeværende folketingsår) om at gøre  

 fædres ret til barseldagpenge uafhængig af mødres dagpengeret.
Forslaget blev  

 på grund af valget ikke færdigbehandlet, men Socialistisk Folkeparti glæder  

 sig over, at Socialdemokratiet nu har genfremsat dette lovforslag, og  

 indstiller derfor overordentlig fornøjet lovforslaget til vedtagelse, således  

 at denne ulighed kan afskaffes.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og bemærker i øvrigt:
 Det har altid været Fremskridtspartiets holdning, at det ikke skal være  

 skatteyderfinansieret at gå på barselorlov, og det gælder, uanset om det er  

 moderen eller faderen, der ønsker at gå på barselorlov.
 Fremskridtspartiet har fuld forståelse for, at det er nødvendigt at være  

 hjemme ved barnet i de første uger, men ser hellere, at man ved fødsler ser  

 bort fra ferielovens bestemmelser, således at forældrene får en lovmæssig ret  

 til at holde deres optjente ferie samlet.
 På den måde kan moderen få de første 5 uger efter fødslen som ferie,  

 uanset på hvilket tidspunkt af året fødslen finder sted, hvorefter faderen  

 kan tage sine 5 ugers sammenhængende ferie.
 Hvis forældrene ikke skønner, at det er nok, må de selv finansiere resten  

 af den ønskede barselorlov.
 Fremskridtspartiet kan således ikke støtte en udvidelse af området.
Ændringsforslag Af socialministeren, tiltrådt af et flertal (udvalget med  

 undtagelse af FP):
Til § 2 1) Paragraffen affattes således:
»§ 2 Loven træder i kraft den 1. juli 1991.« Bemærkninger Til nr. 1 Som følge af, at lovforslaget er en del af aftalen om  

 »børnepakken«, foreslås det, at loven træder i kraft den 1. juli  

 1991 ligesom de øvrige elementer, der indgår i pakken.
 I de tilfælde, hvor der ved lovens ikrafttræden er tale om en løbende  

 orlovsperiode, vil loven kunne finde anvendelse for den resterende del af  

 orlovsperioden.
 Jytte Andersen (S) Pernille Forchhammer (S) Hytte Hilden (S) Jørn  

 Pedersen (S) Jan Petersen (S) Grete Schødts (S) Taanquist (S) nfmd.  

Hanne Thanning Jacobsen (SF) Bente Juncker (CD) Pia Christmas-Møller (KF)  

 Per Tærsbøl (KF) Agnete Laustsen (KF) Eva Kjer Hansen (V) Hanne Severinsen  

 (V) Tom Behnke (FP) Marianne Jelved (RV) Kofod-Svendsen (KRF) fmd.
