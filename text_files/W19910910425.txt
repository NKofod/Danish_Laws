Ankestyrelsens principafgørelse D-34-91 om 2 sygehuse/2 plejehjem - refusion Resume:
 Dagpengeudvalget har behandlet 2 sager om arbejdsgivers ret til refusion i tilfælde, hvor lønmodtageren har været ansat på 2 offentlige institutioner indenfor de sidste 13 uger før sygdommens indtræden.
Udvalget fandt, at 2 sygehuse indenfor samme amt med hver sit SE-nummer måtte anses for en arbejdsgiver.
Derimod måtte 2 plejehjem med samme SE-nummer i samme kommune, der var organiseret som selvejende institutioner, men fik dækket alle driftsudgifter af det offentlige, måtte anses for 2 arbejdsgivere.
 Udvalget lagde vægt på, at der i sidstnævnte tilfælde var tale om selvejende institutioner med egen vedtægt og bestyrelse.
 Kassation:
Principafgørelsen er afløst af en nyere afgørelse Love:
Lov om dagpenge ved sygdom eller fødsel - lov nr. 852 af 20. december 1989 - § 3, stk. 1 og § 26 Sagsfremstilling 1:
 1. J. nr. 284-12/90 Afslag på arbejdsgiverrefusion, da lønmodtageren ved sygemeldinger den 10., 15. og 23. maj 1990 havde været ansat i mere end 13 uger ved amtskommunen, der på grund af sin opbygning med en central myndighed (sygehusudvalget) - modsat selvejende institutioner med egen vedtægt og bestyrelse - må betragtes som en arbejdsgiver, skønt pågældende den 1. april 1990 havde skiftet arbejdsplads fra et sygehus til et andet med selvstændige SE-numre, men indenfor samme amt.
 Kommunen traf afgørelse om, at arbejdsgiveren, et sygehus, ikke havde krav på refusion af sygedagpenge for dagene d. 10. maj. 15. maj og 23. maj 1990, idet lønmodtageren, som blev ansat på sygehuset den l. april 1990, havde været ansat hos samme arbejdsgiver i mere end 13 uger, da pågældende fra den l. oktober 1989 - den l. april 1990 havde været ansat på et andet sygehus i samme amt.
 Kommunen henviser i afgørelsen til en vejledende udtalelse, indhentet fra Socialstyrelsen, hvoraf bl.a. fremgår, at det ikke er afgørende for, om to sygehuse betragtes som en arbejdsgiver, om sygehusene har fælles eller selvstændige SE-numre.
 Arbejdsgiveren har anført, at de to sygehuse har hvert sit SE-nr., 2 forskellige adresser, at hvert sygehus har egen ledelse og ansætter og afskediger personale, og at det udelukkende er af praktiske årsager, at lønudbetaling for begge sygehuses vedkommende sker fra samme personaleadministration.
 Afgørelse:
 Dagpengeudvalget har på sit møde den 14. december 1990 truffet den afgørelse, at arbejdsgiveren ikke har ret til refusion fra kommunen i forbindelse med de omhandlede fravær 10., 15. og 23. maj 1990, da sygehusene ud fra det oplyste må betragtes som en arbejdsgiver, og lønmodtageren således har været ansat i mere end 13 uger ved sygdommens indtræden, uanset at amtskommunens hospitaler og sygehuse registreres med selvstændige SE-numre, jf. dagpengelovens § 26, stk. 2 og § 3, stk. 1, nr. 1.
 Udvalget har ved afgørelsen lagt vægt på, at lønmodtageren er ansat ved amtskommunen, der på grund af sin opbygning med en central myndighed (sygehusudvalget) - modsat selvejende institutioner med egen vedtægt og bestyrelse - må betragtes som en arbejdsgiver.
 Dagpengeudvalget tiltræder således kommunens afgørelse.
 Sagsfremstilling 2:
 2. J. nr. 284-7/90. Ret til refusion af dagpenge fra kommunen, da de 2 plejehjem, som lønmodtageren har arbejdet på i 13-ugers perioden, må betragtes som 2 arbejdsgivere, idet de er selvejende institutioner med egen vedtægt og bestyrelse, som selv ansætter og afskediger personale, der i henhold til ansættelsesbrev alene ansættes til at gøre tjeneste på den pågældende institution, uanset at der er indgået driftsoverenskomst med kommunen i henhold til bistandsloven, og uanset at lønnen anvises fra samme administration.
 Kommunen traf afgørelse om, at der ikke er ret til refusion for en sygeperiode den 7. maj og 8. maj 1990 med den begrundelse, at lønmodtageren de seneste 13 uger inden sygdommens indtræden har været ansat hos samme arbejdsgiver og derfor er berettiget til dagpenge fra arbejdsgiveren, jf. dagpengelovens § 3, stk. 1. Kommunen har oplyst, at pågældende i henhold til lønsedler har været ansat i 2 forskellige afdelinger under plejehjemsadministrationens løncenter.
 Der er opgivet samme SE-nummer i begge ansættelsesforholdene.
Det fremgår af indsendte ansættelsesaftaler, at lønmodtageren har været ansat på et plejehjem fra 1. maj 1989 til 31. marts 1990. Herefter blev pågældende ansat i et barselvikariat på et andet plejehjem fra 1. april 1990 til 5. november 1990. Pågældende har oplyst, at hun i begge tilfælde blev ansat af forstanderen på plejehjemmet.
De 2 plejehjem er selvejende institutioner, som kommunen har indgået driftsoverenskomst med i henhold til bi-standsloven.
 De selvejende institutioners tilhørsforhold, ledelse og drift fremgår af Socialministeriets cirkulære af 22. december 1986 om institutioner under kommunerne.
Ved indgåelse af en overenskomst med en selvejende institution forpligter kommunen sig til at afholde institutionens driftsudgifter og opnår samtidig anvisningsretten til institutionens plejehjemspladser.
Kommunen får et overordnet tilsyn med institutionen.
Dette tilsyn kan bl.a. influere på, hvilke personalegrupper der ansættes ved institutionen.
Endvidere er det kommunen, der fastlægger rammerne for institutionens driftsbudget og har således indflydelse på den personalemæssige normering på institutionen.
 Plejehjemsadministrationen gør opmærksom på, at det alene er bestyrelsen og den af bestyrelsen ansatte daglige leder, der har beføjelsen til at ansætte/afskedige personalet.
 Bestyrelsen er ikke ansat af kommunen, og der er således ikke tale om en uddelegeret kompetence fra kommunens side.
 De ansatte får ikke overført tidligere optjent anciennitet med hensyn til opsigelsesvarsel o.lign. , såfremt pågældende søger ny beskæftigelse ved en anden selvejende institution.
 Hvert ansættelsesforhold bevirker, at der kan fastsættes prøvetid for den nyansatte, og at opsigelsesvarslet for arbejdsgiveren inden for det første 1/2 års ansættelse er en måned, og at anciennitet til optjening af fratrædelsesgodtgørelse ved ophør efter lang tids beskæftigelse ligeledes »begynder forfra«.
 Plejehjemsadministrationen gør endvidere opmærksom på, at man før 2. april 1990 modtog dagpengerefusion for nyansatte efter den tidligere dagpengelovs regler om refusionsadgang indenfor de første 3 ugers beskæftigelse, uanset om den nyansatte forud for ansættelsen havde været beskæftiget ved en anden institution inden for plejehjemsadministrationens regie.
 Afgørelse:
 Dagpengeudvalget har på sit møde den 8. marts 1991 truffet den afgørelse, at der er ret til refusion af udbetalte dagpenge fra kommunen for den omhandlede sygeperiode, idet ansættelsen pr. 1. april 1990 på plejehjemmet må betragtes som et nyt ansættelsesforhold, uanset at lønnen anvises fra Plejehjemsadministration med samme SE-nr. som den tidligere arbejdsgiver.
 Arbejdsgiveren er således ikke forpligtet til at udbetale dagpenge til lønmodtageren, jf. dagpengelovens § 3, stk. 1 og har ret til refusion af udlagte dagpenge efter lovens § 26.
 Udvalget har ved afgørelsen lagt vægt på, at plejehjemmene er selvejende institutioner med egen vedtægt og bestyrelse, som selv ansætter og afskediger personale, som i henhold til ansættelsesaftale alene er ansat til at gøre tjeneste i den pågældende institution.
 Dagpengeudvalget ændrer således kommunens afgørelse.
