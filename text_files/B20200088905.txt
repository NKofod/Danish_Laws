Bekendtgørelse om indsamling af passagerlisteoplysninger (PNR-oplysninger) i medfør af lov om foranstaltninger mod smitsomme og andre overførbare sygdomme I medfør af § 1, stk. 2, § 13, stk. 3, § 21 b og § 29, stk. 2, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020 og lov nr. 359 af 4. april 2020, og efter forhandling med justitsministeren fastsættes:
Kapitel 1 Bemyndigelse § 1. Rigspolitiets passagerlisteoplysningsenhed (PNR-enhed), som oprettet ved lov nr. 1706 af 27. december 2018, bemyndiges til at udøve de beføjelser, der er fastsat i § 13, stk. 1, i lov om foranstaltninger mod smitsomme og andre overførbare sygdomme, for så vidt angår indsamling af oplysninger fra den ansvarshavende for et luftfartøj eller dennes befuldmægtigede.
Kapitel 2 Oplysninger, der skal meddeles til Rigspolitiets PNR-enhed og meddelelsens form § 2. Efter anmodning fra Rigspolitiets PNR-enhed skal den ansvarshavende for et luftfartøj eller dennes befuldmægtigede udlevere følgende passagerlisteoplysninger, i det omfang sådanne foreligger, hvis en person om bord er smittet eller må formodes at kunne være smittet med smitsomme og andre overførbare sygdomme omfattet af § 2 i lov om foranstaltninger mod smitsomme og andre overførbare sygdomme:
 1) Navn(e).
 2) Fødselsdato.
 3) Nationalitet.
 4) Fuldstændig rejseplan.
 5) Adresse og alle tilgængelige kontaktoplysninger, herunder telefonnummer og e-mailadresse.
 6) Rejsestatus for passagerer, herunder bekræftelser, indtjekningsstatus og oplysninger om no-show og go-show.
 7) Pladsnummer og andre pladsoplysninger.
 8) Antal medrejsende og disses navne.
 9) Eventuelt indsamlede oplysninger om typen og nummeret for ethvert identitetsdokument.
 Stk. 2. Oplysninger, som Rigspolitiets PNR-enhed modtager efter stk. 1, videregives til Styrelsen for Patientsikkerhed.
 § 3. Den ansvarshavende for et luftfartøj eller dennes befuldmægtigede skal udlevere passagerlisteoplysningerne, jf. § 2, i et elektronisk læsbart format til Rigspolitiets PNR-enhed.
Kapitel 3 Strafbestemmelser og ikrafttræden § 4. Ansvarshavende for luftfartøjer eller deres befuldmægtigede, der undlader at efterkomme en anmodning fremsat efter § 2, straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 5. Bekendtgørelsen træder i kraft ved bekendtgørelse i Lovtidende.
