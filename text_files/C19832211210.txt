(Til alle forstandere for  

 folkehøjskoler, landbrugsskoler, husholdningsskoler og efterskoler) Hermed fremsendes kopi af en skrivelse af 13. april 1982 fra  

 Sundhedsstyrelsen, hvori der gøres opmærksom på, at der er registreret flere  

 alvorlige ulykker forårsaget af væltede fodbold- og håndboldmål.
 Sundhedsstyrelsen antager, at det fremgår, at de indrapporterede ulykker  

 kun udgør en lille del af de faktisk indtrufne, og Sundhedsstyrelsen  

 henstiller derfor, at de ansvarlige myndigheder m.v. drager omsorg for, at  

 fodbold- og håndboldmål sikres på en sådan måde, at de ikke f.eks. ved leg  

 eller stormvejr kan vælte.
 På denne baggrund skal direktoratet anmode de frie kostskolers forstandere  

 om at drage omsorg for, at de omhandlede mål sikres på mest betryggende måde.
 P.d.v.
A.
Tofthøj eksp.sekr.
Bilag Sundhedsstyrelsen er blevet gjort opmærksom på, at væltede fodbold- og  

 håndboldmål i en række tilfælde har været årsag til alvorlige ulykker, heraf  

 nogle med dødelig udgang.
Ved rundspørge til embedslægeinstitutionerne, de retsmedicinske  

 institutter og ulykkesanalysegrupperne i Odense og Randers har  

 sundhedsstyrelsen fået oplysning om 7 alvorlige ulykkestilfælde forårsaget af  

 væltede mål, heraf to med dødelig udgang, inden for de sidste tre år. 3 uheld  

 skete på et stadion, 2 på en skolefodboldbane og 2 på en legeplads.
Næsten  

 alle ulykkestilfælde er imidlertid meddelt af embedslægen i Ribe amt, der har  

 været særlig interesseret i denne ulykkestype.
Fra resten af landets  

 embedslægeinstitutioner har det kun været muligt med sikkerhed at få oplyst  

 antallet af dødsfald, ligesom ulykkesanalysecentrene kun har kunnet meddele  

 oplysninger for en ganske kort periode.
Det må derfor antages, at de indrapporterede ulykkestilfælde kun udgør en  

 lille del af de faktisk indtrufne.
Sundhedsstyrelsen skal derfor henstille,  

 at ansvarlige myndigheder, foreninger og personer drager omsorg for at  

 fodbold- og håndboldmål sikres på en sådan måde, at de ikke f.eks. ved leg  

 eller stormvejr kan vælte.
 P.D.V.
