 Fortolkning af en række spørgsmål vedr. omlægningslån i forbindelse  

 med ændringen af renteafgiftensloven ved lov nr. 671 af 3/11-1988.
 Et pengeinstitut har stillet 11 spørgsmål om fortolkning af ændringen af  

 renteafgiftsloven ved lov nr. 671 af 3. november 1988.
 Til de stillede spørgsmål skal Skattedepartementet udtale:
 Spørgsmål 1:
Et lån med adgang til variabel udnyttelse er optaget den 30. juli 1988.  

 Vil der ved beregning af en afviklingsordning efter § 3, stk. 3, nr. 5, eller  

 et omlægningslån efter nr. 6, kunne foretages en forholdsmæssig forhøjelse af  

 lånets nettorenteudgifter fra perioden 30. juli - 30. september 1988 til  

 perioden 1. januar - 30. september 1988? Svar:
 Ved beregning af en afviklingsordning efter § 3, stk. 3, nr. 5, eller et  

 omlægningslån efter nr. 6, kan alene de på lånet med adgang til variabel  

 udnyttelse påløbne nettorenteudgifter i de anviste perioder lægges til grund.  

 Der kan ikke foretages en omregning af de i en delperiode påløbne  

 nettorenteudgifter til en fuld periode.
 Spørgsmål 2:
Vil afvikling efter § 3, stk. 3, nr. 5, af et lån med adgang til variabel  

 udnyttelse, eller optagelse af et omlægningslån efter § 3, stk. 3, nr. 6,  

 kunne aftales i fremmed valuta? Svar:
 Aftale om afvikling af et lån med adgang til variabel udnyttelse, jf. § 3,  

 stk. 3, nr. 5, er forudsat at ske i den valuta, som lånet er optaget i.
Omlægningslån efter § 3, stk. 3, nr. 6, kan optages i fremmed valuta.
Ved  

 fastlæggelse af afviklingsprofilen skal der tages udgangspunkt i valutakursen  

 på omlægningtidspunktet.
 Spørgsmål 3:
Skattedepartementet har tilkendegivet, at der ved etablering af  

 omlægningslån efter § 3, stk. 3, nr. 6, skal tages udgangspunkt i  

 renteforholdene på omlægningstidspunktet.
Betyder det, at renterne af  

 omlægningslånet ikke bliver afgiftspligtige, hvis der sker en renteændring  

 (forhøjelse), der bevirker, at lånets afvikling bliver på mere end 8 år? Svar:
 Den i § 3, stk. 3, nr. 4 og 6, nævnte afdragsprofil, der er baseret på et  

 anuitetsprincip, kan som udgangspunkt ikke aftales overskredet uden at lånets  

 renter bliver afgiftsbelagte.
Ved låneaftalens indgåelse skal renteniveauet på aftaletidspunktet lægges  

 til grund.
Indeholder låneaftalen sædvanligt vilkår om rentetilpasning i  

 låneperioden, vil en renteforhøjelse med deraf følgende forlængelse af  

 afviklingsperioden ikke bevirke, at lånets renter bliver afgiftsbelagte.
 Spørgsmål 4:
Kan lån med adgang til variabel udnyttelse, der er henført under  

 virksomhedsordningen, aftales afviklet efter § 3, stk. 3, nr. 5, eller omlagt  

 efter nr. 6? Svar:
 Lån med adgang til variabel udnyttelse kan gøres afgiftsfrie efter § 3,  

 stk. 3, nr. 5, eller omlægges efter nr. 6, uanset om de i 1988 er henført  

 under virksomhedsordningen eller ej.
 Spørgsmål 5:
Kan nettorenteudgifterne i de i § 3, stk. 3, nr. 5 og 6, anviste perioder  

 for lån med adgang til variabel udnyttelse lægges til grund, uanset at det  

 ved udgangen af 1988 aftalte maksimum for træk på lånet er mindre? Svar:
Låneberegningen efter § 3, stk. 3, nr. 5 og 6, foretages uafhængigt af det  

 aftalte lånemaximum på et lån med adgang til variabel udnyttelse.
Er det  

 aftalte lånemaximum i oktober 1988 således 50.000 kr., mens  

 nettorenteudgifterne i 1987 x 8 udgør f.eks. 70.000 kr., vil  

 låneberegningerne efter § 3, stk. 3, nr. 5 og 6, kunne foretages på baggrund  

 af de 70.000 kr.
 Spørgsmål 6:
Bevirker overskridelser af de afdragsprofiler, der er anvist i § 3, stk.  

 3, nr. 5 og 6, at lånets renter bliver afgiftsbelagte, når en overskridelse  

 skyldes fejl fra långivers side? Svar:
Renter af lån omfattet af § 3, stk. 3, nr. 5, bliver afgiftsbelagte ved  

 overskridelse af afdragsprofilen, selvom overskridelsen er hændelig for den  

 afgiftspligtige.
Kun hvis overskridelsen helt og fuldt kan henføres til en,  

 der er uafhængig af den afgiftspligtige, vil afgiftsfritagelsen blive  

 opretholdt.
Vedrørende lån som omtalt i § 3, stk. 3, nr. 4 og 6, vil en aftalt  

 overskridelse af afviklingsprofilen normalt bevirke, at lånets renter bliver  

 afgiftsbelagte.
Manglende betaling af renter eller afdrag, der ikke skyldes  

 en aftale mellem parterne, medfører ikke, at renterne bliver afgiftsbelagte.
 Spørgsmål 7:
Kan en afgiftspligtig erstatte flere lån med adgang til variabel  

 udnyttelse med eet, der på baggrund af nettorenteudgifterne på de hidtidige  

 lån aftales afviklet efter § 3, stk. 3, nr. 5, med den virkning, at renterne  

 på dette nye lån bliver afgiftsfrie? Kan flere afgiftspligtige på denne måde erstatte deres lån med eet, f.eks.  

 ægtefæller eller samlevende? Kan debitorer på eet lån med adgang til variabel udnyttelse vælge at  

 opsplitte lånet, således at hver debitor frit kan vælge, om han vil afvikle  

 sin del af lånet efter § 3, stk. 3, nr. 5, eller omlægge det efter nr. 6? Svar:
 Hvor en afgiftspligtig ved udgangen af 1988 har flere lån med adgang til  

 variabel udnyttelse, vil han efter § 3, stk. 3, nr. 5, kunne aftale disse lån  

 erstattet af eet afgiftsfrit lån med adgang til variabel udnyttelse.
Det er imidlertid en forudsætning herfor, at den afgiftspligtige er  

 låntageren i alle låneforhold.
Således vil to personer ikke kunne sammenlægge  

 hver deres lån med adgang til variabel udnyttelse til eet fælles afgiftsfrit  

 lån med adgang til variabel udnyttelse efter § 3, stk. 3, nr. 5, bortset fra  

 ægtefæller, der i skattemæssigt henseende er samlevende ved udgangen af  

 afgiftsåret 1988, jf. § 7.
Foreligger der et lån med adgang til variabel udnyttelse med flere  

 debitorer, kan dette lån opsplittes på hver af debitorerne i forhold til de  

 nettorenteudgifter, som de hver især kan dokumentere at have afholdt i de  

 anviste perioder.
Debitorerne kan dog ikke lægge nettorenteudgifterne i  

 forskellige perioder til grund for beregningen af afviklingslånet, og de skal  

 alle vælge enten at afvikle lånet efter nr. 5 eller at optage et  

 omlægningslån efter nr. 6.
 Spørgsmål 8:
I hvilket omfang kan lån overføres mellem pengeinstitutter uden  

 renteafgiftsmæssige konsekvenser, og hvorledes beregnes nettorenteudgifterne  

 efter § 3, stk. 3, nr. 5 og 6, hvor flere lån er overført og sammenlagt til  

 eet lån? Svar:
 Reglerne om adgang til uden renteafgiftsmæssig virkning at overføre et lån  

 fra et pengeinstitut til et andet er udviklet på grund af skæringsdatoerne 7.  

 oktober 1986 og 11. oktober 1988 mellem afgiftsfrie og afgiftsbelagte lån.  

 Man ønskede ikke, at en afgiftspligtig med et »gammelt« afgiftsfrit  

 lån skulle være »stavnsbundet« til det oprindelige pengeinstitut.
Overførselsadgangen forudsætter således, at der som udgangspunkt alene  

 foreligger et kreditorskrifte, hvorimod lånets øvrige vilkår skal være  

 uforandret, specielt vedrørende løbetiden og lånets størrelse.
Det må iøvrigt  

 bero på en konkret vurdering, om den fornødne identitet mellem lånene  

 foreligger.
Hvis en kassekredit er flyttet fra et pengeinstitut til et andet, således  

 at kassekreditten består i det nye pengeinstitut, kan renterne på  

 kassekreditten gøres afgiftsfrie efter nr. 5, eller der kan optages et  

 omlægningslån efter nr. 6, på baggrund af de nettorenteudgifter, der er  

 påløbet kassekreditten i det oprindelige pengeinstitut.
Det forudsættes  

 imidlertid, at kassekreditten ikke er sammenlagt med en anden kassekredit i  

 det nye pengeinstitut, idet den overførte kassekredit i så fald vil blive  

 betragtet som indfriet.
Ved sammenlægning af to eller flere lån med adgang til variabel udnyttelse  

 tilhørende samme person, vil den afgiftspligtige fortsat have et lån med  

 adgang til variabel udnyttelse.
Det kan derfor afvikles eller omlægges, men  

 afdragsprofilerne efter nr. 5 og 6, kan alene beregnes ud fra renterne på det  

 videreførte eksisterende lån med adgang til variabel udnyttelse.
 Spørgsmål 9:
Kan afviklede lån med adgang til variabel udnyttelse danne baggrund for  

 etablering af lån efter § 3, stk. 3, nr. 5 og 6, og i benægtende fald,  

 hvorledes skal afviklingstidspunktet fastlægges? Svar:
 De nettorenteudgifter, der efter § 3, stk. 3, nr. 5 og 6, kan lægges til  

 grund for beregningen af de der beskrevne låneprofiler, er  

 nettorenteudgifterne på netop det lån med adgang til variabel udnyttelse, der  

 enten ønskes afviklet efter nr. 5 eller omlagt efter nr. 6.
 Har en afgiftspligtig således haft nettorenteudgifter i 1987 eller i en  

 del af 1988 på et nu afviklet lån med adgang til variabel udnyttelse, vil han  

 ikke på denne baggrund kunne optage et nyt lån med adgang til variabel  

 udnyttelse og gøre det afgiftsfrit ved vilkår om afvikling inden for den i §  

 3, stk. 3, nr. 5, anviste afdragsprofil.
 Der kan ej heller etableres et afgiftsfrit omlægningslån efter § 3, stk.  

 3, nr. 6, på baggrund af det afviklede lån med adgang til variabel  

 udnyttelse, idet valgmuligheden for afgiftsfri afvikling efter § 3, stk. 3,  

 nr. 5, anses for udnyttet i dette tilfælde.
 Spørgsmål 10:
Kan renter af byggelån, der er med adgang til variabel udnyttelse, gøres  

 afgiftsfrie ved en afviklingsordning efter § 3, stk. 3, nr. 5, eller kan der  

 optages et afgiftsfrit omlægningslån på baggrund heraf? Svar:
 Byggelån, der er omfattet af lov om realkreditlignende lån, reguleres i  

 renteafgiftsloven efter § 3, stk. 3, nr. 2, og ikke efter § 3, stk. 3, nr. 5  

 og 6.
Andre lån til midlertidig finansiering af byggeaktiviteter reguleres som  

 almindelige lån efter renteafgiftsloven.
Er et sådant lån med adgang til  

 variabel udnyttelse, finder § 3, stk. 3, nr. 5 og 6, anvendelse.
Særlige  

 beregningsregler kan ikke anvises for disse lån.
 Spørgsmål 11:
 Bevares afgiftsfriheden på faste lån med vilkår om faste årlige ydelser og  

 om variabel rente, aftalt skriftlig før den 11. oktober 1988, hvis en  

 renteforhøjelse efter denne skæringsdato bevirker en forlængelse af lånets  

 løbetid.
 Svar:
 Ligger renteforhøjelsen inden for de oprindeligt aftalte lånevilkår,  

 foreligger der ikke en egentlig aftaleændring, og lånets afgiftsfrihed  

 bevares.
