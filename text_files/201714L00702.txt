Betænkning afgivet af Retsudvalget den 15. marts 2018 Betænkning over Forslag til lov om ændring af straffeloven (Skærpelse af straffen for blufærdighedskrænkelse og digitale sexkrænkelser) [af justitsministeren (Søren Pape Poulsen)]:
1. Ændringsforslag Der er stillet 3 ændringsforslag til lovforslaget.
Dansk Folkepartis medlemmer af udvalget har stillet ændringsforslag nr. 1 og justitsministeren har stillet ændringsforslag nr. 2 og 3.
2. Udvalgsarbejdet Lovforslaget blev fremsat den 6. december 2017 og var til 1. behandling den 12. december 2017. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 6 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 2. oktober 2017 dette udkast til udvalget, jf.
REU alm. del  bilag 404 (folketingsåret 2016-17). Den 6. december 2017 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til justitsministeren til skriftlig besvarelse, som denne har besvaret.
3. Indstillinger Et flertal i udvalget (S, V, EL, LA, SF og KF) indstiller lovforslaget til vedtagelse med de af justitsministeren stillede ændringsforslag.
 Et mindretal i udvalget (DF) indstiller lovforslaget til vedtagelse med de stillede ændringsforslag.
Et andet mindretal i udvalget (RV og ALT) indstiller lovforslaget til vedtagelse.
Mindretallet vil stemme for det af justitsministeren under nr. 3 stillede ændringsforslag.
Et tredje mindretal i udvalget (IA) vil ved 3. behandling stemme hverken for eller imod lovforslaget.
Mindretallet vil stemme hverken for eller imod de stillede ændringsforslag.
4. Politiske bemærkninger Socialdemokratiets, Dansk Folkepartis, Venstres, Liberal Alliances og Det Konservative Folkepartis medlemmer af udvalget har noteret sig justitsministerens besvarelse af spørgsmål nr. 3 vedrørende ændringsforslag nr. 1 til lovforslaget om pålæg om behandling ved idømmelse af bødestraf for blufærdighedskrænkelse.
Partierne opfordrer justitsministeren til inden udgangen af 2018 at overveje fordele og ulemper ved en ordning med pålæg om behandling til personer, der straffes med bøde for overtrædelse af straffelovens § 232.
Enhedslistens medlemmer af udvalget bemærker, at EL støtter lovforslaget og justitsministerens ændringsforslag om at hæve strafferammen for digitale sexkrænkelser fra 2 til 3 år, idet der henvises til Straffelovrådets vurdering om, at strafudmålingen på området hidtil har været uproportional i forhold til forbrydelser af tilsvarende grov karakter.
EL støtter forslaget om en yderligere strafstigning, fordi flere sager i offentligheden har antydet en tendens til, at forbrydelser af denne art ikke har fået tilstrækkelig opmærksomhed, og EL håber dermed på en generalpræventiv effekt.
EL mener også, at det er en fejl, at billeder taget i frit tilgængeligt område ikke er omfattet af lovforslaget, fordi rigtig mange kærestepar fotograferer hinanden, f.eks. på stranden i forbindelse med omklædning m.v.
Når disse personer så ikke længere er kærester, kan sådanne billeder straffrit lægges på internettet.
Under henvisning til svar på spørgsmål 4 vil EL følge regeringens arbejde med straffelovens § 264 d.
5. Ændingsforslag med bemærkninger Ændringsforslag Til § 1 Af et mindretal (DF):
 1) Før nr. 1 indsættes som nyt nummer:
 »01. I § 232 indsættes som 2. pkt.:
»Den, der straffes med bøde, skal ligeledes gennemgå et behandlingsforløb, der tager sigte på at stoppe den adfærd, der ligger til grund for blufærdighedskrænkelsen.«« [Pålæg om behandling ved bødestraf for blufærdighedskrænkelse] Af justitsministeren, tiltrådt af et flertal (S, DF, V, EL, LA, SF og KF):
2) I det under nr. 2 foreslåede § 264 d, stk. 2, ændres »2 år« til: »3 år«.« [Forhøjelse af strafferammen i det foreslåede § 264 d, stk. 2] Til § 2 Af justitsministeren, tiltrådt af et flertal (udvalget med undtagelse af IA):
 3) »1. marts« ændres til: »15. april«.
[Ændret ikrafttrædelsestidspunkt] Bemærkninger Til nr. 1 Dansk Folkeparti glæder sig over, at konsekvensen for blotteri bliver hårdere med dette forslag, men bemærker samtidig, at de mennesker, der er blottere, behøver behandling, så risikoen for, at pågældende person atter gør sig skyldig i blotteri, begrænses.
Til nr. 2 Det følger af lovforslagets § 1, nr. 2, at strafmaksimum i det foreslåede § 264 d, stk. 2, fastsættes til 2 års fængsel.
 I lyset af de tilkendegivelser, der er fremkommet under lovforslagets behandling, finder Justitsministeriet, at strafmaksimum i det foreslåede § 264 d, stk. 2, i stedet bør fastsættes til 3 års fængsel.
 Der er herved ikke tilsigtet nogen ændring i de forudsætninger med hensyn til strafudmålingen, som fremgår af bemærkningerne til lovforslagets § 1, nr. 2.
Til nr. 3 Det følger af lovforslagets § 2, at loven træder i kraft den 1. marts 2018.
 Da lovforslaget endnu ikke er færdigbehandlet i Folketinget, foreslås det at udskyde lovens ikrafttrædelsestidspunkt til den 15. april 2018.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Peter Skaarup (DF) fmd.
Peter Kofod Poulsen (DF) Susanne Eilersen (DF) Hans Kristian Skibby (DF) Per Nørhave (DF) Lise Bech (DF) Preben Bang Henriksen (V) Jan E.
Jørgensen (V) Britt Bager (V) Mads Fuglede (V) Carl Holst (V) Michael Aastrup Jensen (V) Henrik Dahl (LA) Christina Egelund (LA) Naser Khader (KF) Simon Kollerup (S) Lars Aslan Rasmussen (S) Mette Reissmann (S) Mogens Jensen (S) nfmd.
Rasmus Prehn (S) Trine Bramsen (S) Kaare Dybvad (S) Rosa Lund (EL) Søren Søndergaard (EL) Josephine Fock (ALT) Sofie Carsten Nielsen (RV) Zenia Stampe (RV) Karsten Hønge (SF) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
