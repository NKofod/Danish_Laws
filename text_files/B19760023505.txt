 I medfør af § 12, stk. 2, i lov nr. 334 af 18. juni 1969 om forsvarets  

 organisation m.v., jf. lovbekendtgørelse nr. 308 af 1. juni 1973, fastsættes  

 efter forhandling med indenrigsministeren:
 § 1.  Under krig eller andre ekstraordinære forhold  

 skal borgerne i nødvendigt omfang og mod fuld erstatning stille deres ejendom  

 til rådighed for landets forsvar, for så vidt de pågældende goder ikke  

 rettidigt og på rimelige vilkår kan købes eller lejes af den rekvirerende.
 Stk. 2.  Bestemmelsen i stk. 1 omfatter ikke:
a.
Ejendom, der er af afgørende betydning for ejerens eller brugerens evne  

 til at forsørge sig selv og sin familie, medmindre forholdene i det enkelte  

 tilfælde gør det absolut påkrævet.
b.
Lagre m.v., som er oprettet af offentlige myndigheder eller af private  

 efter offentlig tilskyndelse, og som har til formål at sikre generelle  

 samfundsbehov i krisetider.
 § 2.  Retten til at forlange ejendom stillet til  

 rådighed for forsvaret tilkommer forsvarskommandoen.
 Stk. 2.  Beføjelsen i stk. 1 kan dog i akutte militære  

 nødsituationer udøves af enhver militær chef.
§ 3.  Enhver er pligtig til efter anmodning at oplyse,  

 om han er i besiddelse af den eller de arter af ejendom, som ønskes købt,  

 lejet eller på anden måde stillet til rådighed.
De militære myndigheder kan  

 ved politiets hjælp kontrollere disse oplysninger.
§ 4.  Med henblik på eventuel senere overtagelse af  

 ejendom til eje eller brug kan denne beslaglægges.
Overtages ejendommen ikke  

 inden 30 dage fra beslaglæggelsen, kan ejeren forlange, at forsvaret enten  

 overtager det beslaglagte eller ophæver beslaglæggelsen.
Afgørelsen skal  

 træffes inden 30 dage fra kravets fremsættelse.
Stk. 2.  Overtagelse af ejendom til eje bør kun ske, når  

 særlige omstændigheder taler for det.
For så vidt angår fast ejendom bør  

 overtagelse til eje dog kun ske, hvis forholdene gør det absolut påkrævet.
 Stk. 3.  Ved beslaglæggelse eller overtagelse af ejendom  

 kan ingen over denne udøve nogen rettighed, som er i strid med forsvarets  

 rettigheder.
§ 5.  Tid og sted for overdragelse og eventuel  

 tilbagelevering af ejendom, der stilles til rådighed for forsvaret i medfør  

 af § 4, fastsættes af de militære myndigheder.
Transportomkostninger i  

 forbindelse hermed afholdes af de militære myndigheder.
 § 6.  Begæring om beslaglæggelse eller overtagelse af  

 ejendom fremsættes skriftligt over for den, der er pligtig til at stille  

 ejendom til rådighed for forsvaret.
Stk. 2.  De militære myndigheder afgiver ved ejendommens  

 beslaglæggelse eller overtagelse en skriftlig, specificeret kvittering for  

 det modtagne.
På en genpart af kvitteringen erklærer den, der har stillet  

 ejendommen til rådighed for forsvaret, om han er ejer eller bruger af det  

 overdragne og angiver, hvem der eventuelt har andre rettigheder over dette.
 § 7.  Ud over eventuel erstatning for afsavn ydes ved  

 beslaglæggelse og ved overdragelse af ejendom til brug erstatning for  

 forringelse af det overdragne i brugsperioden og ved overdragelse til eje  

 erstatning for værdien af det overdragne.
 Stk. 2.  De i stk. 1 omhandlede erstatninger udbetales  

 snarest muligt efter ejendommens tilbagelevering eller overdragelse til eje.  

 Såfremt den berettigede fremsætter begæring herom, skal der dog for hver 2  

 måneders brug af det overdragne udbetales ham et a conto beløb som  

 afsavnserstatning indtil ejendommens tilbagelevering eller overdragelse til  

 eje.
 § 8.  Opnås der enighed mellem de militære myndigheder  

 og de i § 6, stk. 2, nævnte rettighedsindehavere om erstatningsspørgsmålet,  

 kan eventuelt erstatningsbeløb udbetales i overensstemmelse med den trufne  

 aftale.
 Stk. 2.  Opnås der ikke enighed som nævnt i stk. 1,  

 fastsættes erstatningen af en for hver retskreds nedsat vurderingskommission.
 Stk. 3.  Vurderingskommissionen består af 3 medlemmer,  

 nemlig vedkommende dommer i borgerlige sager som formand (i København, Århus,  

 Odense og Ålborg et af præsidenten for vedkommende ret udpeget medlem af  

 retten) samt et af henholdsvis vedkommende kommunalbestyrelse og  

 indenrigsministeren efter forhandling med forsvarsministeren udnævnt medlem.
 Stk. 4.  Vurderingskommissionens afgørelse kan af hver  

 af parterne inden 6 uger indbringes for det i stk. 5 nævnte vurderingsnævn.
 Stk. 5.  Vurderingsnævnet består af en af kongen udnævnt  

 formand, der skal opfylde de i retsplejeloven foreskrevne betingelser for at  

 beskikkes til landsdommer, og 4 af indenrigsministeren efter forhandling med  

 forsvarsministeren udpegede medlemmer.
 Stk. 6.  De militære myndigheder underrettes af  

 vedkommende kommission eller nævn om den endelige afgørelse.
 § 9.  Når en erstatningsberettiget til varetagelse af  

 sine interesser under en sags behandling har afholdt nødvendige udgifter til  

 sagkyndig bistand, herunder til advokat, revisor m.v., kan der ydes ham en  

 passende godtgørelse herfor.
 § 10.  Bekendtgørelsen omfatter under krig tillige  

 rekvisition af genstande og ydelser, der er hjemlet i § 35 i lov nr. 91 af  

 29. marts 1924 om indkvartering som ændret ved lov nr. 137 af 20. april 1959.
 § 11.  Overtrædelse af denne bekendtgørelse straffes  

 efter den borgerlige straffelovgivnings bestemmelser.
 § 12.  Bekendtgørelse nr. 380 af 5. november 1952 om  

 pligt til i tilfælde af krig at stille ejendom til rådighed for forsvaret  

 ophæves.
 Forsvarsministeriet, den 28. april 1976.
 Orla Møller.
/G.
K.
Kristensen.
