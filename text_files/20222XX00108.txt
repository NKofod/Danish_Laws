Skriftlig fremsættelse (9. februar 2023) Forsvarsministeren (Troels Lund Poulsen, fg.):
 Herved tillader jeg mig for Folketinget at fremsætte:
Forslag til lov om ændring af militær retsplejelov (Styrkelse af mulighederne for at pågribe militært personel, der er narkopåvirket i tjenesten) (Lovforslag nr.
L 48) Lovforslaget er en indholdsmæssig uændret genfremsættelse af lovforslag nr.
L 40, der blev fremsat den 6. oktober 2022.
Forsvarets personel varetager i tjenesten en lang række opgaver, der kræver skærpet opmærksomhed, herunder eksempelvis håndtering af våben og farligt materiel, hvor fejlbetjening kan få alvorlige konsekvenser.
Tjenstgørende militært personel, der er påvirket af euforiserende stoffer, vil dermed kunne bringe både deres eget og deres kollegaers liv og sikkerhed i fare.
Derfor er misbrug af euforiserende stoffer helt uforeneligt med militærtjenesten.
 I dag er der ikke i militær retsplejelov hjemmel til, at Forsvarsministeriets Auditørkorps og andre militære myndigheder rutinemæssigt eller stikprøvevis kan kræve, at tjenstgørende militært personel lader sig teste for narkopåvirkning ved hjælp af spyt- eller svedprøve eller ved at lade deres øjne besigtige.
 Regeringen finder, at der er behov for, at der kan foretages kontrol af, om tjenstgørende militært personel, der fører motordrevet køretøj eller i øvrigt varetager opgaver, for hvilke der er fastsat særlige promillegrænser, er påvirket af euforiserende stoffer.
Med lovforslaget lægger regeringen derfor op til, at der indføres mulighed for, at Forsvarsministeriets Auditørkorps og andre militære myndigheder kan afkræve spyt- og svedprøver samt foretage øjenbesigtigelse af tjenstgørende militært personel, som fører køretøjer m.v.
Der vil være tale om samme mulighed, som politiet i dag har efter færdselsloven, hvor politiet til enhver tid kan kræve, at føreren af et køretøj afgiver udåndings-, spyt- eller svedprøve eller lader sine øjne besigtige.
 Den foreslåede ændring vil styrke mulighederne for at pågribe narkopåvirket tjenstgørende militært personel, som fører motordrevet køretøj eller varetager opgaver, for hvilke der er fastsat særlige promillegrænser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
