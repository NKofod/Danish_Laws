Arbejdsmiljøklagenævnet fastholdt afgørelse med påbud om, at arbejde med opstilling af tavlevogne ved opsamling af tabt gods, afhjælpning af skader på vej og udstyr samt afmærkning og trafikregulering ved uheld, planlægges, tilrettelægges og udføres sikkerhedsmæssigt fuldt forsvarligt. (Arbejdets udførelse - opstilling af tavlevogne - retningslinjer for løsning af akutte trafikfarlige hændelser - ulykke indtrådt på motorvej) Resume Arbejdsmiljøklagenævnet vurderede, at arbejdet med opstilling af tavlevogne ved opsamling af tabt gods, afhjælpning af skader på vej og udstyr samt afmærkning og trafikregulering ved uheld ikke var planlagt, tilrettelagt og udført sikkerhedsmæssigt fuldt forsvarligt.
 Nævnet vurderede, at der i forbindelse med opstilling af to tavlevogne, var en periode, hvor de ansatte var udsat for påkørselsrisiko uden tilstrækkelig beskyttelse.
 Nævnet vurderede, at der var risiko for påkørsel af ansatte og materiel, samt at udslyngede løsdele fra påkørsel kunne ramme ansatte, når de ansatte færdedes tæt ved opstillede tavlevogne.
Nævnet lagde blandt andet vægt på, at den ansatte udførte arbejde med opstilling af en tavlevogn på en motorvej, og at tavlevognen blev påkørt bagfra af en bilist med høj fart.
Den ansatte blev ramt på benene og slynget ud på marken ved siden af motorvejen.
Det kunne ikke føre til et andet resultat, at virksomheden havde fulgt Vejledning om indsats på motorveje.
Arbejdsgiveren har, uanset arbejdet blev udført efter de gældende vejregler, ansvar for at sørge for, at arbejdet bliver udført forsvarligt under overholdelse af arbejdsmiljølovens regler.
Et mindretal på 4 af nævnets medlemmer fandt, at arbejdsgiveren havde foretaget en udvidet og konkret sikkerhedsvurdering og overholdt alle sikkerhedsregler og beskyttelsesanbefalinger i forhold til at sikre, at arbejdet kunne foregå sikkerheds- og sundhedsmæssigt fuldt forsvarligt.
Der var derfor efter mindretallets opfattelse ikke grundlag for et påbud.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt], som repræsenterer [navn udeladt] i sagen.
 I har klaget over Arbejdstilsynets afgørelse af den 23. marts 2020 om opstilling af tavlevogne.
 Arbejdsmiljøklagenævnet har nu afgjort sagen på møde den 29. september 2020.
 Resultatet er:
  Arbejdsmiljøklagenævnet fastholder Arbejdstilsynets afgørelse af 23. marts 2020 med påbud til jer om at arbejde med opstilling af tavlevogne ved opsamling af tabt gods, afhjælpning af skader på vej og udstyr, samt afmærkning og trafikregulering ved uheld, planlægges, tilrettelægges og udføres sikkerhedsmæssigt fuldt forsvarligt på arbejdsstedet [adresse udeladt].
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med opstilling af tavlevogne ved opsamling af tabt gods, afhjælpning af skader på vej og udstyr, samt afmærkning og trafikregulering ved uheld, på tidspunktet for tilsynsbesøget den 10. marts 2020, ikke var planlagt, tilrettelagt og udført sikkerhedsmæssigt fuldt forsvarligt.
 Nævnet vurderer, at der i forbindelse med opstilling af to tavlevogne, er en periode, hvor de ansatte er udsat for påkørselsrisiko uden tilstrækkelig beskyttelse.
 Nævnet vurderer derved, at der er risiko for påkørsel af ansatte og materiel, samt at udslyngede løsdele fra påkørsel kan ramme ansatte, når de ansatte færdes tæt ved opstillede tavlevogne, herunder ved ind- og udstigning af tavlevogne.
Hvad er afgørende for resultatet Nævnet lægger vægt på, at Arbejdstilsynet på tilsynsbesøget den 10. marts 2020 fik oplyst, at ulykken den 21. februar 2020 indtraf ved, at den ansatte udførte arbejde med opstilling af en tavlevogn på en motorvej i forbindelse med opsamling af tabt gods.
Tavlevognen blev påkørt bagfra af en anden bilist med høj fart.
Den ansatte blev ramt på benene og slynget ud på marken ved siden af motorvejen.
Nævnet lægger også vægt på, at Arbejdstilsynet fik oplyst, at der efter ulykken bliver indført nye retningslinjer for løsning af akutte trafikfarlige hændelser, der betinger brug af to tavlevogne på motorvejsstrækninger, samt andre udsatte strækninger.
Den bagerste holdende tavlevogn har til opgave at give signal med horn til den ansatte ved forreste tavlevogn ved risiko for påkørsel.
Den skal placere sig 200 meter bag den forreste.
 Nævnet lægger videre vægt på, at tavlevogne, både enkeltvogne og trailere med tavler, ikke i sig selv yder fysisk beskyttelse af de ansatte, der færdes umiddelbart foran eller ved siden af, men udgør alene signalgivning for regulering af øvrig trafik.
 Nævnet lægger i den forbindelse vægt på, at Arbejdstilsynet har fået oplyst, at arbejdet med opstilling af bagerste tavlevogn, med henblik på signalgivning, tager 3 - 4 minutter, indtil den ansatte er i position med signalhorn.
 Nævnet lægger hertil vægt på, at de ansatte, i forbindelse med arbejdsopgaver på de midlertidige arbejdssteder, skal bevæge sig frem og tilbage mellem tavlevogn og det midlertidige arbejdssted, eksempelvis i forbindelse med deres håndtering af arbejdsredskaber og materialer, opstilling af kegler samt ved opstilling i position med signalhorn.
 Nævnet lægger desuden vægt på, at de nye retningslinjer gælder for arbejdsopgaver som opsamling af tabt gods, afhjælpning af skader på vej og udstyr samt afmærkning og trafikregulering ved ulykker på kørebanen på strækninger, hvor der forekommer øvrig trafik med højeste tilladte motorvejshastighed.
Nævnet lægger endelig vægt på, at Arbejdstilsynet fik oplyst, at det er virksomhedens erfaring, at der på strækninger, hvor arbejde med løsning af akutte trafikfarlige hændelser foregår, forekommer kørsel med hastighed ud over den tilladte hastighed, samt kørsel i alkohol- og stofpåvirket tilstand.
Endvidere har virksomheden erfaret aggressiv og utålmodig kørsel fra øvrige trafikanters side.
 Nævnet er opmærksom på, at [navn udeladt] har anført i klagen, at I har fulgt Vejledning om indsats på motorveje, der er udarbejdet i regi af Rigspolitiet og Vejdirektoratet.
Det kan ikke føre til et andet resultat, da arbejdsgiveren, uanset om arbejdet blev udført efter de gældende vejregler, har ansvar for at sørge for at arbejdet bliver udført forsvarligt under overholdelse af arbejdsmiljølovens regler.
Det kan betyde, at man skal beskytte ud over det i vejreglerne angivne niveau.
Om reglerne Det følger af arbejdsmiljøloven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Det følger af reglerne om arbejdets udførelse, at arbejdet i alle led skal planlægges og tilrettelægges, så det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til forebyggelsesprincipperne i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
 Det følger af reglerne om arbejdets udførelse, at arbejdet i alle led skal udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
Bemærkninger til klagen [Navn udeladt] har henvist til, at I har overholdt arbejdsmiljølovens formål, som er at tilstræbe et sikkert og sundt fysisk og psykisk arbejdsmiljø, der til enhver tid er i overensstemmelse med den tekniske og sociale udvikling i samfundet.  [Navn udeladt] har videre henvist til § 38, stk. 2, i lov om arbejdsmiljø, hvoraf fremgår, at anerkendte normer eller standarder, som har sikkerheds eller sundhedsmæssig betydning, skal følges.  I har hertil anført, at vejledningen for indsats på motorveje er udtryk for den tekniske og sociale udvikling i samfundet, og at der i forlængelse heraf ikke kan konstateres en overtrædelse af lov om arbejdsmiljø, hvorfor afgørelsen allerede af den grund må ophæves.
 Arbejdstilsynet har i udtalelse af 29. maj 2020 bemærket, at virksomheden derfor ikke kan fralægge sig arbejdsgiveransvaret ved at henvise til, at vejdirektoratets vejledning er fulgt, når omstændighederne omkring arbejdet medfører, at der skal ske yderligere sikring af de ansatte efter arbejdsmiljølovgivningens regler, før de ansatte kan siges at være effektivt sikret mod påkørsel.
 Nævnet er enig i det af Arbejdstilsynet anførte.
[Navn udeladt] har supplerende oplyst overfor Arbejdsmiljøklagenævnet, at I ikke fralægger jer ansvaret som arbejdsgiver, men at arbejdet er udført i overensstemmelse med den tekniske og sociale udvikling i samfundet og relevante anerkendte normer og standarder er fulgt.
Der kan derfor ikke konstateres en overtrædelse af lov om arbejdsmiljø, hvorfor afgørelsen må ophæves.
 I har hertil oplyst, at forekomst af en ulykke kan ikke i sig selv dokumentere en overtrædelse af arbejdsmiljølovens regler jf. arbejdsmiljøklagenævnets j.nr. 2014-6040-19742.
 I har videre anført, at selvom at Arbejdstilsynet måtte vurdere, at der kan være risici forbundet med den tekniske og sociale udvikling i samfundet, ændrer det heller ikke på, at der ikke kan konstateres en overtrædelse af lov om arbejdsmiljø, eftersom den tekniske og sociale udvikling i samfundet er dén standard, efter hvilken arbejdsgiver skal indrette sig i medfør af loven.
Nævnet bemærker, at det er korrekt, at en ulykke i sig ikke dokumentere en overtrædelse af arbejdsmiljølovens regler.
Nævnet bemærker hertil, at afgørelsen er truffet på baggrund af oplysningerne som Arbejdstilsynet fik på tilsynsbesøget den 10. marts 2020.
 Vi henviser i øvrigt til begrundelsen for afgørelsen.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 5 ud af nævnets 9 stemmeberettigede medlemmer.
Et mindretal på 4 af nævnets medlemmer finder, at arbejdsgiveren har foretaget en udvidet og konkret sikkerhedsvurdering og har overholdt alle sikkerhedsregler og beskyttelsesanbefalinger i forhold til at sikre, at arbejdet kan foregå sikkerheds- og sundhedsmæssigt fuldt forsvarligt.
Der er derfor efter mindretallets opfattelse  ikke grundlag for et påbud.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse  § 4, i bekendtgørelse nr. 1234 af 29. oktober 2018 om arbejdets udførelse.
  § 7, stk. 1, i bekendtgørelse nr. 1234 af 29. oktober 2018 om arbejdets udførelse.
 Bilag 1 om Generelle forebyggelsesprincipper til Bekendtgørelse nr. 1234 af 29. oktober 2018 om arbejdets udførelse Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1234 af 29. oktober 2018 om arbejdets Udførelse Kapitel 2 Planlægning og tilrettelæggelse af arbejdet § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
Kapitel 3 Arbejdets udførelse Almene krav § 7. Arbejdet skal i alle led udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
Bilag 1 om Generelle forebyggelsesprincipper til Bekendtgørelse nr. 1234 af 29. oktober 2018 om arbejdets udførelse 1. Forhindring af risici.
 2. Evaluering af risici, som ikke kan forhindres.
 3. Bekæmpelse af risici ved kilden.
4. Tilpasning af arbejdet til mennesket, navnlig for så vidt angår udformningen af arbejdspladsen samt valg af arbejdsudstyr og arbejds- og produktionsmetoder, i særdeleshed med henblik på at begrænse monotont arbejde og arbejde i en bestemt rytme og at mindske virkningerne af sådant arbejde på helbredet.
 5. Hensyntagen til den tekniske udvikling.
 6. Udskiftning af det, der er farligt med noget, der er ufarligt eller mindre farligt.
 7. Planlægning af forebyggelsen for at gøre den til en sammenhængende helhed, inden for hvilken forebyggelsen omfatter teknik, tilrettelæggelse af arbejdet, arbejdsforhold, sociale relationer og påvirkninger fra faktorer i arbejdsmiljøet.
 8. Vedtagelse af foranstaltninger til kollektiv beskyttelse frem for foranstaltninger til individuel beskyttelse.
 9. Hensigtsmæssig instruktion af arbejdstagerne.
