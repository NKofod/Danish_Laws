(Handelsskoler, tekniske skoler) Spørgsmålet om ydelse af natpenge i forbindelse med overarbejde til  

 skolebetjente ved handelsskoler m.fl. skoler har været rejst over for  

 ministeriet, idet det har været anført, at den mellem finansministeriet og  

 centralorganisationerne indgåede aftale om natpenge m.v., der er udsendt af  

 finansministeriet ved cirkulære af 22. august 1979, også skulle gælde for  

 skolebetjente ansat på tjenestemandslignende vilkår og omfattet af CO I's  

 forhandlingsret.
 I denne anledning skal man efter forelæggelse for finansministeriet herved  

 meddele, at finansministeriet har udtalt, at det vil være rimeligt og  

 hensigtsmæssigt, at natpengereglerne anvendes analogt på de ved  

 erhvervsuddannelsesskolerne på tjenestemandslignende vilkår ansatte  

 skolebetjente, uanset at de ikke direkte er omfattet af den foran nævnte  

 aftale.
 Det bemærkes, at betingelserne for ydelse af natpenge i tiden kl. 17-06  

 er, at der er tale om beordret og kontrollabel tjeneste, og at der ikke ydes  

 særlige tillæg (rådighedstillæg el. lign.), der dækker bl.a. udførelse af  

 tjeneste i tiden kl. 17-06.
 P.m.v.
 e.b.
A.
Jahnsen eksp. sekr.
