Nr BR 6 Beretning vedrørende tilsynets virksomhed i folketingsåret 1992-93   

 Nr 6 1992-93, 1. samling Afgivet af det i henhold til grundlovens § 71, stk. 7, nedsatte tilsyn Afgivet: 19930921 I.
Indledning Tilsynet har i løbet af folketingsåret 1992-93 afholdt 6 møder og  

 behandlet en række sager, som dels ikke var afsluttede i forrige samling og  

 dels er opstået i løbet af folketingsåret.
Nedenfor i afsnit II og III er  

 omtalt to af de sager af mere generel karakter, som tilsynet har beskæftiget  

 sig med i det forløbne folketingsår.
Tilsynet har endvidere den 22. og 23.  

 oktober 1992 besøgt nogle institutioner i Storstrøms Amt.
Besøget er nærmere  

 omtalt nedenfor i afsnit IV.
II.
Senildementes forhold Tilsynets behandling af problemstillingerne vedrørende senildementes  

 forhold er tidligere omtalt i tilsynets beretninger vedrørende tilsynets  

 virksomhed i folketingsårene 1989-90 og 1990-91, 2. samling, hvortil der  

 henvises.
Med hensyn til tilsynets behandling af sagen i dette folketingsår kan det  

 oplyses, at Socialministeriet den 14. december 1992 fremsendte  

 informationsmaterialet »Information om: Gamle med demens i §  

 79-plejehjem og hjemmepleje - regler og muligheder« til tilsynet.  

 Informationsmaterialet indeholder bl.a. en beskrivelse af reglerne for  

 tilbageholdelse m.v. for senildemente i almindelige plejehjem (efter  

 bistandslovens § 79) og i eget hjem.
Det pågældende afsnit i  

 informationsmaterialet er optrykt som bilag til beretningen.
 Med henvisning til det modtagne informationsmateriale og til, at tilsynet  

 igennem længere tid havde beskæftiget sig med forholdene for de senildemente,  

 herunder især problemstillingerne vedrørende udgangsbegrænsende  

 foranstaltninger på plejehjem og muligheden for tilbageholdelse og  

 fikseringer af plejehjemsbeboere samt anvendelse af medicin, skrev tilsynet  

 bl.a. følgende i et brev af 9. juni 1993 til Folketingets Socialudvalg:
 »§ 71-tilsynet har drøftet sagen på et møde den 9. juni 1993. Det er  

 herefter § 71-tilsynets vurdering, at der ikke efter de gældende regler kan  

 finde foranstaltninger sted over for de senildemente, som kan karakteriseres  

 som frihedsberøvelse. § 71-tilsynet har noteret sig, at det er  

 Socialministeriets opfattelse, at de problemer, der måtte være på dette  

 område, skal løses ved oplysning frem for at foretage ændringer i  

 regelgrundlaget.
 § 71-tilsynets opgave er at føre tilsyn med behandlingen af administrativt  

 frihedsberøvede personer, jf. grundlovens § 71, stk. 7, jf. stk. 6.
 På denne baggrund finder § 71-tilsynet ikke anledning til fortsat at  

 beskæftige sig med de generelle problemstillinger vedrørende senildemente.  

 Det skal dog understreges, at § 71-tilsynet - såfremt konkrete henvendelser  

 m.v. giver særlig anledning hertil - fortsat vil behandle konkrete sager  

 vedrørende behandlingen af senildemente.
Dette er ikke ensbetydende med, at § 71-tilsynet ikke finder, at der  

 fortsat kan være aktuelle generelle problemstillinger vedrørende forholdene  

 for de senildemente, og § 71-tilsynet skal med henvisning til det omfattende  

 materiale om forholdene for de senildemente, som der er udarbejdet de seneste  

 år - senest Ældre Sagens rapport »Dementes vilkår: Hvad bør der  

 gøres?» - opfordre Socialudvalget til at følge området nøje.« III.
Patientrådgiverordningen Tilsynet tilkendegav i tilsynets beretning af 1. oktober 1992 vedrørende  

 tilsynets virksomhed i folketingsåret 1991-92, at tilsynet på et senere  

 tidspunkt ville tage den patientrådgiverordning, som blev etableret ved  

 ikrafttrædelsen af loven om frihedsberøvelse og anden tvang i psykiatrien, op  

 til nærmere behandling.
Tilsynet forventer i løbet af kort tid at modtage  

 resultatet af en undersøgelse, Amtsrådsforeningen har iværksat, og som  

 varetages af Dansk Sygehus Institut, om erfaringerne med  

 patientrådgiverordningen, hvorefter undersøgelsens resultat og  

 patientrådgivernes funktion som retssikkerhedsgaranti for de psykiatriske  

 patienter vil blive drøftet i tilsynet.
Tilsynet afventer endvidere en  

 undersøgelse fra Justitsministeriet om vederlæggelsen af patientrådgiverne.  

 Der henvises endelig til, at patientrådgiverordningen var et væsentligt emne  

 under tilsynets besøg på Amtshospitalet i Vordingborg den 22. oktober 1992,  

 jf. nedenfor i afsnit IV.
IV.
Besøg på institutioner i Storstrøms Amt Tilsynet, som sædvanligvis hvert år foretager et eller flere  

 institutionsbesøg, besøgte den 22. og 23. oktober 1992 nogle institutioner i  

 Storstrøms Amt.
Besøget omfattede den 22. oktober 1992 en rundvisning på to  

 lukkede psykiatriske afdelinger på Amtshospitalet i Vordingborg samt et møde  

 med bl.a. repræsentanter fra Storstrøms Amtskommune, Storstrøms Statsamt og  

 amtshospitalet samt to patientrådgivere.
Tilsynet besøgte den 23. oktober  

 1992 i forlængelse af besøget på Amtshospitalet i Vordingborg to plejehjem i  

 Stege.
Et hovedformål med tilsynets besøg på Amtshospitalet i Vordingborg - ud  

 over at give patienterne på de lukkede psykiatriske afdeling mulighed for at  

 tale med tilsynets medlemmer - var at få indsigt i, hvorledes de  

 retssikkerhedsgarantier, der er etableret med loven om frihedsberøvelse og  

 anden tvang i psykiatrien, fungerer og opleves i praksis.
Under besøget blev  

 tilsynet i særlig grad orienteret om, hvorledes det psykiatriske  

 patientklagenævn arbejdede, og hvordan patientrådgiverordningen fungerede.  

 Amtshospitalet orienterede endvidere bl.a. om de særlige problemer i  

 forbindelse med modtagelsen af psykiatriske patienter fra Grønland.
Tilsynets besøg på Amtsplejehjemmet Langgade og Amtsplejehjemmet  

 Ørnebjerghus i Stege skal ses i sammenhæng med, at tilsynet tidligere (i  

 1989) har besøgt det daværende Amtsplejehjem i Stege, og at der efter dette  

 besøg med virkning fra 1. januar 1990 er foretaget en opdeling af  

 plejehjemmet i to selvstændige plejehjem: Amtsplejehjemmet Langgade og  

 Amtsplejehjemmet Ørnebjerghus.
De to besøgte institutioner drives i henhold  

 til reglerne i bistandslovens §§ 112-118 om institutioner for voksne med  

 vidtgående fysiske eller psykiske handicap og særlige plejehjem.
 Tilsynet har udarbejdet et referat fra besøget i Storstrøms Amt den 22. og  

 23. oktober 1992, som indeholder en mere detaljeret beskrivelse af besøget.
Jan Petersen (S) fmd.
Rosing (S) Anna-Marie Hansen (S) Birgitte Husmark  

 (SF) Peter Duetoft (CD) Torben Rechendorff (KF) nfmd.
Inge  

 Dahl-Sørensen (V) Kirsten Madsen (FP) Elisabeth Arnold (RV) Bilag Uddrag fra Socialministeriets informationsmateriale: »Information om:  

 Gamle med demens i § 79-plejehjem og hjemmepleje - regler og muligheder« Hvordan er reglerne for tilbageholdelse m.v. for senildemente i  

 almindelige plejehjem (efter bistandslovens § 79) og i eget hjem? En person må ikke tilbageholdes mod sin vilje.
Heller ikke hvis personen  

 er gammel, forvirret og måske lider af en demenssygdom.
Man må altså ikke  

 låses inde i plejehjemmet, i plejehjemsværelset eller i sin egen bolig.  

Der skal være mulighed for at komme ud.
Hvis en plejehjemsbeboer med  

 et klart tilkendegivet og fastholdt ønske om at komme ud hindres heri,  

 er der tale om frihedsberøvelse, og det er der ikke lovhjemmel til på  

 plejehjem.
Men det er absolut tilladt - og endda ønskeligt - at indrette forholdene  

 således, at senildemente, der har svært ved at orientere sig, ikke ligefrem  

 forvilder sig ud på gader og veje eller til »fremmede«  

 plejehjemsafdelinger eller andre beboeres stuer.
Ordninger, som forhindrer  

 demente beboere i at forvilde sig ud, betragtes ikke som frihedsberøvelse.
Regelsættet om tilbageholdelse mod egen vilje er klart.
Virkeligheden og  

 hverdagen vil ofte byde på situationer, som er knap så klare og entydige,  

 hvor tvivlen melder sig om, hvordan man skal forholde sig, når forskellige  

 hensyn skal vejes op mod hinanden.
Men det gælder ikke kun  

 demensområdet.
I en række af livets forhold kan reglerne således ikke tage  

 højde for samtlige de komplekse situationer, der kan opstå.
Hvis der ved indretningen af plejehjemmet oprindelig ikke er taget hensyn  

 til problemer med senildemente, der forvilder sig, kan lettere  

 bygningsændringer overvejes, således at f.eks. ikke alle beboerstuer har egen  

 (åben) dør ud til det fri.
Det er heller ikke nødvendigt at lade alle  

 døre være åbne og ulåste.
At holde dørene låst i aften- og nattetimerne - således som det sker i de  

 fleste private hjem - forekommer naturligt.
Nogle plejehjem har en sådan  

 beliggenhed, at det kan være ønskeligt at sikre sig mod uønskede gæster -  

 også i dagtimerne.
Dette er helt i overensstemmelse med reglerne - blot det  

 er muligt at komme ud.
Nogle plejehjem har erfaret, at ganske små indretningsændringer kan løse  

 mange af de episoder, der opstår med beboere, der forvilder sig.
Der behøver  

 ikke være tale om bygningsændringer, men ganske ubetydelige småændringer.
Det  

 kan være et gardin, der trækkes for glasdøren ind til næste afsnit eller for  

 den plagede nabos dør om natten.
Det kan være grønne planter, der let  

 camouflerer dørene, men ikke er en hindring for den beboer, der vil ud.
En  

 del plejehjem er indrettet med en information eller et kontor ved udgangen.  

 Med en bemanding af et sådant »yderligt beliggende« kontor - ofte  

 med kontorpersonale - vil der være mulighed for et vist opsyn med  

 udgangsdørene - og dermed en mulighed for at sikre sig, at demente beboere  

 ikke forvilder sig ud.
Som nævnt må man ikke tilbageholdes mod egen vilje.
Det står fast.
Men  

 hvad så med alle de elektroniske hjælpemidler: »bibbere«,  

 sladremåtter m.m.? Disse elektroniske hjælpemidler forhindrer ikke i sig  

 selv, at beboeren går.
Et langt stykke hen ad vejen er der tale om  

 signalgivere på linie med gammeldags ringeklokker på døren, f.eks. i  

 butikker, der tjener til skærpet opmærksomhed.
Nogle plejehjem har da også  

 simpelt hen gammeldags klokker på døren.
At der med de nyere hjælpemidler  

 gøres brug af den teknologiske udvikling, gør dem ikke i sig selv ulovlige.  

 Det er reaktionen i forbindelse med den skærpede opmærksomhed, der er  

 afgørende.
Et tilbud om beskæftigelse, om inddragelse i socialt fællesskab  

 eller ledsagelse på en tur er en god reaktion på den skærpede opmærksomhed.  

 Tilbageholdelse er derimod ikke umiddelbart tilladt.
 Specielle mekanismer som f.eks. kodelåse, der alene tjener til at  

 tilbageholde beboerne, er ikke tilladte.
Nogle plejehjem anvender bærbare navneskilte som hjælp, hvis demente  

 beboere forvilder sig - enten fordi de forvilder sig ud, eller fordi de  

 kommer til at gå ad andre veje end dem, de normalt færdes på.
Det bærbare  

 navneskilt kan enten være i form at en seddel i lommen med navn og adresse  

 eller være udformet som et smykke med indgraverede oplysninger, således at  

 beboeren lettere kan følges hjem.
Mange plejehjem har efterhånden arbejdet så meget med deres tilbud til  

 demente beboere, at tilbudene i væsentlig grad kan betegnes som  

 individualiserede.
Viden om tidligere tilværelse, beskæftigelse og vaner  

 giver gode oplysninger, der kan bidrage til, at hverdagen tilrettelægges  

 således, at nogle af de mest belastende situationer kan undgås.
Har beboeren  

 f.eks. tidligere haft en vane med at gå tur med hunden kl. 16, kan dette være  

 baggrunden for, at han eller hun ønsker at komme ud på dette  

 tidspunkt.
En sådan viden kan bruges både til at give et tilbud om en tur med  

 ledsager på netop dette tidspunkt og til at være specielt opmærksom på at  

 give andre tilbud om beskæftigelse på netop dette tidspunkt.
Det har vist sig, at der opstår specielt mange problemer i tidsrummet  

 omkring et vagtskifte.
Dette problem har man i nogle plejehjem søgt afhjulpet  

 ved fleksibelt vagtskifte, således at ikke alle eller mange medarbejdere går  

 og kommer på samme tid.
Parallelt hertil bør hjemmeplejens  

 »tryghedsbesøg« hos demente ikke altid foregå efter et på forhånd  

 tilrettelagt tidsskema, men efter iagttagelse af den enkelte klients behov.
Det har vist sig for mange demente beboere, som begiver sig ud af  

 plejehjemmet, at det typisk har sammenhæng med bestemte situationer: Enten  

 faste vaner, der hænger ved, eller bestemte situationer, der skaber uro.  

 Nogle beboere er tilbøjelige til at gå fra plejehjemmet i perioden  

 umiddelbart efter indflytningen, inden de har accepteret plejehjemmet som  

 deres hjem.
Sådanne situationer kan der tages højde for ved indlevelse  

 og tilrettelæggelse af hverdagen efter den enkeltes behov.
Nogle beboere har et naturligt behov for frisk luft og motion, som måske  

 kun vanskeligt kan imødekommes, hvis plejehjemmet tilrettelægger hverdagen  

 efter faste rutiner.
Hvis personalets møde- eller arbejdstider ikke gør det  

 muligt at tilrettelægge en fleksibel hverdag for beboerne, hvor der  

også er tilbud om kontakt, beskæftigelse og motion om  

 eftermiddagen/aftenen, kan det overvejes at omlægge arbejdstiderne til en  

 mere jævnt fordelt personaledækning.
Socialministeriets undersøgelse fra 1991  

 viser, at nogle plejehjem allerede har foretaget dette skridt, og at disse  

 har gode erfaringer hermed.
Undersøgelsen viser endvidere, at det er plejehjemmenes erfaring, at nogle  

 demente beboere kan finde rundt i trafikken.
Nogle beboere går således  

 altid den samme vej til en kiosk eller til en bekendt.
Derfor er der ikke i  

 alle tilfælde grund til at være særligt på vagt.
Iagttagelser af beboeren kan  

 give et fingerpeg om, i hvilket omfang pågældende kan færdes på egen hånd  

 uden for plejehjemmet.
Ligesom der ikke må ske tilbageholdelse mod egen vilje ved f.eks. låsning  

 af døren, må der hverken i plejehjem efter bistandslovens § 79 eller i eget  

 hjem ske tilbageholdelse ved fiksering med bælte eller lignende.
Beboerne må  

 derimod gerne beskyttes mod fald ved støtte af et bælte, som beboerne selv  

 kan løsne, eller ved at sætte et bord foran kørestolen.
Hvis beboerne selv  

 ønsker det, kan der opsættes sengeheste for at forhindre, at beboerne falder  

 ud af sengene.
At beskytte beboere, som ellers er i overhængende fare for at  

 komme til skade ved fald, er helt i overensstemmelse med, hvad der må og kan  

 forventes af en institution som et plejehjem.
Også på dette område er der  

 mulighed for alternativer.
Hvis beboeren ikke bryder sig om sengehest og det  

 omvendt er nødvendigt at beskytte beboeren, er et alternativ til sengehesten  

 f.eks. en eleverbar seng, der kan sænkes i gulvhøjde, således at faren ved  

 fald elimineres, eller der kan lægges madrasser og puder omkring sengen,  

 således at risikoen for skader ved et fald mindskes.
 Som nævnt er den generelle regel, at der ikke må ske tilbageholdelse mod  

 egen vilje hverken af plejehjemsbeboere eller af hjemmeboende uanset disse  

 personers alder og handicap.
Omvendt kan der forekomme akutte situationer - både i og uden for  

 institution og gældende for såvel yngre som ældre personer - hvor der  

 åbenlyst bør gribes ind for at hindre tilskadekomst.
De såkaldte  

 nødværgeregler i straffeloven åbner muligheder herfor. Åbenlyst hjælpeløse  

 mennesker må ikke lades i stikken, ligesom mennesker, som er overladt i eens  

 varetægt, ikke må efterlades, hvis de pågældende er i overhængende fare eller  

 risiko.
