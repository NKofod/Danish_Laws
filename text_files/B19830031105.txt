 I medfør af § 115 a i lov om leje, jfr. lovbekendtgørelse nr. 45 af 28.  

 januar 1983, og § 66 a i lov om midlertidig regulering af boligforholdene,  

 jfr. lovbekendtgørelse nr. 46 af 28. januar 1983, fastsættes følgende:
 § 1.  Beregning af bruttoetagearealet for hver enkelt  

 bolig eller erhvervslokale.
 Boligers og erhvervslokalers areal opgøres som bruttoetagearealet.  

 Bruttoetagearealet er defineret som boligens eller erhvervslokalets samlede  

 areal medregnet ydervægge og andel i adgangsarealer som nærmere beskrevet  

 nedenfor.
 Bruttoetagearealet opgøres som arealet i vandret plan målt til ydersiden  

 af de begrænsende ydervægge.
Arealet af de enkelte boliger eller erhvervslokaler afgrænses mod  

 omgivende boliger eller erhvervslokaler ved halvdelen af skillevægge til  

 disse.
Skillevægge til adgangsarealer henregnes dog fuldtud til  

 boligen/erhvervslokalet.
 Den nævnte definition på bruttoetagearealet gælder med følgende  

 begrænsninger og tilføjelser:
a.
Adgangsarealer til boliger og erhvervslokaler, herunder trapper,  

 korridorer, altangange, elevatorer m.v., fordeles for en opgang med lige  

 store andele på de tilliggende boliger og erhvervslokaler (dvs. uanset disses  

 størrelse). Ved »tilliggende« forstås, at lokalet har  

 dørforbindelse til adgangsarealet.
For bygninger med altangang fordeles  

 adgangsarealet på alle boliger og erhvervslokaler, dvs. også på enheder i  

 stueetagen.
Er der indrettet boliger eller erhvervslokaler i kælder og/eller  

 tagetage, medregnes det dertil knyttede adgangsareal i det fælles  

 adgangsareal, der skal fordeles.
Er der fælles adgang til  

 boliger/erhvervslokaler og »udenomsrum« (jfr. nedenstående litra  

 c), medregnes kun halvdelen af dette areal til det samlede fælles  

 adgangsareal, der skal fordeles.
Bruttoetagearealet for boliger og  

 erhvervslokaler opgøres i dette tilfælde incl. den mod  

 »udenomsrummene« vendende side af fælles mure eller skillevægge.
b.
Arealet af åbne overdækkede terrasser, åbne altaner, åbne  

 indgangspartier og porte medregnes ikke.
c.
Arealer af »udenomsrum« beliggende adskilt fra boligen eller  

 erhvervslokalet - såsom vaskerum, varmecentraler, pulterrum, cykel- og  

 barnevognsrum o. lign. - medregnes ikke.
d.
I tagetager opgøres bolig- eller erhvervsareal som arealet målt i  

 vandret plan 1,5 m. over færdigt gulv til ydersiden af tagbeklædningen.
e.
Indgår der i en bolig eller et erhvervslokale arealer i kælderetage,  

 medregnes dette, hvis det er sammenhængende med det øvrige areal via en  

 indvendig trappe.
f.
Arealer af »supplementsrum«, der hører til en bolig eller et  

 erhvervslokale, men er beliggende adskilt herfra, medregnes til boligen eller  

 erhvervslokalet som henholdsvis bolig- eller erhvervsareal.
Dette gælder  

 f.eks. arealet af rum til beboelses- og erhvervsformål beliggende på andre  

 etager og med særskilt indgangsdør (og adresse).
g.
Anvendes en bolig til både bolig- og erhvervsformål, medregnes hele  

 arealet som boligareal.
Dog er det i relation til bestemmelsen i § 4, stk. 2,  

 2. pkt., i lov om midlertidig regulering af boligforholdene det areal, der  

 faktisk anvendes til bolig og erhvervsformål, der er afgørende for, om  

 ejendommen er omfattet af loven.
h.
Arealet af »enkeltværelser til beboelse« (dvs. boliger uden  

 eget køkken) anses som erhvervsarealer.
 § 2.  Beregning af ejendommens bruttoetageareal.
 Ejendommens samlede bruttoetageareal opgøres som summen af de enkelte  

 boligers og erhvervslokalers bruttoetageareal beregnet som anført i § 1.
 Tilsvarende beregnes beboelseslejlighedernes samlede bruttoetageareal som  

 summen af de enkelte beboelseslejligheders bruttoetageareal.
 Ved opgørelse af ejendommens bruttoetageareal medregnes ikke arealet af  

 garager, carporte og udhuse.
 § 3.  Bekendtgørelsen træder i kraft den 1. januar  

 1984.
