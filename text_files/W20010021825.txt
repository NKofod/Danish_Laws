Skrivelse om, hvorvidt et byrådsmedlem,  

 der er idømt en bøde for overtrædelse af lov om  

 planlægning § 64, stk. 1, nr. 4, jf. § 63, stk. 1  

 og § 18, er valgbar (Fra Valgbarhedsnævnet til et byråd, j.nr.  

 583/2001) Ved brev af 12. marts 2001 har X Byråd i henhold til den kommunale  

 valglovs § 101, stk. 4, indberettet til Valgbarhedsnævnet, at  

 byrådsmedlem NN den 13. februar 2001 ved retten i Y er idømt en  

 bøde på 1.000 kr. for overtrædelse af lov om  

 planlægning § 64, stk. 1, nr. 4, jf. § 63, stk. 1  

 og § 18.
 Det fremgår af sagen, at den pågældende er idømt  

 straf ved som medejer af en ejendom i X-By at have undladt at efterkomme et  

 påbud af 12. oktober 1999 fra X Kommune med efterfølgende  

 skrivelse af 1. november 1999, hvor tidsfristen blev forlænget, om  

 senest den 15. november 1999 at fjerne nogle bilvrag, der i strid med  

 lokalplanens bestemmelser vedrørende ejendommen, var henstillet  

 på ejendommen.
 I denne anledning skal man meddele, at Valgbarhedsnævnet har fundet,  

 at den begåede handling ikke i almindeligt omdømme gør  

 den pågældende uværdig til at være medlem af  

 kommunale råd, jf. den kommunale valglovs § 4.
 Den pågældende må derfor anses for valgbar.
