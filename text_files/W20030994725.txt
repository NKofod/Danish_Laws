Ankestyrelsens principafgørelse D-13-03 om beregning - sygeplejerske - aftenvagt - dagpenge Resume:
 Dagpenge til sygeplejerske, der arbejdede i aftenvagt, skulle beregnes på grundlag af det faktiske ugentlige antal timer på 24, som hun skulle have arbejdet, hvis hun ikke havde været fraværende på grund af barsel.
 Love:
Lov om dagpenge ved sygdom eller fødsel - lov nr. 761 af 11. september 2002 - § 18, stk. 1 Lov om sygedagpenge - lov nr. 563 af 9. juni 2006 - § 33 Sagsfremstilling:
 Sagen vedrørte en sygeplejerske i aftenvagtstilling med en ugentlig arbejdstid på 24 timer.
Den 7. juni 2002 begyndte ansøgeren på barselsorlov.
Hun havde fuld løn i 24 uger og overgik derefter til dagpenge.
 Kommunen traf den 29. juli 2002 afgørelse om, at dagpengene skulle beregnes på grundlag af en ugentlig arbejdstid på 24 timer.
 Nævnet ændrede kommunens afgørelse og fandt, at dagpengene til ansøgeren skulle beregnes efter principperne i dagpengebekendtgørelsens § 21, stk. 3, fordi den normale arbejdstid for arbejdet i aftenvagt afveg fra den normale arbejdstid ved dagarbejde.
 Nævnet lagde ansøgerens oplysning om, at en hel aftenvagt svarer til 28 timer, til grund.
 Nævnet fandt, at der skulle beregnes et særligt timebeløb ud fra en omregningsfaktor, der fremkom ved at dividere den normale arbejdstid på 37 timer med den arbejdstid for arbejde på fuld aftenvagt, der var fastsat ved overenskomst eller aftale.
 Nævnet fandt endelig, at SM D-50-91, som kommunen havde henvist til, ikke var sammenlignelig med ansøgerens forhold på grund af den vagtturnus, der var beskrevet i den pågældende sag.
 I klagen til Ankestyrelsen var det bl.a. anført, at arbejdsgiveren havde oplyst, at de ikke havde en holddriftsaftale.
 Sagen blev behandlet i principielt møde med henblik på afklaring af, om reglerne ved arbejde i holddrift, jf. § 21, stk. 3, i dagpengebekendtgørelsen, skulle anvendes ved beregningen af barselsdagpenge til en sygeplejerske, der arbejdede i aftenvagt.
 Afgørelse:
 Ansøgerens barselsdagpenge skulle beregnes på grundlag af det faktiske ugentlige antal timer på 24, som hun skulle have arbejdet, hvis hun ikke havde været fraværende på grund af barsel, jf. dagpengelovens § 18, stk. 1, jf. § 9, stk. 1.
 Begrundelsen for afgørelsen var, at dagpengene skulle beregnes på grundlag af den aktuelle timeindtægt, som ansøgeren ville være berettiget til under fraværet på grund af barsel efter betaling af arbejdsmarkedsbidrag.
Når timetallet og timefortjenesten var kendt under fraværet, skulle dagpengene beregnes ved at gange timetallet med den aktuelle timefortjeneste pr. time.
Dog kunne den samlede dagpengeudbetaling pr. uge ikke overstige det i § 9, stk. 2, nævnte beløb.
 Ankestyrelsen lagde vægt på, at ansøgeren skulle have arbejdet 24 timer ugentligt som sygeplejerske i aftenvagt, hvis hun ikke havde været fraværende på grund af barsel.
 Ankestyrelsen ændrede således det sociale nævns afgørelse.
