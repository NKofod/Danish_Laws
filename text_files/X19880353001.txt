Spørgsmål om, hvorvidt hjemmearbejde kan betragtes som lønarbejde i  

 arbejdsløshedsforsikringslovens forstand.
Arbejdet ikke dækket af  

 overenskomst, mundtlig ansættelsesaftale.
Der betales a-skat, ATP, AUD og  

 feriegodtgørelse.
Konklusion: Arbejdet betragtes som lønarbejde.
Ikke taget stilling til  

 dokumentationsproblem.
 Direktoratet har med brev af 13. januar 1988  

 fra Handels- og Kontorfunktionærernes Arbejdsløshedskasse modtaget Deres  

 klage af 1. oktober 1987 over, at kassen ved sin afgørelse af 10. september  

 1987 nægtede Dem optagelse i kassen.
 Kassen anførte som begrundelse, at man ikke godkender hjemmearbejde som  

 værende et egentligt lønarbejde, hvorfor der ikke kan ske optagelse på  

 baggrund heraf.
De anfører i Deres klage, at et arbejde er det samme, hvad enten det  

 udføres hjemme eller 500 meter væk i et andet lokale.
Endvidere vil der i  

 fremtiden ske en udbygning af arbejde i hjemmet i takt med EDB-udviklingen.  

 De bemærker endelig, at fx dagplejemødre og hjemmesyersker jo ingen  

 fagforenings- (arbejdsløshedskasse-) problemer har.
Direktoratet har til brug for sagens behandling bl.a. modtaget kopi af  

 erklæring af 10. august 1987 fra Deres arbejdsgiver Y vedrørende omfanget af  

 Deres beskæftigelse i ugerne 12-20/1987, samt Deres arbejdsgivers svar af  

 s.d. på visse spørgsmål stillet af kassen, kopi af lønsedler for perioden  

 februar-maj i 1987, kopi af Deres optagelsesbegæring af 23. maj 1987, samt  

 kopi af Deres svar på spørgsmål, stillet af direktoratet til kassen i  

 skrivelse af 6. april 1988. Det fremgår af materialet, at De pr. 1. juli 1979  

 blev ansat i Y.
Deres arbejde består i at indhente oplysninger på teledata  

 ved hjælp af en skærmterminal.
Oplysningerne bruges til udarbejdelse af en  

 kommunal vejviser.
De er ikke dækket af en overenskomst, og der er ikke en  

 skriftlig, men en mundtlig ansættelsesaftale.
Deres timeløn udgjorde i  

 foråret 1987 kr. 71,98, og antallet af timer varierer fra uge til uge.
Deres  

 arbejdsgiver indeholder a-skat i Deres løn og indbetaler for Dem bidrag til  

 ATP, AUD og feriegodtgørelse.
Der er endvidere andre ansatte på firmaets  

 adresse, og De har svaret bekræftende på, at De har pligt til at udføre  

 arbejdet personligt, og at arbejdsgiveren leverer de nødvendige  

 arbejdsmaterialer og fører tilsyn med arbejdets udførelse.
A F G Ø R E L S E Det fremgår af arbejdsløshedsforsikringslovens § 41, stk. 1, nr. 3 a og b,  

 at ret til optagelse som medlem af en anerkendt arbejdsløshedskasse har  

 personer, som enten er beskæftiget som lønmodtager inden for kassens faglige  

 område, og som inden for de sidste 10 uger umiddelbart før begæring om  

 optagelse har haft sådan beskæftigelse i mere end 300 timer eller  

 dokumenterer at kunne få og faktisk får sådan beskæftigelse som nævnt  

 umiddelbart efter optagelsen.
Personer, der ønsker optagelse som  

 deltidsforsikret medlem, skal i 10-ugers perioden have haft  

 lønmodtagerbeskæftigelse i mindst 150 og højst 300 timer, jf.  

 arbejdsløshedsforsikringslovens § 67, stk. 2, nr. 1 og 2.
 I vejledningen til direktoratets bekendtgørelse nr. 451 af 11. oktober  

 1985 med senere ændringer vedrørende beregning af arbejdskravet i  

 arbejdsløshedsforsikringslovens § 55 (26-ugers reglen) udtales det, at  

 hjemmearbejde som hovedregel ikke kan medregnes som lønarbejde til opfyldelse  

 af arbejdskravet.
Det vil normalt være en betingelse for at betragte hjemmearbejde som  

 lønarbejde, at der er indgået en faglig overenskomst om vilkårene for  

 arbejdets udførelse.
Dette er tilfældet for hjemmesyersker og kommunale  

 dagplejemødre.
Da det alene kan betragtes som en vejledende regel, at hjemmearbejde ikke  

 berettiger til optagelse, er det direktoratets opfattelse, at der må  

 foretages en konkret vurdering ved afgørelsen af, hvorvidt beskæftigelse ved  

 hjemmearbejde kan berettige til optagelse.
Ved denne vurdering må man  

 henholde sig til de kendetegn, der traditionelt er knyttet til det typiske  

 lønmodtagerforhold.
Det vil således være et krav, at der betales et vederlag  

 for det udførte arbejde, som ikke afviger væsentligt fra, hvad der ifølge  

 overenskomst betales for lignende arbejde, og at indkomsten er skattepligtig.  

 Endvidere må der lægges vægt på følgende:
a.  Den pågældende er undergivet en arbejdsgivers tilsyn med og  

 instrukser for arbejdets udførelse, b.  arbejdet udføres for arbejdsgiverens regning og i dennes navn, c.  arbejdsgiveren leverer arbejdsmaterialer, d.  pågældende er forpligtet til at udføre arbejdet personligt, e.  pågældende betragtes som lønmodtager i relation til anden  

 lovgivning, herunder:
- pågældende har krav på lønmodtagerfradrag i skattemæssig henseende, - arbejdsgiveren indbetaler på grund af den pågældende bidrag til ATP og  

 AUD, - pågældende er omfattet af ferieloven, - pågældende er omfattet af funktionærloven, - ved arbejdsgiverens konkurs vil pågældende være omfattet af  

 Lønmodtagernes Garantifond (LG).
 På baggrund af oplysningerne i sagen er det direktoratets opfattelse, at  

 Deres beskæftigelse må betragtes som lønmodtagerarbejde i  

 arbejdsløshedsforsikringslovens forstand.
 De vil derfor være berettiget til optagelse, såfremt De i 10-ugers  

 perioden i umiddelbar forbindelse med anmodningen om optagelse har været  

 beskæftiget i mere end 300 timer (fuldtidsforsikring) eller mindst 150 og  

 højst 300 timer (deltidsforsikring).
 Direktoratets afgørelse kan inden fire uger efter afgørelsens modtagelse  

 indbringes for Ankenævnet for Arbejdsløshedsforsikringen, jf. § 99, stk. 2, i  

 lov om arbejdsformidling og arbejdsløshedsforsikring mv.
 Klagen skal sendes til Direktoratet for Arbejdsløshedsforsikringen,  

 Finsensvej 78, 2000 Frederiksberg, der snarest videresender klagen til  

 ankenævnet sammen med sagens akter og direktoratets eventuelle bemærkninger.
 Direktoratet skal derfor opfordre Dem til at rette henvendelse til  

 arbejdsløshedskassen med henblik på optagelse, idet det er  

 arbejdsløshedskassen, der som første instans tager stilling til, om de  

 almindelige betingelser for optagelse er opfyldt, og om De skal optages som  

 deltids- eller fuldtidsforsikret.
 Handels- og Kontorfunktionærernes Arbejdsløshedskasse har fået tilsendt  

 kopi af denne afgørelse.
 P.D.V.
 E.B.
