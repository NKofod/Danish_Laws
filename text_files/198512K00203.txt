Nr LSF 203 Forslag til Lov om ændring af merværdiafgiftsloven og af lov om udligning  

 af visse kommunale og amtskommunale udgifter til merværdiafgift og om det  

 kommunale momsfond (Forhøjelse af afgiften) Fremsat af ministeren for skatter afgifter den 14. marts 1986 § 1 I lov om almindelig omsætningsafgift (merværdiafgift), jfr.
lovbekendtgørelse nr. 68 af 18. februar 1985, foretages følgende ændringer:
 1. I § 10, stk. 1, ændres »81,97 pct.« til: »81,30  

 pct.«.
2. I § 13, stk. 3, stk. 5 og stk. 6, 1. og 2. punktum, ændres »81,97 pct.« til: »81,30 pct.«.
 3. I § 14 ændres »22 pct.« til: »23 pct.«.
 4. I § 17, stk. 1, 4. punktum, ændres »18,03 pct.« til:  

 »18,70 pct.«.
 5. I § 29, stk. 2 og stk. 8, ændres »22 pct.« til: »23  

 pct.«.
 6. I § 29a ændres »22 pct.« til: »23 pct.«.
 7. I 30a, stk. 1, ændres »og margarine« til: », smør og  

 margarine«.
§ 2 I lov nr. 212 af 16. maj 1984 om udligning af visse kommunale og amtskommunale udgifter til merværdiafgift og om det kommunale momsfond indsættes i § 2 som nyt stykke:
»Stk. 2. For det kommunale regnskabsår 1986 beregnes de beløb, kommuner og amtskommuner modtager gennem udligningsordningen, på grundlag af en merværdiafgiftssats, der opgøres som et vejet gennemsnit af satsen før og efter ændringen pr. 1. april 1986.«.
§ 3 Loven træder i kraft den 1. april 1986.
§ 4 Stk. 1. § 1 finder anvendelse på leverancer af varer og afgiftspligtige ydelser, der sker fra og med den 1. april 1986.
Dette gælder, uanset tidspunktet for bestilling og eventuel betaling af leverancerne og uanset tidspunktet for fakturaens udstedelse.
For igangværende arbejder på bygninger og anden fast ejendom beregnes den forhøjede afgift af værdien af det arbejde, indbefattet de medgåede materialer, der udføres fra og med den 1.
 april 1986.
Stk. 2. For løbende leverancer af gas, vand, elektricitet, varme, telefon o.lign., for hvilke en del af afregningsperioden falder efter den 1. april 1986, beregnes den forhøjede afgift alene af så stor en andel af leverancerne, som vedrører dette tidsrum.
Med toldvæsenets tilladelse kan der foretages afrunding af den andel af vederlaget, hvoraf den forhøjede afgift skal beregnes.
Disse bestemmelser finder tilsvarende anvendelse for løbende lejemål.
Stk. 3. Ved indførsel af varer sker afgiftsberigtigelsen med den forhøjede afgiftssats, når varerne angives til fortoldning fra og med den 1. april 1986.
§ 5 Modtages varer retur, foretages ændring af den afgiftspligtige omsætning således, at virksomhedens afgiftstilsvar reguleres med den tidligere betalte afgift af det beløb, der er godtgjort kunden.
For tab på uerholdelige fordringer foretages tilsvarende regulering.
§ 6 Ministeren for skatter og afgifter fastsætter de i øvrigt fornødne overgangsbestemmelser til § 1 og kan, hvor særlige forhold gør sig gældende, gøre undtagelse fra reglerne i § 4.
BEMÆRKNINGER TIL LOVFORSLAGET Almindelige bemærkninger Bestemmelserne om merværdiafgift (moms) findes i lovbekendtgørelse nr. 68 af 18. februar 1985.
Merværdiafgiften, som trådte i kraft den 3. juli 1967, udgjorde oprindelig 10 pct., men blev fra den 1. april 1968 forhøjet til 121/2 pct., fra den 29. juni 1970 til 15 pct., fra den 3. oktober 1977 til 18 pct. og fra den 1. oktober 1978 til 20,25 pct.
Fra den 30. juni 1980 forhøjedes afgiften til 22 pct. (lov nr. 219 af 4.
 juni 1980).
 I lovforslaget foreslås afgiftssatsen forhøjet til 23 pct. fra den 1.
 april 1986.
Med den gældende sats på 22 pct. skønnes momsen at ville indbringe 62,7 mia kr. i indeværende finansår.
Den foreslåede forhøjelse til 23 pct. anslås på årsbasis at ville indbringe et merprovenu på 2,85 mia kr. under forudsætning af uændret forbrug.
For den resterende del af indeværende finansår kan det anslås, at merprovenuet ved den foreslåede forhøjelse vil andrage ca. 1,6 mia kr.
Ved beregningen af merprovenuet skal der imidlertid tages hensyn til udgiften på 0,3 mia kr. til sociale kompensationer og til udbetaling af 0,3 mia kr. som en delvis refusion af momsen på visse konsummælksprodukter, smør og margarine.
Nettoprovenuet kan herefter på årsbasis anslås til ca. 2,25 mia kr.
Der er ikke ved beregningen taget hensyn til, at statens udgifter forøges, fordi statsinstitutionernes indkøb bliver fordyret med afgiftsforhøjelsen.
Denne udgiftsforøgelse skønnes til 200 mill.
 kr. på årsbasis.
Engangsudgifterne ved gennemførelsen af loven skønnes at andrage 3,7 mill. kr. (omkostninger til annoncering, tryksager, porto, edb m.v.).
Bemærkninger til lovforslagets enkelte bestemmelser Til § 1 Ved forslaget forhøjes afgiften af omsætninger, der sker her i landet, og afgiften ved indførsel fra udlandet fra 22 pct. til 23 pct. (nr. 3, 5 og 6). De øvrige ændringer (nr. 1, 2 og 4) er en konsekvens af, at afgiftssatsen forhøjes til 23 pct.
Det foreslås (i nr. 7) at udvide bemyndigelsen til at nedsætte forbrugerpriserne for konsummælksprodukter m.v. til også at omfatte smør.
Til § 2 Ved bestemmelsen skabes der hjemmel til, at opgørelsen af den mellemkommunale udligning af momsudgifter efter lov 212 af 16. maj 1984 i regnskabsåret 1986 sker på grundlag af en gennemsnitsberegning af købsmomsudgifter før og efter lovændringen pr. 1. april, således at udligningen i så høj grad, som det er teknisk muligt, afspejler kommunernes faktiske udgifter til moms.
Til § 3 Det foreslås, at loven træder i kraft tirsdag den 1. april 1986.
Erhvervslivet, specielt detailhandelen, lægger vægt på, at satsændringen sker i forbindelse med en weekend eller nogle helligdage af hensyn til eventuel ommærkning af varer, statusopgørelse m.v.
Virksomhederne har ikke pligt til at foretage en ommærkning af varerne.
Til § 4 Paragraffen indeholder overgangsregler, der præciserer, på hvilke leverancer m.v. den foreslåede forhøjelse af lovens afgiftssats skal finde anvendelse.
De foreslåede bestemmelser svarer til de overgangsbestemmelser, som fandt anvendelse i forbindelse med de tidligere ændringer af afgiftssatsen.
Afgørende for, om den hidtidige eller den forhøjede afgiftssats skal finde anvendelse, er leveringstidspunktet, således som dette begreb forstås efter dansk rets almindelige regler.
Dette gælder, uanset om leverancen er bestilt og eventuelt helt eller delvis betalt inden lovens ikrafttræden.
Det er endvidere uden betydning for afgiftens beregning, hvornår faktureringen finder sted.
At faktura først udstedes efter lovens ikrafttræden for leverancer, der har fundet sted før dette tidspunkt, medfører således ikke, at leverancen skal afgiftsberigtiges med den forhøjede sats, men det må af fakturaen fremgå, at leverancen er sket før lovens ikrafttræden.
For byggeri og andet arbejde på fast ejendom, der er under udførelse ved lovens ikrafttræden, beregnes den forhøjede afgift af værdien af det arbejde, som udføres efter afgiftsforhøjelsen.
Byggevirksomhederne må derfor for igangværende arbejder foretage en opgørelse af værdien af det inden lovens ikrafttræden udførte arbejde, indbefattet de medgåede materialer.
Af den del af arbejdet, der er udført før dette tidspunkt, beregnes afgiften efter den inden forhøjelsen gældende sats.
For løbende leverancer af f.eks. elektricitet og gas er det ikke praktisk muligt at lade leverancetidspunktet være afgørende for, om den hidtidige eller den forhøjede afgiftssats skal finde anvendelse.
Ved stk. 2 åbnes der derfor mulighed for at beregne afgiften efter en forholdsmæssig fordeling af vederlaget for forbruget.
Stk. 3 præciserer, hvilken afgiftssats der finder anvendelse, for så vidt angår varer, der indføres fra udlandet.
Til § 5 For varer, der er leveret før lovens ikrafttræden, men som modtages retur fra kunden efter dette tidspunkt, må der ved reguleringen i den registrerede virksomheds afgiftspligtige omsætning tages hensyn til, at afgiften ved leverancen blev beregnet med en lavere sats.
Det samme gælder ved reguleringen i den afgiftspligtige omsætning for tab på uerholdelige fordringer vedrørende leverancer, der har fundet sted før lovens ikrafttræden.
Til § 6 Efter denne paragraf kan ministeren for skatter og afgifter dels fastsætte andre fornødne regler til lovens gennemførelse, dels gøre undtagelser fra de i lovforslagets § 4 indeholdte overgangsregler, hvor særlige forhold gør sig gældende.
Denne mulighed for at gøre undtagelser fra de almindelige overgangsregler, der vil ske ved en bekendtgørelse, kommer f.eks.
på tale for forudbetalte tidsskriftsabonnementer og serviceabonnementer, der er løbende på tidspunktet for lovens ikrafttræden.
Det vil ligesom ved de tidligere ændringer af afgiftssatsen være hensigtsmæssigt at se bort fra forhøjelsen for den resterende del af den periode, for hvilken betaling i overensstemmelse med virksomhedens almindelige praksis allerede er opkrævet, når opkrævningen er sket for et nærmere begrænset tidsrum.
Endvidere vil det være praktisk at se bort fra forhøjelsen for så vidt angår allerede udleverede og betalte billetter, f.eks. til færgetransporter og teatre m.v., selv om billetterne kan benyttes efter forhøjelsen af afgiftssatsen, ligesom det vil være rimeligt at se bort fra forhøjelsen af afgiftssatsen for udlejning af hotelværelser til samt servering for valutaudlændinge, når der er forudbetalt for en nærmere begrænset tid efter lovens ikrafttræden.
Endelig kan muligheden for at gøre undtagelser komme på tale for aftaler om løbende arrangementer, f.eks. om advokat- eller revisorbistand, køreundervisning m.v., hvor en del af arbejdet er ydet før satsforhøjelsen.
BILAG I dette bilag er (markeret med --/ og /-- ) indsat gældende formulering af de bestemmelser, der berøres af lovforslaget 1. I § 10, stk. 1, ændres »81,97 pct.« til: »81,30  

 pct.«.
--/ § 10. Ved afsætning af brugte personmotorkøretøjer og af vare- og  

 lastmotorkøretøjer med tilladt totalvægt ikke over 4 tons kan en forhandler -  

 når der ikke ved overdragelsen til forhandleren er faktureret afgift efter  

 denne lov - afgiftsberigtige køretøjet på grundlag af en afgiftspligtig  

 værdi, der udgør 81,97 pct. af forskellen mellem indkøbsprisen og salgsprisen  

 indbefattet afgiften.
Overstiger salgsprisen ikke indkøbsprisen, beregnes  

 ingen afgift. - - /-- 2. I § 13, stk. 3, stk. 5 og stk. 6, 1. og 2. punktum, ændres »81,97 pct.« til: »81,30 pct.«.
--/ § 13. - - Stk. 3. Finder betaling helt eller delvis sted inden leverancens  

 afslutning eller inden fakturaens udstedelse, skal 81,97 pct. af det modtagne  

 beløb medregnes i den afgiftspligtige omsætning for den afgiftsperiode, i  

 hvilken betalingen har fundet sted. - - Stk. 5. Ved opgørelse af den afgiftspligtige omsætning kan fradrages 81,97  

 pct. af beløb, der er godtgjort kunder for varer, som virksomheden har  

 modtaget retur.
Stk. 6. Ved opgørelse af den afgiftspligtige omsætning kan fradrages 81,97  

 pct. af konstaterede tab på uerholdelige fordringer vedrørende leverede varer  

 og afgiftspligtige ydelser.
Såfremt fordringerne senere betales helt eller  

 delvis, skal 81,97 pct. af de modtagne beløb medregnes i den afgiftspligtige  

 omsætning, medmindre betalingen opnås efter konkurslovens § 96. - - /-- 3. I § 14 ændres »22 pct.« til: »23 pct.«.
--/ § 14. Afgiften udgør 22 pct. af den afgiftspligtige omsætning. /-- 4. I § 17, stk. 1, 4. punktum, ændres »18,03 pct.« til:  

 »18,70 pct.«.
--/ § 17. For enhver leverance af varer eller afgiftspligtige ydelser fra en  

 registreret virksomhed skal der udstedes faktura til modtageren.
Såfremt en  

 del af en samlet leverance kræves betalt, inden leverancen er afsluttet, skal  

 der udstedes særskilt faktura for denne del.
Fakturaen skal være forsynet med  

 udstedelsesdato og indeholde oplysning om leverandørens navn og adresse,  

 modtagerens navn og adresse samt leverancens art, omfang og pris.
Endvidere  

 skal afgiftsbeløbets størrelse være angivet i fakturaen, eller det skal af  

 denne fremgå, at afgiften udgør 18,03 pct. af det samlede beløb for den  

 afgiftspligtige leverance.
Leverandøren skal angive afgiftsbeløbets størrelse  

 i fakturaen, såfremt modtageren er en registreret virksomhed, der anmoder  

 herom.
Leverandøren skal tillige efter anmodning fra en sådan modtager angive  

 prisen uden afgift for de enkelte poster i fakturaen. - - /-- 5. I § 29, stk. 2 og stk. 8, ændres »22 pct.« til: »23  

 pct.«.
--/ § 29. - - Stk. 2. Afgiften udgør 22 pct. af en i overensstemmelse med reglerne om  

 toldværdien for værditoldpligtige varer fastsat værdi tillagt eventuel told  

 og andre afgifter, der skal betales i forbindelse med indførslen, bortset fra  

 afgiften efter denne lov.
I værdien medregnes de forsendelses- og  

 forsikringsomkostninger m.v., der påløber indtil varernes første  

 bestemmelsessted her i landet.
Det samme gælder for varer, der indføres fra  

 lande, der er medlemmer af De europæiske Fællesskaber. - - Stk. 8. Varer, der midlertidig udføres med henblik på genindførsel efter  

 forarbejdning, bearbejdning, komplettering, emballering, reparation eller  

 rengøring, kan af toldvæsenet på nærmere fastsatte vilkår tillades  

 afgiftsberigtiget med 22 pct. af omkostningerne, heri indbefattet  

 forsendelses- og forsikringsomkostninger m.v., ved den uden for landet  

 foretagne forarbejdning o.lign., tillagt eventuel told og andre afgifter som  

 anført i stk. 2. - - /-- 6. I § 29a ændres »22 pct.« til: »23 pct.«.
--/ § 29a.
Ministeren for skatter og afgifter kan fastsætte regler, hvorefter  

 den, der i udlandet indkøber afgiftspligtige ydelser til brug her i landet,  

 skal svare afgift med 22 pct. af vederlaget for de pågældende ydelser.
/-- 7. I § 30a, stk. 1, ændres »og margarine« til: », smør og  

 margarine«.
