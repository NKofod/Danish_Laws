(Til rektorerne for børnehave- og  

 fritidspædagogseminarierne) Efter § 2, stk. 1 i bekendtgørelse nr. 536 af 19. august 1986 om  

 uddannelse af børnehavepædagoger og fritidspædagoger omfatter uddannelserne  

 en studierejse af 1 uges varighed.
Studierejsen placeres normalt i 2.  

 uddannelsesår, idet det endelige tidspunkt for rejsen fastlægges ved  

 ugeinddelingen, jfr. bekendtgørelsens § 14, stk. 2. Placering af rejsen i  

 andre uddannelsesår forudsætter direktoratets tilslutning.
Studierejserne planlægges og tilrettelægges i øvrigt af de studerende og  

 de medvirkende lærere i fællesskab, eventuelt gennem nedsættelse af særlige  

 rejseudvalg.
Planerne forelægges rektor til godkendelse, ligesom rektor efter  

 forhandling med lærerrådet tager stilling til, hvilke lærere der skal deltage  

 i de enkelte rejser.
 Det er en forudsætning for rektors godkendelse af rejseplanerne, at  

 nedenstående retningslinier følges.
 1. Rejsemål.
 Studierejser kan foregå inden for landets grænser (eller til Færøerne),  

 såvel som til andre lande i Europa.
 Derimod kan der ikke uden direktoratets tilladelse gennemføres  

 studierejser til Grønland eller til andre lande uden for Europa.
 2. Varighed.
 Studierejser i Danmark kan være af 5 eller 6 dages varighed, incl. ud- og  

 hjemrejsedage.
 Studierejser til udlandet kan være af 5-7 dages varighed, ved ud- og  

 hjemrejse i week-ends eventuelt af 8 dages varighed.
Forlængelse af rejsen herudover forudsætter, at den eller de deltagende  

 lærere er indforstået hermed, og at eventuelle merudgifter ved forlænget  

 ophold eller ved individuel ud- og hjemrejse ikke belaster seminariet.
Det  

 forudsættes endvidere, at den forlængede rejseperiode ikke griber ind over  

 den af seminariet planlagte undervisning m.v. for de pågældende studerende.
 3. Indhold.
Programmet for studierejsen må have et klart uddannelsesmæssigt sigte.
Det  

 må omfatte et passende antal forud aftalte institutionsbesøg, orienterende  

 møder, forelæsninger og lignende, som kan give de studerende viden og  

 erfaringer om børns og unges opvækstvilkår og uddannelsesmuligheder det  

 pågældende sted eller eventuelt en særlig indsigt i specifikt faglige emner  

 med tilknytning til uddannelsen.
Ved besøg i udlandet kan der tillige indgå  

 en bredere orientering om landets politiske, kulturelle og sociale forhold.
 Herudover kan programmet omfatte arrangementer af mere almen kulturel  

 karakter.
 4. Ledelse.
 Studierejsen skal være ledet af en eller eventuelt to af seminariets  

 lærere, der underviser i et af de fag, rejsens indhold har tilknytning til,  

 således at den faglige forberedelse og efterbehandling af rejsen kan indgå i  

 undervisningen på seminariet.
 Om antallet af deltagende lærere henvises til punkt 5.
 5. Antal deltagere m.v.
Studierejser tilrettelægges klassevis eller eventuelt årgangsvis , således  

 at de studerende hver for sig tilmelder sig den rejse, de foretrækker.
Der  

 bør dog ikke være flere end 30 studerende på det enkelte rejsehold.
 Af hensyn til sammenhængen med den forudgående og efterfølgende  

 undervisning vil den årgangsvise tilrettelæggelse forudsætte, at klasserne  

 har samme lærer i det eller de pågældende fag, eller at det i øvrigt er  

 muligt at gennemføre forberedelsen og efterbehandlingen som led i den  

 almindelige undervisning, eventuelt på tværs af klasserne (fællestimer m.v.).
 Hvadenten studierejserne tilrettelægges klassevis eller årgangsvis, kan  

 der for årgangen som helhed ikke deltage flere lærere end 1 for hver  

 (påbegyndt) 20 studerende, som er tilmeldt studierejserne.
 Til undervisning i rejseugen af de studerende, som ikke deltager i  

 studierejserne, jfr. bekendtgørelsens § 16, stk. 3, kan der - ud over  

 eventuelle studievejledningstimer - anvendes 2 lærertimer for hver  

 hjemmeblivende studerende, dog højst 25 timer i alt.
 6. Udgifterne ved studierejser.
Udgifterne ved de studerendes deltagelse i studierejser afholdes af de  

 studerende selv.
Rektor bør under hensyn hertil være opmærksom på, at  

 deltagerprisen ikke overstiger, hvad man med rimelighed kan forvente, at de  

 studerende normalt vil kunne bære.
Dette gælder specielt, hvor rejserne  

 tilrettelægges klassevis, og hvor de studerende derfor kun undtagelsesvis kan  

 vælge mellem flere rejsemuligheder.
Der henvises i øvrigt til  

 bekendtgørelsens § 16, stk. 3.
Udgifterne ved lærernes deltagelse inden for de foran angivne rammer  

 afholdes af seminariet efter de af Finansministeriet fastsatte regler om  

 godtgørelse af udgifter ved tjenesterejser, jfr. for tiden cirkulære af 28.  

 april 1983 om godtgørelse af merudgifter ved tjenesterejser i Danmark  

 (bortset fra Grønland) og på Færøerne og cirkulære af 7. marts 1984 om  

 godtgørelse af udgifter ved tjenesterejser i udlandet.
Det bemærkes i denne  

 forbindelse, at det ikke er nødvendigt at indhente direktoratets forudgående  

 godkendelse af, at der benyttes charterrejse, jfr. § 7 i sidstnævnte  

 cirkulære.
 Herudover har de deltagende lærere ret til ulempeydelser efter reglerne i  

 § 2 i aftale af 16. juni 1981 mellem Finansministeriet og Lærernes  

 Centralorganisation om ulempeydelser til lærere og ledere ansat ved  

 børnehave- og fritidspædagogseminarierne.
Udgifterne ved lærernes deltagelse afholdes af finanslovkonto § 20.7.21.  

 Børnehave- og fritidspædagogseminarier under standardkonto 07. Tjenesterejser  

 og befordring.
Udgifterne til ulempeydelser afholdes dog under standardkonto  

 06. Særlige ydelser.
 7. Ikrafttræden.
 Cirkulæret har virkning for studierejser, der foretages i  

 undervisningsåret 1987/88 eller senere.
 Undervisningsministeriet, Direktoratet for folkeskolen og seminarier m.v.,  

 den 20. februar 1987.
 P.d.v.
