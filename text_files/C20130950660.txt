Bestemmelser om automatisk rekordering af talekommunikation og data (BL 7-23)1) Udgave 2, 18. september 2013 I medfør af luftfartslovens § 52 og § 149, stk. 10, jf. lovbekendtgørelse nr. 1036 af 28. august 2013, fastsætter Trafikstyrelsen herved efter bemyndigelse fra Transportministeriet, jf. bekendtgørelse nr. 893 af 29. august 2012 om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter, følgende:
1. Referencedokumenter 1.1 BL 3-18, Bestemmelser om etablering af flyvepladsledelse på godkendte flyvepladser, seneste udgave.
 1.2 BL 7-21, Bestemmelser om etablering af lufttrafiktjeneste, seneste udgave.
 1.3 BL 8-10, Bestemmelser om obligatorisk indberetning af flyvesikkerhedsmæssige begivenheder, seneste udgave.
 1.4 Aeronautical Information Publication (AIP) Danmark, seneste udgave.
 1.5 Aeronautical Information Publication (AIP) Færøerne, seneste udgave.
 1.6 Aeronautical Information Publication (AIP) Grønland, seneste udgave.
 1.7 ICAO Annex 10, Aeronautical Telecommunications, seneste udgave.
 1.8 ICAO Annex 11, Air Trafic Services, Air Trafic Control Service, Flight Information Service, Alerting Service, seneste udgave.
1.9 De dokumenter, der er nævnt i pkt. 1.1 - 1.6, findes på Trafikstyrelsens hjemmeside www.trafikstyrelsen.dk.
Dokumenterne kan endvidere købes ved henvendelse til De dokumenter, der er nævnt i pkt. 1.1 - 1.3, findes tillige på Retsinformations hjemmeside www.retsinfo.dk.
1.10 De dokumenter, der er nævnt i pkt. 1.7 og pkt. 1.8, kan erhverves ved henvendelse til 2. Definitioner Adgang til rekorderet materiale:
 Ved adgang til rekorderet materiale forstås, at man har mulighed for, ved afspilning af rekorderingsmediet  eller ved rådighed over udskrifter, kopier og lignende af det rekorderede, at blive bekendt med de oplysninger, der er indeholdt i materialet.
 Fast medie:
 Rekorderingsmedie, som er integreret/indbygget i et rekorderingsudstyr, f.eks. en hard-disk.
 Flytbart medie:
 Rekorderingsmedie, som ikke er integreret/indbygget i et rekorderingsudstyr, f.eks. et magnetbånd, DAT (Digital Audio Tape), DVD (Digital Versatile Disk) m.v.
 Mean Time Between Failure - MTBF:
 Et udstyrs aktuelle operationstid divideret med det totale antal fejl, som har medført ophør af den automatiske rekordering, på udstyret i operationstiden.
 Anm. 1: Operationstidens varighed skal vælges, så den kan indeholde mindst fem fejl,  og gerne flere, så der kan udledes et realistisk MTBF-tal.
 Anm. 2: Eksterne fejl som f.eks. en strømafbrydelse medregnes ikke i rekorderingsudstyrets MTBF.
 Rekorderet materiale:
 Ved rekorderet materiale forstås rekorderet talekommunikation eller rekorderede data, som er opbevaret på et fast medie eller et flytbart medie samt udskrifter af det rekorderede.
 Udenforstående:
 Ved udenforstående forstås alle andre end det personale, som har ansvaret for rekorderingen og rekorderingsudstyret.
3. Anvendelsesområde Denne BL gælder inden for dansk område og inden for områder, hvor Danmark i henhold til international overenskomst er forpligtet til at yde lufttrafiktjeneste.
4. Generelt Det påhviler den, der har fået tilladelse til at indrette og drive en offentlig flyveplads, eller den, der har fået tilladelse til at yde lufttrafiktjeneste uden for en flyveplads, i det følgende kaldet koncessionshaveren, og hvor der i medfør af andre bestemmelser er fastsat krav om automatisk rekordering af talekommunikation og data, at sikre, at rekorderingen og adgang til det rekorderede materiale sker i overensstemmelse med bestemmelserne i denne BL.
 Anm. 1: Der er i BL 7-21 fastsat krav om, hvilken talekommunikation og hvilke data, der skal rekorderes automatisk.
Anm. 2: En virksomhed, der udfører rekorderingen for koncessionshaver, indtræder ikke i koncessionshavers rettigheder og forpligtelser efter bestemmelserne i denne BL.
Det er således fortsat koncessionshaver, der skal sikre, at rekorderingen og adgang til det rekorderede materiale sker i overensstemmelse med bestemmelserne i BLen.
5. Rekorderingsudstyret 5.1 Det udstyr, der skal anvendes til automatisk rekordering af talekommunikation og data, jf. afsnit 4, skal godkendes af Trafikstyrelsen og være indrettet således, at det komplette informationsindhold i det rekorderede kan reproduceres (udskrives og/eller aflyttes/forevises) med tilstrækkelig tydelighed ved afspilning, jf. dog pkt. 5.2.
 5.1.1 Som dokumentation for opfyldelsen af de tekniske specifikationer i denne BL kan anvendes analyser og prøver udført for udstyr, der lovligt fremstilles og markedsføres i andre EU- eller EØS-medlemsstater.
 5.2 Kravet om godkendelse efter pkt. 5.1 gælder ikke for udstyr, som er godkendt af den kompetente myndighed i en anden EU- eller EØS-medlemsstat, hvis denne godkendelse er sket på grundlag af standarderne og rekommandationerne i ICAO Annex 10 og 11.
5.3 Rekorderingsudstyret skal have en stabilitet svarende til en MTBF på minimum 8000 timer.
Denne værdi kan eventuelt sikres ved en passende grad af redundans, eksempelvis ved at dublere mediet.
 5.4 Rekorderingsudstyret skal være indrettet således, at utilsigtet sletning ikke kan finde sted.
 5.5 Rekorderingsudstyret skal være tilsluttet alternativ strømforsyning (nødstrømsanlæg) på samme måde som de kommunikations- og dataanlæg, der rekorderes.
 5.6 Tidsangivelse skal angives i UTC og skal indspilles automatisk.
 5.6.1 Nøjagtigheden af tidsangivelsen må ikke være ringere end + 1 sekund.
 5.7 Rekorderingsudstyret skal være installeret og placeret således, at uvedkommende ikke har adgang til det.
5.8 Rekorderingsudstyret skal være forsynet med en akustisk og visuel alarm, der træder i funktion i tilfælde af uregelmæssigheder ved udstyret, der medfører manglende rekordering.
Endvidere skal alarmen træde i funktion en passende tid, forinden rekorderingskapaciteten er opbrugt.
 5.8.1 Alarmerne skal være ført frem til et lokale, der er bemandet, når rekordering pågår.
5.9 Rekorderingsudstyret skal være omfattet af enhedens/lufthavnens kvalitetsstyringssystem, jf.
BL 3-18, og der skal forefindes en drifts- og vedligeholdelsesforskrift, der tilsikrer, at udstyret jævnligt kontrolleres for korrekt funktion.
 5.10 Der skal føres en liste over de personer, der har ansvar for rekordering og rekorderingsudstyret.
 5.11 Der skal føres en log over, hvilke udenforstående myndigheder, personer eller virksomheder m.v. der har haft adgang til det rekorderede materiale i medfør af pkt. 7.1, herunder med angivelse af tidspunkt, kanalnummer, og hvad der er foretaget.
 5.12 Rekorderingsudstyret skal være indrettet således, at en person, der er omfattet af rekorderingen, har mulighed for at genhøre egne samtaler indenfor de umiddelbart forudgående 30 minutter.
6. Opbevaring 6.1 Rekorderet materiale skal opbevares forsvarligt i mindst 30 dage, eventuelt på et medie, der er uafhængigt af rekorderingsudstyret (f.eks. server, magnetbånd, DAT, DVD eller lignende), inden sletning må finde sted, jf. dog pkt. 6.2 og 6.3.
 6.2 I tilfælde, hvor der ved udarbejdelse af udskrift er givet adgang til rekorderet materiale i medfør af pkt. 7.1, må det rekorderede ikke slettes uden tilladelse fra den relevante anmodende myndighed, jf. pkt. 7.2.
 6.3 I tilfælde, hvor udenforstående nægtes adgang til rekorderet materiale i henhold til pkt. 7.1, skal Trafikstyrelsen underrettes herom og det rekorderede materiale må ikke slettes uden tilladelse fra Trafikstyrelsen.
 6.4 Alle kommunikations- og datasekvenser skal kunne identificeres entydigt.
 6.5 Hvis det rekorderede opbevares på et flytbart medie, skal dette være identificerbart, og journal skal føres over ibrugværende og benyttede medier med angivelse af start- og sluttidspunkter.
7. Udenforståendes adgang til rekorderet materiale 7.1 Koncessionshaver må kun give udenforstående adgang til rekorderet materiale i nedennævnte tilfælde a. -l. , og kun til den i det konkrete tilfælde relevante myndighed, person eller virksomhed m.v. og under forudsætning af, at de omhandlede oplysninger ikke er underlagt tavshedspligt fastsat ved lov eller i medfør af lov, jf. dog pkt. 7.2:
a.
Ved flyvehavarier og flyvehændelser, jf. luftfartslovens kapitel 11, samt ved flyvesikkerhedsmæssige begivenheder, jf.
BL 8-10.
b.
Ved lufttrafikhændelser, jf.
AIP Danmark, AIP Grønland og AIP Færøerne.
c.
I tilfælde, hvor der er begrundet formodning om, at hensynet til flyvesikkerheden er tilsidesat.
d.
I forbindelse med behandling af sager vedrørende formodede overtrædelser af gældende love og forskrifter.
e.
I forbindelse med Trafikstyrelsens tilsynsforpligtelse.
f.
Når ydre omstændigheder gør det nødvendigt for de enkelte tjenester hos koncessionshaver at kontrollere tjenesternes udøvelse.
g.
I forbindelse med sager vedrørende eftersøgnings- og redningstjeneste.
h.
I forbindelse med udarbejdelse af undervisningsmateriale til brug for skoler godkendt af Trafikstyrelsen.
I disse tilfælde skal undervisningsmaterialet udarbejdes af Trafikstyrelsen eller på foranledning af Trafikstyrelsen.
i.
Når en person, der er omfattet af rekorderingen, fremsætter anmodning herom.
I dette tilfælde må adgang til det rekorderede materiale dog alene gives ved afspilning.
j.
Når der i henhold til lov om offentlighed i forvaltningen, forvaltningsloven eller persondataloven fremsættes begæring herom, og denne begæring skal imødekommes efter loven.
k.
Ved fejlsøgning på og justering af det pågældende udstyr.
l.
I forbindelse med, at en anden end koncessionshaver kan udarbejde udskrifter af det rekorderede materiale for koncessionshaver, jf. pkt. 7.4, med henblik på, at koncessionshaver kan give adgang til det rekorderede materiale i medfør af bestemmelserne i a. -h., j. eller k.
 Anm. : Særligt vedrørende litra j bemærkes, at pligten til at meddele oplysninger efter  offentlighedsloven  er begrænset af særlige bestemmelser om tavshedspligt fastsat ved lov eller med hjemmel i lov for personer, der virker i offentlig tjeneste eller hverv, jf. § 14.
Erhvervsstyrelsens bekendtgørelse nr. 459 af 23. maj 2012 om anvendelse af radiofrekvenser uden tilladelse samt om amatørradioprøver og kaldesignaler m.v. i § 21 indeholder bestemmelse om, at indholdet og eksistensen af radiosignaler, som modtages af andre end den, for hvem de er bestemt, ikke må bruges, offentliggøres eller videregives til uvedkommende.
Tavshedspligten gælder dog ikke radiokommunikation, der er beregnet til almindelig brug for offentligheden, f.eks. nødsignaler, navigationssignaler, amatørradio, radiofoni- og fjernsynsudsendelser.
Bestemmelsen har hjemmel i lov nr. 475 af 12. juni 2009 om radiofrekvenser.
 Luftfartsloven indeholder i § 89 b, stk. 2. bestemmelse om, at Trafikstyrelsens personale, ansatte i andre dele af den offentlige forvaltning og eventuelle tilkaldte sagkyndige under ansvar efter straffelovens §§ 152 og 152 a-e forpligtet til over for uvedkommende at hemmeligholde oplysninger, som indberettes i henhold til § 89 b, stk. 1.
 7.2 Koncessionshaver skal altid give Trafikstyrelsen og Havarikommissionen for Civil Luftfart og Jernbane adgang til rekorderet materiale, når pågældende myndighed anmoder herom.
 7.3 Der skal træffes foranstaltninger, der forhindrer uvedkommendes adgang til det rekorderede materiale f.eks. ved benyttelse af adgangskode i tilfælde, hvor adgang kan foregå via internettet, lokalt netværk eller modem.
 7.4 Hvis adgang til rekorderet materiale i medfør af pkt. 7.1 gives i form af udskrifter, skal disse udarbejdes af koncessionshaver selv eller, jf. pkt. 7.1 l. , af Flyvesikringstjenesten.
 7.5 Den, der udarbejder en konkret udskrift, må ikke være part i det rekorderede.
 7.6 Alle omkostninger forbundet med, at der gives adgang til rekorderet materiale i medfør af pkt. 7.1 a. -g. og i. -l. afholdes af koncessionshaver, jf. dog pkt. 7.6.1.
 7.6.1 Koncessionshaver kan dog altid opkræve betaling for afskrifter og fotokopier af dokumenter, der udleveres efter begæring i henhold til lov om offentlighed i forvaltningen, jf. pkt. 7.1 j. , i overensstemmelse med Justitsministeriets bekendtgørelse nr. 647 af 18. september 1986.
8. Forsendelse af rekorderet materiale Forsendelse af rekorderet materiale kan ske på en af følgende måder:
a.
Via internettet, lokalt netværk eller modem forudsat, at adgangen til materialet er forsvarligt beskyttet med adgangskode.
b.
Som rekommanderet post, hvis det rekorderede er arkiveret på flytbart medie eller foreligger som udskrift.
9. Dispensation Trafikstyrelsen kan i særlige tilfælde dispensere fra bestemmelserne i denne BL, når det skønnes foreneligt med de hensyn, der ligger til grund for de pågældende bestemmelser.
10. Straf 10.1 Overtrædelse af bestemmelserne i pkt. 5.1, afsnit 6 og afsnit 7 og 8 straffes med bøde.
 10.2 For overtrædelser begået af selskaber m.v. (juridiske personer) kan der pålægges strafansvar efter reglerne i straffelovens 5. kapitel, jf. luftfartslovens § 149, stk. 14.
11. Ikrafttræden 11.1 Denne BL træder i kraft den 1. oktober 2013.
11.2 Samtidig ophæves BL 7-23, 1. udgave af 24. januar 2003 Trafikstyrelsen, den 18. september 2013 Carsten Falk Hansen / Theo Rabenberg 1) 1. udgave af denne BL, herunder de bestemmelser, der vedrører krav til udstyr har som udkast været notificeret over for Europa-Kommissionen i overensstemmelse med reglerne i Europa-Parlamentets og Rådets direktiv 98/34/EF (informationsproceduredirektivet), som ændret senest ved direktiv 98/48/EF.
Efterfølgende ændringer af BLen indeholdt i 2. udgave har ikke ændret disse krav.
