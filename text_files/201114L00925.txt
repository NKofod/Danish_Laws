Betænkning afgivet af Skatteudvalget den 11. juni 2012 Betænkning over Forslag til lov om ændring af selskabsskatteloven, kildeskatteloven, skattekontrolloven, skatteforvaltningsloven og forskellige andre love (Styrkelse af indsatsen mod nulskatteselskaber, beregning af indkomsten i et fast driftssted og åbenhed om selskabers skattebetalinger m.v.) [af skatteministeren (Thor Möger Pedersen)] 1. Ændringsforslag Skatteministeren har stillet 15 ændringsforslag til lovforslaget.
2. Udvalgsarbejdet Lovforslaget blev fremsat den 25. april 2012 og var til 1. behandling den 8. maj 2012. Lovforslaget blev efter 1. behandling henvist til behandling i Skatteudvalget.
Dispensation fra bestemmelserne i  § 8 a, stk. 2,  og § 13, stk. 1, i Folketingets Forretningsorden Udvalget indstiller, at der dispenseres fra bestemmelsen i Folketingets Forretningsordens § 8 a, stk. 2, om, at der skal gå 2 dage fra omdeling af betænkningen, til lovforslaget kommer til 2. behandling.
 Udvalget indstiller endvidere, at der dispenseres fra bestemmelsen i Folketingets Forretningsordens § 13, stk. 1, således at 3. behandling finder sted tidligere end 2 dage efter 2. behandling.
Møder Udvalget har behandlet lovforslaget i 8 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 1. februar 2012 dette udkast til udvalget, jf.
SAU alm. del  bilag 133. Den 25. april 2012 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Bavarian Nordic A/S, Bech-Bruun Advokatfirma, Dansk Byggeri, Deloitte Statsautoriseret Revisionspartnerselskab, FSR  danske revisorer, Lundbeckfonden og ALK-Abelló A/S, Medical Prognosis Institute A/S, Novo A/S og Novozymes A/S.
 Skatteministeren har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslaget:
ALK-Abelló A/S, Lundbeckfonden og Novozymes A/S.
Spørgsmål Udvalget har stillet 26 spørgsmål til skatteministeren til skriftlig besvarelse, som denne har besvaret.
3. Indstillinger Et flertal i udvalget (S, RV, EL og SF) indstiller lovforslaget til vedtagelse med de stillede ændringsforslag.
Et mindretal i udvalget (V, DF, LA og KF) indstiller lovforslaget til forkastelse ved 3. behandling.
Mindretallet vil stemme for de under nr. 1, 2, 4-8, 11, 13 og 14 stillede ændringsforslag og imod de under nr. 3, 9, 10, 12 og 15 stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af skatteministeren, tiltrådt af udvalget:
 1) Efter nr. 7 indsættes som nyt nummer:
»01. I § 3 A, stk. 5, § 10, stk. 5, § 29 A, stk. 3, og § 29 B, stk. 2, ændres »§ 31, stk. 4« til: »§ 31, stk. 6«.« [Manglende konsekvensændringer] 2) Efter nr. 8 indsættes som nyt nummer:
»02. I § 8 A, stk. 2, og § 11 B, stk. 8, ændres »§ 31, stk. 3« til: »§ 31, stk. 5«.« [Manglende konsekvensændringer] Af skatteministeren, tiltrådt af et flertal (S, RV, EL og SF):
 3) I det under nr. 9 foreslåede § 12 indsættes i stk. 4 efter »reglerne i«: »§ 31, stk. 9, eller«.
[Udvidelse af reglen om samspil mellem underskudsbegrænsning og bortseelse til også at omfatte sambeskattede faste driftssteder m.v. i Danmark] Af skatteministeren, tiltrådt af udvalget:
 4) Nr. 11 affattes således:
 »11. I § 31, stk. 1, indsættes efter 2. pkt.:
»Selskaber og foreninger m.v., der ikke kan være omfattet af § 12, stk. 2 og 3, anses dog ikke for koncernforbundne med selskaber og foreninger m.v., der kan være omfattet af § 12, stk. 2 og 3.«« [Tydeliggørelse af, at det afgørende er, hvorvidt selskabet m.v. overhovedet kan blive omfattet af underskudsbegrænsningsreglen i selskabsskatteloven] 5) Efter nr. 11 indsættes som nyt nummer:
»03. I § 31, stk. 1, 3. pkt., der bliver stk. 1, 4. pkt., ændres »stk. 2-7« til: »stk. 2-9«.« [Manglende konsekvensændring] 6) I det under nr. 14 foreslåede § 31, stk. 4, 10. pkt., ændres »et eller flere koncernselskaber« til: »det ultimative moderselskab«, og efter 10. pkt. indsættes:
»Selskaber, hvor alle kapitalandele ved indkomstårets udløb er ejet direkte eller indirekte af selskabet eller selskaber, der hæfter solidarisk efter 10. pkt., hæfter ligeledes solidarisk sammen med selskabet.« [Ændring af kriteriet for solidarisk hæftelse i sambeskatning] 7) I de under nr. 14 foreslåede § 31, stk. 4, 11. og 12. pkt., der bliver 12. og 13. pkt., indsættes efter »10.«: »og 11.« [Konsekvensændring som følge af ændringsforslag nr. 6] 8) I det under nr. 14 foreslåede § 31, stk. 4, 12. pkt., der bliver 13. pkt., ændres »af andre koncernselskaber« til: »direkte eller indirekte af det ultimative moderselskab«.
[Ændring af maksimering af subsidiær hæftelse i sambeskatning] Til § 5 Af skatteministeren, tiltrådt af et flertal (S, RV, EL og SF):
 9) Før nr. 1 indsættes som nyt nummer:
»01. I § 2, stk. 1, nr. 4, 1. pkt., ændres »stk. 9« til: »stk. 10«.« [Manglende konsekvensændring] 10) Efter nr. 1 indsættes som nyt nummer:
»02. I § 2, stk. 1, nr. 7, 1. pkt., ændres »stk. 7« til: »stk. 8«.« [Manglende konsekvensændring] Af skatteministeren, tiltrådt af udvalget:
11) I det under nr. 5 foreslåede § 69, stk. 3,  ændres i 2. pkt. »10.-13. pkt.« til: »10.-14. pkt.« [Konsekvensændring som følge af ændringsforslag nr. 6] Af skatteministeren, tiltrådt af et flertal (S, RV, EL og SF):
 12) Efter nr. 5 indsættes som nyt nummer:
 »03. Efter § 69 A indsættes:
»§ 69 B.
Har nogen, der er skattepligtig efter § 2 eller selskabsskattelovens § 2, modtaget udbytte, royalty eller renter, hvori der efter §§ 65-65 D er indeholdt kildeskat, som overstiger den endelige skat efter en dobbeltbeskatningsoverenskomst, direktiv 2011/96/EU om en fælles beskatningsordning for moder- og datterselskaber fra forskellige medlemsstater eller direktiv 2003/49/EF om en fælles ordning for beskatning af renter eller royalties, tilbagebetales beløbet inden 6 måneder fra told- og skatteforvaltningens modtagelse af anmodning om tilbagebetaling.
Sker tilbagebetaling efter dette tidspunkt, tilkommer der den skattepligtige en rente svarende til renten efter opkrævningslovens § 7, stk. 2, med tillæg af 0,4 procentpoint pr. påbegyndt måned.
 Stk. 2. Kan told- og skatteforvaltningen på grund af modtagerens forhold ikke foretage kontrol af, om betingelserne for tilbagebetaling af kildeskat er opfyldt, afbrydes udbetalingsfristen efter stk. 1, indtil modtagerens forhold ikke længere hindrer kontrol.
Stk. 3. Skønner told- og skatteforvaltningen, at udbetaling på det foreliggende grundlag vil indebære en nærliggende risiko for tab, kan forvaltningen kræve sikkerhedsstillelse af modtageren.
Told- og skatteforvaltningen kan kun kræve sikkerhedsstillelse, hvis kravet om indeholdelse af kildeskat er omtvistet og ikke endeligt afgjort ved en administrativ klageinstans eller domstolene.«« [Ændrede regler om forrentning af kildeskattekrav og krav om sikkerhedsstillelse] Ny paragraf Af skatteministeren, tiltrådt af udvalget:
 13) Efter § 9 indsættes som ny paragraf:
»§ 01 I lov nr. 426 af 6. juni 2005 om ændring af selskabsskatteloven og andre skattelove (Nedsættelse af selskabsskatten og globalpuljeprincip i sambeskatningen), som ændret ved § 5 i lov 1182 af 12. december 2005, § 14 i lov nr. 343 af 18. april 2007 og § 6 i lov nr. 344 af 18. april 2007, foretages følgende ændring:
1. I § 15, stk. 8, 5. pkt., ændres »ligningslovens § 15« til: »selskabsskattelovens § 12«.« [Manglende konsekvensændring] Til § 10 14) I stk. 2 ændres »og § 6, nr. 1« til: »§ 6, nr. 1, og § 01«.
[Virkningstidspunkt for manglende konsekvensændring] Af skatteministeren, tiltrådt af et flertal (S, RV, EL og SF):
 15) Efter stk. 7 indsættes som nyt stykke:
»Stk. 8. § 5, nr. 03, har virkning for anmodninger om tilbagebetaling af kildeskatter, der ikke er afgjort af told- og skatteforvaltningen senest den 30. juni 2012. Dette gælder, uanset at indeholdelse af kildeskat er sket før den 1. juli 2012.« Stk. 8 og 9 bliver herefter stk. 9 og 10.
[Virkningstidspunkt for anmodning om tilbagebetaling af kildeskatter] Bemærkninger Til nr. 1 og 2 Der er tale om konsekvensændringer som følge af den foreslåede regulering af underskudsfremførsel og sambeskatning.
Til nr. 3 Den foreslåede § 12, stk. 4, i selskabsskatteloven regulerer samspillet mellem den foreslåede underskudsbegrænsning og reglen i ligningslovens § 33 H om adgang til at bortse fra underskud for at opnå lempelse for udenlandske skatter.
 Ligningslovens § 33 H omfatter selskaber og fonde, der er fuldt skattepligtige til Danmark.
Efter selskabsskattelovens § 31, stk. 7, kan et sambeskattet fast driftssted i Danmark (af et udenlandsk selskab) eller et sambeskattet datterselskab i Danmark (med et udenlandsk moderselskab) vælge at se bort fra underskud, der overføres til modregning i dets indkomst fra andre sambeskattede selskaber eller faste driftssteder.
Det er en betingelse, at henholdsvis det faste driftssteds og datterselskabets indkomst medregnes ved indkomstopgørelsen i udlandet.
Ved at bortse fra underskuddet kan der opnås lempelse for dansk skat i den udenlandske skat af indkomsten.
Selskabsskattelovens § 31, stk. 7, indeholder en regel svarende til ligningslovens § 33 H, dog således at formålet er at opnå lempelse for danske skatter i udenlandsk indkomst.
Ligningslovens § 33 H har til formål at opnå lempelse for udenlandske skatter i dansk indkomst.
På den baggrund foreslås det, at den foreslåede regulering af samspillet mellem den foreslåede underskudsbegrænsning og muligheden for at bortse fra underskud for at opnå lempelse for skatter udvides til også at omfatte de situationer, hvor der bortses fra underskud efter selskabsskattelovens § 31, stk. 7.
Til nr. 4 Der foreslås en tydeliggørelse af den foreslåede tilføjelse til koncerndefinitionen i reglerne om sambeskatning.
Den pågældende tilføjelse skal sikre, at der i samme sambeskatning ikke kan indgå både selskaber, som er undergivet de generelle regler om udnyttelse af underskud for tidligere år, og selskaber, der er undergivet særlige regler om udnyttelse af underskud for tidligere år.
 Formålet er at gøre det klarere, at det afgørende kriterium er, hvorvidt et selskab m.v., hvis det måtte have et uudnyttet underskud fra tidligere år, skal bruge reglerne i selskabsskatteloven § 12, stk. 2 og 3, eller om selskabet m.v. skal bruge et andet lovbaseret regelsæt om udnyttelse af gamle underskud.
 Reglen skal således ikke læses på den måde, at det afgørende kriterium er, hvorvidt et selskab m.v. i det konkrete år har eller ikke har et uudnyttet underskud fra tidligere år, der kan fremføres.
 Det foreslås endvidere, at henvisningen til (selskabsskattelovens) § 12, stk. 2, ændres til en henvisning til § 12, stk. 2 og 3, da de to stykker hænger sammen.
Til nr. 5 Der er tale om en konsekvensændring som følge af den foreslåede regulering af underskudsfremførsel og sambeskatning.
Til nr. 6 og 7 Ifølge det fremsatte forslag hæfter administrationsselskabet og sambeskattede selskaber, hvor alle kapitalandele ved indkomstårets udløb er ejet direkte eller indirekte af et eller flere koncernselskaber, solidarisk sammen med skyldnerselskabet for dette selskabs skatter.
 Dette indebærer imidlertid, at i eksempelvis en koncernstruktur med tre selskaber  administrationsselskab, mellemholdingselskab med minoritetsaktionærer og et helejet datterselskab af mellemholdingselskabet  vil datterselskabet kunne komme til at hæfte solidarisk for administrationsselskabets manglende skattebetaling, hvorimod det mellemliggende holdingselskab kun hæfter subsidiært med en forholdsmæssig andel.
 Det foreslås på denne baggrund, at kriteriet for, hvilke selskaber i en sambeskatning der hæfter solidarisk, ændres, så kriteriet bliver, at de selskaber, der hæfter solidarisk sammen med skyldnerselskabet for dette selskabs skatter, er selskaber, hvor alle kapitalandele ved indkomstårets udløb er ejet direkte eller indirekte af det ultimative moderselskab.
Det foreslås endvidere, at den solidariske hæftelse yderligere skal omfatte selskaber, hvor alle kapitalandele ved indkomstårets udløb er ejet direkte eller indirekte af skyldnerselskabet eller selskaber, der hæfter solidarisk.
Herved sikres det, at hæftelsen bliver den samme for eksempelvis en kæde af selskaber, der direkte eller indirekte er ejet fuldt ud af et solidarisk hæftende selskab.
Tilsvarende sikres det, at selskaber ejet af skyldnerselskabet hæfter solidarisk med dette selskab.
Til nr. 8 Det foreslås, at den maksimering af hæftelsen, der foreslås at skulle gælde for koncernselskaber med minoritetsaktionærer, ændres, så disse selskaber maksimalt hæfter for den del af kravet, der svarer til den andel af kapitalen i det hæftende selskab, der ejes direkte eller indirekte af det ultimative moderselskab.
 Forslaget skal ses i sammenhæng med ændringsforslag nr. 6 og 7, hvormed det foreslås, at kriteriet for, hvilke selskaber der skal hæfte solidarisk, ændres.
Til nr. 9 og 10 Der er tale om konsekvensændringer som følge af den foreslåede regulering i forhold til faste driftssteder.
Til nr. 11 Der er tale om en konsekvensændring som følge af ændringsforslag nr. 6, hvormed der indsættes et nyt punktum efter det foreslåede 10. pkt. i selskabsskattelovens § 31, stk. 4.
Til nr. 12 Med de nugældende regler har et udenlandsk udbyttemodtagende selskab eller person krav på udbetaling af indeholdt kildeskat, hvis skattemyndighederne har tabt en sag om indeholdelse af kildeskat af det pågældende udbytte.
Dette gælder, uanset om skattemyndighederne vælger at indbringe kendelsen fra Landsskatteretten for domstolene eller at anke en dom til en højere retsinstans.
Anke af domme kan dog have opsættende virkning, hvis anken sker inden for eksekutionsfristen (som udgangspunkt 14 dage).
Hvis skattemyndighederne senere måtte vinde sagen, kan den oprindelig tilbageholdte kildeskat være udbetalt til det udenlandske selskab og eventuelt viderekanaliseret til andre udenlandske selskaber i koncernen.
Det medfører i realiteten, at skattemyndighederne har en begrænset mulighed for at få tilbagebetalt det udbetalte kildeskattebeløb.
Den nugældende forrentning af indbetalte kildeskatter sker efter renteloven og er beskrevet i Den juridiske vejledning 2012-1 afsnit A.
A. 12.3 Forrentning af tilbagebetalingskrav fra SKAT.
Rentesatsen er den sats, der for den pågældende periode gælder efter rentelovens § 5. Rentetilskrivningen sker, når der er gået 30 dage, fra skattemyndighederne har modtaget anmodningen om tilbagebetaling.
Ved ændringsforslaget foreslås en ændret forrentning af kildeskattekravet, således at renteniveauet i det væsentligste sidestilles med den forrentning, som opnås ved tilbagebetaling af overskydende skatter.
Herudover foreslås det, at skattemyndighederne får mulighed for at afbryde udbetalingsfristen og dermed forrentningen, hvis modtagerens forhold hindrer kontrol af, om modtageren reelt er den udbetalingsberettigede.
Dette princip anvendes allerede i dag i opkrævningslovens § 12, stk. 3, hvor skattemyndighederne kan afbryde fristen for eksempelvis udbetaling af negativ moms, hvis virksomhedens forhold gør, at myndighederne ikke kan foretage kontrol.
 Er der i forbindelse med udbetaling af udbytter, renter eller royalties sket indeholdelse af kildeskat, og overstiger indeholdelsen af kildeskat, hvad der endeligt kan indeholdes efter en dobbeltbeskatningsoverenskomst, direktiv 2011/96/EU om en fælles beskatningsordning for moder- og datterselskaber fra forskellige medlemsstater eller direktiv 2003/49/EF om en fælles ordning for beskatning af renter eller royalties, har modtageren krav på tilbagebetaling af beløbet.
 Vedrørende tilbagebetalingen bemærkes, at hvis det eksempelvis følger af en dobbeltbeskatningsoverenskomst, at kildeskatten skal nedsættes, men ikke frafaldes, og medfører dette, at Danmark ikke indeholder kildeskat, vil det være det fulde beløb, der tilbagebetales til modtageren.
Skattemyndighederne skal inden for 6 måneder fra modtagelsen af anmodningen om udbetaling sørge for, at beløbet udbetales til den berettigede.
Sker udbetaling senere end 6 måneder efter modtagelsen af anmodningen, foreslås det, at kravet forrentes med en rente svarende til renten efter § 7, stk. 2, i lov om opkrævning af skatter og afgifter m.v. med tillæg af 0,4 procentpoint pr. påbegyndt måned.
 Hermed svarer renteniveauet for forrentning af kildeskattekrav i det væsentligste til den forrentning, som opnås ved tilbagebetaling af overskydende skatter.
Forrentningen af det overskydende beløb sker tidligst efter 6 måneder, idet skattemyndighederne gives en frist på 6 måneder til at behandle anmodningen om tilbagebetaling.
Fristen er valgt under hensyntagen til, at sager om indeholdelse af kildeskat i mange tilfælde kan være komplekse at afdække.
For at vurdere, om den skattepligtige, der anmoder om tilbagebetaling, reelt også er den berettigede til at modtage det overskydende beløb, skal der ofte foretages tilbundsgående undersøgelser af eksempelvis koncernstruktur og overliggende ejerforhold.
Fristen på 6 måneder følger Kommissionens anbefalinger i »Henstilling om procedurer for kildeskattelettelser C(2009)7924 af 19. oktober 2009«.
Hvis modtageren vægrer sig ved at medvirke til at afklare de forhold, der skal danne grundlag for vurderingen af, om modtageren er den reelt berettigede, eller ikke afgiver tilstrækkelige oplysninger, kan skattemyndighederne afbryde fristen på 6 måneder, indtil betingelserne for udbetaling er opfyldt.
Afbrydes udbetalingsfristen på 6 måneder, sker der også en udskydelse af forrentningen.
 Har skattemyndighederne således behov for at få afdækket eksempelvis det modtagende selskabs ejerforhold, og det modtagende selskab ikke medvirker hertil på tilstrækkelig vis, kan skattemyndighederne efter en konkret vurdering afbryde fristen på 6 måneder, indtil det modtagende selskab har fremlagt de nødvendige oplysninger.
Skattemyndighederne vurderer konkret, hvilke oplysninger der er nødvendige for at undersøge, om betingelserne for udbetaling af indeholdt kildeskat er til stede.
Det er modtagerens pligt at fremlægge dokumentation for eller sandsynliggøre disse oplysninger.
Efterkommer modtageren ikke skattemyndighedernes anmodning, er skattemyndighederne berettigede til at afbryde udbetalingsfristen efter den foreslåede § 69 B, stk. 1, i kildeskatteloven.
 Forslaget om sikkerhedsstillelse i forbindelse med tilbagebetaling af indeholdte kildeskatter på udbytter, renter og royalties skal sikre det offentlige mod tab af skattekrav i sager, som ikke er endeligt afgjort ved domstolene.
Med forslaget åbnes der endvidere mulighed for, at skattemyndighederne efter en konkret vurdering kan kræve sikkerhedsstillelse fra den udenlandske modtager, forinden udbetaling foretages.
Det er en betingelse for at kræve sikkerhedsstillelse, at kravet er omtvistet og ikke endeligt afgjort ved en administrativ klageinstans eller domstolene.
Skønner skattemyndighederne efter en konkret vurdering, at udbetaling af kildeskat vil medføre en nærliggende risiko for tab, kan skattemyndighederne kræve, at modtageren stiller sikkerhed, forinden udbetaling foretages.
Skattemyndighederne kan kun stille krav om sikkerhedsstillelse, hvis kravet er omtvistet og ikke endeligt afgjort ved en administrativ klageinstans eller domstolene.
 Har skattemyndighederne således administrativt afgjort, at det udbetalende selskab skal indeholde kildeskat, og har det udbetalende selskab indeholdt kildeskatten, men påklaget afgørelsen og fået medhold ved en højere instans, kan skattemyndighederne kræve sikkerhedsstillelse af det modtagende selskab, som anmoder om udbetaling af kildeskatten, hvis skattemyndigheden har indbragt afgørelsen for en højere instans.
 De foreslåede regler skal sikre det offentlige mod tab af skattekrav i de tilfælde, hvor skattemyndighederne efter en endelig afgørelse ved domstolene har fået medhold i kravet om indeholdelse af kildeskat, men hvor kildeskatten i den mellemliggende periode er blevet udbetalt til et udenlandsk selskab eller en udenlandsk person.
Det må forventes, at skattemyndighederne fremover vil øge fokuseringen og kontrollen vedrørende tilbagebetaling af kildeskatter.
Dette bør ske for at sikre, at der ikke sker uretmæssig tilbagebetaling til en udenlandsk modtager, som ikke anses for retmæssig ejer.
 Den foreslåede § 69 B i kildeskatteloven har virkning for anmodninger om tilbagebetaling, der ikke er afgjort af told- og skatteforvaltningen senest den 30. juni 2012, jf. lovforslaget § 10, stk. 1.
Provenumæssige konsekvenser Provenumæssigt tilsigter ændringsforslaget at undgå, at Danmark taber provenu i forbindelse med manglende muligheder for inddrivelse af uberettigede refusioner af indeholdt udbytteskat m.v.  Hertil kommer en eventuel mindre besparelse i forbindelse med overgangen til anvendelse af rentesatsen i opkrævningsloven i stedet for rentesatsen fra renteloven ved forsinket tilbagebetaling af kildeskat på udbytter m.v.
Til nr. 13 Der er tale om en konsekvensændring, som følge af at ligningslovens § 15 flyttes til selskabsskatteloven.
Til nr. 14 Det foreslås, at konsekvensændringen, som følge af at ligningslovens § 15 flyttes til selskabsskatteloven, som de øvrige konsekvensændringer som følge heraf skal have virkning for indkomstår, der påbegyndes den 1. juli 2012 eller senere.
Til nr. 15 Det foreslås, at virkningstidspunktet for den foreslåede § 69 B i kildeskatteloven gælder anmodninger om tilbagebetaling af kildeskatter, som told- og skatteforvaltningen ikke har afgjort senest den 30. juni 2012. Dette gælder, uanset at kildeskatten er indeholdt eller anmodningen om tilbagebetaling er indsendt til told- og skatteforvaltningen før den 1. juli 2012.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Lars Dohn (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Henrik Høegh (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
