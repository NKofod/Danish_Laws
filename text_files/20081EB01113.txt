Bilag 1 Beretning afgivet af Udenrigsudvalget den 1. oktober 2009 Beretning over Forslag til folketingsbeslutning om etablering af et register over afgivelse og indfrielse af løfter om bistand [af Steen Gade (SF) m.fl.] 1. Udvalgsarbejdet Beslutningsforslaget blev fremsat den 2. april 2009 og var til 1. behandling den 19. maj 2009. Beslutningsforslaget blev efter 1. behandling henvist til behandling i Udenrigsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 9 spørgsmål til udviklingsministeren til skriftlig besvarelse, som denne har besvaret.
2. Politiske bemærkninger Udvalget opfordrer regeringen til at arbejde hen imod, at der sker en systematisk og offentligt tilgængelig registrering af løfter om bistand og om, hvorvidt løfterne indfries.
 Folketingsdebatten om beslutningsforslaget viste stor enighed om målsætningen, men en række partier afviste forslaget med henvisning til, at der efter deres opfattelse allerede skete en tilstrækkelig registrering.
 Udviklingsministerens svar på B 156  spørgsmål 1-9 viser imidlertid, at der som hovedregel kun registreres konkrete tilsagn og faktiske udbetalinger, mens der kun delvis registreres løfter og overholdelsen af disse.
Det fremgår af udviklingsministerens svar på B 156  spørgsmål 2, at løfter givet af G8-landene tænkes monitoreret, og det fremgår af svarene generelt, at der er forskellige bestræbelser i gang.
Men som svarene dokumenterer, mangler der fortsat en samlet, overskuelig og troværdig monitorering.
En sådan registrering bør ske i DAC-regi og koordineres med andre relevante fora, så der skabes et fuldstændigt overblik, herunder f.eks.
FNs kontor for koordinering af humanitære kriser, der registrerer en række oplysninger om nødhjælp.
