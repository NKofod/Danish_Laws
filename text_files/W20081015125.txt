Erstatningsansvarslovens § 26, stk. 1 og 2, tortgodtgørelse  Forbrydelser mod kønssædeligheden mv., nævnets j. nr. 08-520-10097 N. j.nr. 08-520-10097 Den 12-årige ansøger havde forud for tilskadekomsten været på en sommerlejr med den 29-årige skadevolder, der havde været med som lejrleder.
I den forbindelse havde ansøger og skadevolder udvekslet mobilnumre og havde efter sommerlejrens afslutning løbende skrevet til hinanden.
En aften skrev ansøger til skadevolder og ville have ham til at svare, hvad han ville gøre, hvis de to var kærester.
Dette resulterede i en længerevarende korrespondance mellem de to af klar seksuel karakter, dog således, at det blev mere og mere seksuelt, da ansøger hele tiden ville have skadevolder til at uddybe sine svar.
 Skadevolder blev idømt 10 dagbøder af 250 kr. for overtrædelse af straffelovens § 232.
Retten bemærkede vedrørende spørgsmålet om tort, at retten ikke fandt grundlag for at tilkende godtgørelse herfor, da den begåede overtrædelse ikke kunne betragtes som et særligt groft angreb mod ansøgers person.
Retten lagde herved vægt på, at parterne ikke befandt sig på samme sted under korrespondancen.
Retten lagde endvidere vægt på, at initiativet til korrespondancen kom fra ansøger, der efter hver pause opfordrede skadevolder til at fortsætte.
Endeligt fandt retten ikke, at sprogbrugen havde været grov nok til, at betingelserne for at tilkende godtgørelse for tort var opfyldte.
Da afgørelsen af erstatningsspørgsmålet således ikke gik i samme retning som strafspørgsmålet, blev kravet dog udskudt til civilt søgsmål i medfør af retsplejelovens § 992, stk. 1.
 Under henvisning til rettens dom og den begrundelse, der fremgik heraf, fandt nævnet heller ikke, at forholdet havde en så grov karakter, at ansøger kunne tilkendes godtgørelse for tort.
