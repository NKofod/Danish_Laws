 Bekendtgørelse om Trafik- og Byggestyrelsens gebyrer og afgifter på luftfartsområdet mv.
 I medfør af § 148 i luftfartsloven, jf. lovbekendtgørelse nr. 1036 af 28. august 2013, og som sat i kraft for Færøerne ved kongelig anordning, jf. anordningsbekendtgørelse nr. 1373 af 4. december 2013, som ændret ved anordning nr. 1315 af 16. november 2015, og § 31 i lov om registrering af rettigheder over luftfartøjer, jf. lovbekendtgørelse nr. 1035 af 28. august 2013, og som sat i kraft for Færøerne ved kongelig anordning nr. 1042 af 28. november 2000, fastsættes efter bemyndigelse, herunder i henhold til luftfartslovens § 152, stk. 1:
Anvendelsesområde § 1. Denne bekendtgørelse fastsætter bestemmelser om Trafik- og Byggestyrelsens gebyrer og afgifter for varetagelsen af opgaver, herunder offentlige forretninger og tilsynsvirksomhed, i henhold til luftfartsloven eller EU-forordninger på luftfartsområdet samt gebyrer for førelsen af rettighedsregisteret over luftfartøjer.
 Stk. 2. Virksomheder, organisationer og personer mm., i hvis interesse, der udføres opgaver på luftfartsområdet eller foretages rettighedsregistrering, betaler gebyrer til Trafik- og Byggestyrelsen efter §§ 3-5 og §§ 7-8.
 Stk. 3. Luftfartsselskaber betaler safety-bidrag til Trafik- og Byggestyrelsen efter § 6.
 Stk. 4. Bekendtgørelsen gælder ikke for virksomheder, organisationer, personer og luftfartøjer mm. hjemmehørende i Grønland.
Definitioner § 2.  I denne bekendtgørelse forstås ved:
 1) Udstedelsesgebyr: Betaling for Trafik- og Byggestyrelsens tiltrædelseskontrol på luftfartsområdet, herunder alle direkte og indirekte omkostninger ved udstedelser, godkendelser og enkeltstående opgaver, fx afholdelse af prøver og kurser samt betaling for omkostninger forbundet med Trafik- og Byggestyrelsens førelse af register over rettigheder over luftfartøjer mv., jf. lov om registrering af rettigheder over luftfartøjer.
2) Safety-bidrag: Afgift, som er fastsat i luftfartslovens § 148, stk. 1, til finansiering af Trafik- og Byggestyrelsens løbende tilsyn.
Safety-bidraget opkræves hos luftfartsselskaberne pr. passager, der befordres med luftfartøj, som afgår fra en dansk eller færøsk lufthavn.
Betaling af gebyrer og afgifter § 3. Udstedelsesgebyrerne betales enten som et fast gebyr eller som et gebyr efter regning på grundlag af Trafik- og Byggestyrelsens timeforbrug, jf. bilag 1 til denne bekendtgørelse.
 Stk. 2. Hvor gebyret fastsættes efter regning, er timesatsen fastsat i kapitel 1 i bilag 1 til denne bekendtgørelse, jf. dog § 7.
 Stk. 3. Udstedelsesgebyr i forbindelse med førelsen af rettighedsregistret, jf. kapitel 3 i bilag 1 til denne bekendtgørelse betales for ethvert dokument, som anmeldes til registrering, og som skal indføres i dagbogen.
 Afvises et dokument fra registrering, betales ikke nyt gebyr, hvis dokumentet anmeldes til registrering på ny inden 3 måneder regnet fra den første anmeldelse til registrering.
Stk. 4. Udstedelsesgebyr forfalder til betaling ved opgavens afslutning (udstedelsestidspunktet), medmindre der er tale om gebyrer efter stk. 3, som forfalder til betaling, når dokumentet anmeldes til registrering, eller når attest, afskrift, udskrift, kopi mv. rekvireres.
Endvidere kan Trafik- og Byggestyrelsen opkræve aconto beløb, som betales før opgavens påbegyndelse og undervejs i takt med opgavens udførelse.
 Stk. 5. Gebyrerne betales efter de satser, der er gældende på forfaldstidspunktet, jf. dog § 11.
 § 4. I forbindelse med en virksomhedsomdannelse fx fra personligt ejet virksomhed til aktieselskab, hvor forholdene i øvrigt ikke ændres, betales et udstedelsesgebyr, der beregnes på baggrund af timeforbrug.
 Stk. 2. I forbindelse med en udstedelse, hvor der er en forhåndsdialog med Trafik- og Byggestyrelsen, kan Trafik- og Byggestyrelsen forinden stille krav om, at det arbejde, som Trafik- og Byggestyrelsen udfører, indtil ansøgning indgives, vil indgå helt eller delvis i opgaven, og at denne del af opgaven skal medregnes i udstedelsesgebyret på baggrund af timeforbrug.
§ 5. Ved afbrydelse af en opgave inden afslutning betales en forholdsmæssig andel af udstedelsesgebyret efter et skøn over, hvor stor en andel af opgaven der var gennemført på dette tidspunkt, jf. dog stk. 2-4. Betalingen udgør 1) 25 % af udstedelsesgebyret, hvis mindre end 50 % af opgaven er gennemført, 2) 50 % af udstedelsesgebyret, hvis 50 % eller mere, men mindre end 75 % af opgaven er gennemført, og 3) 75 % af udstedelsesgebyret, hvis 75 % eller mere af opgaven er gennemført.
 Stk. 2. Ved afbrydelse af en opgave, for hvilken udstedelsesgebyret fastsættes efter regning, betales et beløb for det allerede udførte arbejde.
 Stk. 3. Prøver, der afsluttes før normeret tid af årsager, som ikke skyldes Trafik- og Byggestyrelsens forhold eller force majeure, betragtes som afsluttede opgaver, hvorfor hele udstedelsesgebyret, jf. tabel 4F - 4K i bilag 1 til denne bekendtgørelse, skal betales.
Stk. 4.  Prøver betragtes som påbegyndte opgaver, når tilmelding til prøven er sket.
Ved afmelding af en prøve, jf. tabel 4J - 4K i bilag 1 til denne bekendtgørelse, på grund af sygdom hos eleven betales dog intet gebyr, hvis afmelding sker skriftligt af den indstillende skole inden tidspunktet for den pågældende prøve, og hvis pågældende sygdom er dokumenteret over for Trafik- og Byggestyrelsen ved lægeerklæring.
 § 6. Safety-bidraget er reguleret efter luftfartslovens § 148, stk. 3, og satsen fremgår af bilag 1, kapitel 2, til denne bekendtgørelse.
 Stk. 2. Flyvepladser, hvorfra der afgår flyvninger med luftfartsselskaber, som skal betale safety-bidrag i henhold til luftfartslovens § 148, stk. 1, skal for hver måned indsende opkrævningsgrundlag for disse luftfartsselskaber til Trafik- og Byggestyrelsen senest den 10. dag i den efterfølgende måned.
 Stk. 3. Opkrævningsgrundlaget skal indeholde følgende oplysninger:
 1) Luftfartsselskabets navn, adresse og CVR-nummer eller tilsvarende.
 2) Antal passagerer, der skal betales safety-bidrag for.
 Stk. 4. Flyvepladserne skal, hvis Trafik- og Byggestyrelsen anmoder herom, opgøre antallet af passager, jf. stk. 3, nr. 2, på afgange fra flyvepladsen.
 Stk. 5. Trafik- og Byggestyrelsen opkræver safety-bidraget hos luftfartsselskaberne med en betalingsfrist på 30 dage.
 § 7. For udførelse af tiltrædelseskontrol på Færøerne betales, udover eventuel øvrig betaling efter denne bekendtgørelse, samtidig for Trafik- og Byggestyrelsens rejse- og opholdsudgifter, herunder udgifter ved rejsetidsforbrug.
 Stk. 2. For udførelse af opgaver, herunder tilsynsopgaver og tiltrædelseskontrol, i Grønland og uden for dansk område, betales, udover eventuel øvrig betaling efter denne bekendtgørelse, samtidig for Trafik- og Byggestyrelsens rejse- og opholdsudgifter, herunder udgifter ved rejsetidsforbrug.
 Stk. 3. Trafik- og Byggestyrelsen kan opkræve aconto beløb, som betales før opgavens påbegyndelse.
§ 8. Udebliver betaling af gebyrer og afgifter efter sidste rettidige indbetalingsdag, kan Trafik- og Byggestyrelsen opkræve et ekspeditionsgebyr på 100 kr. for hver rykkerskrivelse.
Der tillægges renter i overensstemmelse med rentelovens § 5.
Klageadgang § 9. Afgørelser truffet af Trafik- og Byggestyrelsen efter denne bekendtgørelse kan ikke indbringes for transport- og bygningsministeren eller anden administrativ myndighed, jf. bekendtgørelse om Trafik- og Byggestyrelsens opgaver og beføjelser, klageadgang og kundgørelse af visse af Trafik- og Byggestyrelsens forskrifter.
Ikrafttræden og overgangsbestemmelser § 10. Bekendtgørelsen træder i kraft den 1. januar 2016.
 Stk. 2. Bestemmelser om Trafikstyrelsens gebyrer og afgifter på luftfartsområdet (BL 9-10, 14. udg.) og bekendtgørelse nr. 1319 af 11. december 2014 om gebyr for registrering af rettigheder over luftfartøjer mv. ophæves.
 § 11. For opgaver på luftfartsområdet, hvor der betales gebyr efter regning, og hvor opgaven ikke er afsluttet 1. januar 2016, og for igangværende opgaver, hvor der 1. januar 2016 skiftes fra fast gebyr til gebyr efter regning, beregnes gebyret indtil 1. januar 2016 efter de hidtil gældende regler og fra 1. januar 2016 beregnes gebyret efter bestemmelserne i denne bekendtgørelse.
 Stk. 2. For opgaver, hvor der efter de hidtidige regler ikke har været krav om gebyr, vil der ikke blive opkrævet gebyr for sagsbehandling foretaget indtil 1. januar 2016.
Trafik- og Byggestyrelsen, den 25. november 2015 Carsten Falk Hansen / Lars Colding Laustrup Bilag 1 Gebyr- og afgiftssatser for 2016 Forord Dette bilag indeholder gebyrsatserne gældende for 2016 for Danmark og Færøerne.
Alle satser er angivet i danske kroner.
