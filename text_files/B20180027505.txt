Bekendtgørelse om landsplandirektiv for højspændingsstation ved Søndervig, Ringkøbing-Skjern Kommune I medfør af § 3, stk. 1 og 2, i lov om planlægning, jf. lovbekendtgørelse nr. 50 af 19. januar 2018, fastsættes:
Kapitel 1 Formål og retsvirkning § 1. Bekendtgørelsens formål er at muliggøre Ringkøbing-Skjern Kommunes planlægning for et landzoneareal til en højspændingsstation ved Nørbyvej øst for Søndervig i Ringkøbing-Skjern Kommune.
 Stk. 2. Bestemmelserne i §§ 2-9 tillægges retsvirkning som kommuneplan.
Kapitel 2 Områdets afgrænsning § 2. Bekendtgørelsen gælder for et område beliggende i det åbne land ved Nørbyvej øst for Søndervig i Ringkøbing-Skjern Kommune, som vist på bilag 1.
Kapitel 3 Anvendelse § 3. Inden for det i § 2 afgrænsede område kan Ringkøbing-Skjern Kommune i overensstemmelse med reglerne i §§ 4 - 9 planlægge for anlæg til tekniske formål, som en del af el-transmissionsnettet for Vesterhav Syd Havmøllepark.
§ 4. Der må inden for det i § 2 afgrænsede område opføres en højspændingsstation med teknikbygninger og fritstående el-tekniske anlæg.
I tilknytning hertil kan der etableres veje og parkering o.lign., som er nødvendige for anlæggets drift samt beplantning til afskærmning af anlægget.
Kapitel 4 Bebyggelsens omfang § 5. Inden for området fastsættes den maksimale bebyggelsesprocent til 10.
§ 6. Inden for området må der opføres ny bebyggelse i form af teknikbygninger.
Bebyggelsen må opføres i en etage og med en maksimal bygningshøjde på 7 meter.
§ 7. Højspændingsstationen må etableres med et areal på 12.000 m² til tekniske anlæg og bebyggelse.
Hertil kommer areal til beplantningsbælte og adgangsvej m.v.
§ 8. El-tekniske anlæg må have en højde på maksimalt 12 meter.
Lynfangsmaster må dog have en højde på maksimalt 18 meter.
 § 9. Anlægget skal afskærmes af et 10 meter bredt beplantningsbælte, som kan suppleres af en beplantet jordvold.
Kapitel 5 Ikrafttræden § 10. Bekendtgørelsen træder i kraft den 20. april 2018.
