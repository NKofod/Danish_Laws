Skriftlig fremsættelse (30. april 2014) Justitsministeren (Karen Hækkerup):
 Herved tillader jeg mig for Folketinget at fremsætte:
Forslag til lov om ændring af lov for Færøerne om udlændinges adgang til opholdstilladelse med henblik på visse former for beskæftigelse (Ændring af den særlige ordning for arbejdstagere fra EU-lande) (Lovforslag nr.
L 184).
 Formålet med lovforslaget er at justere den særlige ordning for arbejdstagere fra EU-lande, der gælder på Færøerne, og fremsættes efter ønske fra det færøske landsstyre.
 Efter en længere periode med meget lav ledighed på Færøerne indførtes ved lov nr. 462 af 17. juni 2008 bl.a. en ordning, hvorefter udlændinge, der er statsborgere i et land, der er medlem af Den Europæiske Union, kan gives opholdstilladelse på Færøerne på grundlag af ansættelse hos en arbejdsgiver på Færøerne i en række nærmere angivne tilfælde, hvor de almindelige betingelser for meddelelse af opholdstilladelse med henblik på beskæftigelse ikke er opfyldt.
 Ordningen finder alene anvendelse, når særlige beskæftigelsesmæssige hensyn taler for at give opholdstilladelse, hvilket ifølge lovens bemærkninger er tilfældet, når den generelle ledighed på Færøerne ikke overstiger 3,5 pct.
 Ordningen har ikke været i anvendelse siden december 2009.
 Ifølge landsstyret er der i den senere tid  uagtet at den generelle arbejdsløshed fortsat overstiger 3,5 pct.  opstået et akut behov for faglært arbejdskraft inden for bygge- og anlægssektoren.
 Det foreslås derfor, at den særlige ordning for arbejdstagere fra EU-lande justeres, således at der fremover vil kunne gives opholdstilladelse med henblik på beskæftigelse inden for bygge- og anlægssektoren på Færøerne, så længe arbejdsløsheden ikke overstiger 6 pct.
 Lovforslaget indeholder desuden ændringer af lovteknisk karakter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
