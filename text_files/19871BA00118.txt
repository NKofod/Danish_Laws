Nr BSF 118 Forslag til folketingsbeslutning om en forbedring af arbejdssikkerheden  

 inden for forsvaret Fremsat af Pelle Voigt (SF) Hanne Thanning Jacobsen (SF) Gert Petersen  

 (SF) Ebba Strange (SF) Jens Thoft (SF) den 16. februar 1988 Folketinget opfordrer regeringen til at sikre, at samtlige valgte talsmænd inden for forsvaret gives en sikkerhedsuddannelse svarende til et § 9-kursus af 32 timers varighed.
Bemærkninger til forslaget Erfaringer viser, at forsvarets bestemmelser om registrering, rapportering og behandling af arbejdsulykker og næruheld ofte ikke efterkommes i praksis.
 Det vil derfor være ønskeligt at ændre lov om arbejdsmiljø, jf.
lovbekendtgørelse nr. 646 af 18. december 1985, som ændret ved lov nr. 220 af 22. april 1987, således at loven omfatter militærtjeneste i fredstid.
Et vigtigt skridt for at øge arbejdssikkerheden i forsvaret, som kan gennemføres uden lovændring, er imidlertid at sikre, at repræsentanter for alle personelgrupper i de militære enheder modtager en fyldestgørende sikkerhedsuddannelse.
Der bør således gives en sikkerhedsuddannelse svarende til et § 9-kursus af 32 timers varighed tilpasset de særlige forhold, der gælder for den militære uddannelse.
Sikkerhedsarbejdet bør foregå i talsmands- og kontaktudvalg, sådan som det er fastsat i lov nr.
244 af 7. juni 1967 om samarbejdsregler i forsvaret.
Det betyder, at den valgte talsmand samtidig skal fungere som sikkerhedsrepræsentant.
Skulle det vise sig mere hensigtsmæssigt, er forslagsstillerne åbne over for at lade talsmandens suppleant modtage den pågældende uddannelse.
Samtidig bør det sikres, at der på alle tjenestesteder udpeges en officer med særligt ansvar for sikkerhedsforhold.
