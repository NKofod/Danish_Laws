Nr LSF 168 Forslag til Lov om ændring af lov om beskatning til kommunerne af faste  

 ejendomme (Ejendomme, der periodevis anvendes til dækningsafgiftspligtigt  

 formål, morarenteberegning og rentegodtgørelse ved tilbagebetaling af  

 ejendomsskat) Fremsat af indenrigsministeren (Enggaard) den 15. januar 1987 § 1 I lov om beskatning til kommunerne af faste ejendomme, jf.
lovbekendtgørelse nr. 595 af 5. september 1986, foretages følgende ændringer:
 1. I § 23 A, stk. 2, indsættes efter 2. pkt.:
»Af ejendomme, der er omfattet af stk. 1, men som en del af året anvendes til et ikke-afgiftspligtigt formål, svares kun delvis dækningsafgift.
Andelen fastsættes forholdsmæssigt på grundlag af den eller de perioder, hvori ejendommen anvendes til afgiftspligtigt formål, idet den samlede periode forhøjes til nærmeste antal fjerdedele af et år.« 2. I § 27, stk. 1, 2. pkt., udgår »med tillæg af eventuel fikseret ejendomsskyld til staten«.
 3. Efter § 27 indsættes som ny paragraf:
»§ 27 A.
Bestemmelsen i § 27, stk. 2, gælder også for forrentning af øvrige betalinger, der vedrører ejendommen, og som opkræves sammen med de kommunale ejendomsskatter.« 4. § 29, stk. 4, 1. pkt., ophæves, og i stedet indsættes:
»Hvor ændring af ansættelsen eller af skatteberegningen medfører godtgørelse af erlagt skat, har den skattepligtige krav på renter.
Renterne beregnes med 1 pct. pr. påbegyndt måned fra datoen for indbetalingen, og indtil tilbagebetaling sker.« 5. I kapitel V indsættes efter § 30 som ny paragraf:
»§ 30 A.
Indenrigsministeren kan fastsætte regler om kommunalbestyrelsernes adgang til at opkræve gebyr for meddelelse af ejendomsoplysninger til private.« § 2 Stk. 1. § 1, nr. 1, har virkning fra og med skatteåret 1988.
 Stk. 2. § 1, nr. 2, har virkning fra og med skatteåret 1987.
 Stk. 3. § 1, nr. 3 og 4, træder i kraft den 1. juli 1987.
Oprindeligt fremsat lovforslag Blad nr 448 § 1 I lov om beskatning til kommunerne af faste ejendomme, jfr.
lovbekendtgørelse nr. 595 af 5. september 1986, foretages følgende ændringer:
 1. I § 23 A, STK. 2, indsættes efter 2. PKT.:
»Af ejendomme, der er omfattet af stk. 1, men som en del af året anvendes til et ikke-afgiftspligtigt formål, svares kun delvis dækningsafgift.
Andelen fastsættes forholdsmæssigt på grundlag af den eller de perioder, hvori ejendommen anvendes til afgiftspligtigt formål, idet den samlede periode forhøjes til nærmeste antal fjerdedele af et år.«.
2. I § 27, STK. 1, 2. PKT., udgår: »med tillæg af eventuel fikseret ejendomsskyld til staten«.
 3. Efter § 27 indsættes:
»§ 27 A.
Bestemmelsen i § 27, stk. 2, gælder også for forrentning af betaling, når denne opkræves sammen med de kommunale ejendomsskatter og vedrører:
1) ejendommens forsyning med vand, elektricitet, varme og gas, 2) ejendommens forbindelse med omverdenen, 3) afledning eller fjernelse fra ejendommen af vand eller andet eller, 4) kommunale fællesantenneanlæg, som ejendommen er tilsluttet.«.
 4. § 29, STK. 4, 1. PKT., ophæves, og i stedet indsættes:
»Hvor ændring af ansættelsen eller af skatteberegningen medfører godtgørelse af erlagt skat, har den skattepligtige krav på renter.
Renterne beregnes med 1 pct. pr. påbegyndt måned fra datoen for indbetalingen og indtil tilbagebetaling sker.«.
§ 2 Stk. 1. § 1, nr. 1, har virkning fra og med skatteåret 1988.
 Stk. 2. § 1, nr. 2, har virkning fra og med skatteåret 1987.
 Stk. 3. § 1, nr. 3 og 4, træder i kraft den 1. april 1987.
BEMÆRKNINGER TIL LOVFORSLAGET ALMINDELIGE BEMÆRKNINGER Der foreslås følgende ændringer i den kommunale ejendomsskattelov (lovbekendtgørelse nr. 595 af 5. september 1986):
1. Lovens § 23 A om dækningsafgift af forretnings- o.lign. ejendomme foreslås ændret, således at der kun skal svares delvis dækningsafgift af ejendomme, hvis drift veksler mellem anvendelse til afgiftspligtigt og ikke-afgiftspligtigt formål, f.eks. en ejendom, der anvendes til kursuscenter (ikke-afgiftspligtigt formål) en del af året og til hotel (dækningsafgiftspligtigt formål) resten af året (forslagets § 1, nr. 1).
2. Der foreslås indsat en ny § 27 A, hvorefter der normalt kommer til at gælde samme morarente for alle de betalinger, der opkræves over ejendomsskattebilletten (forslagets § 1, nr. 3).
3. Der sker en ajourføring af den rentegodtgørelse, der skal ydes skatteyderen i tilfælde af tilbagebetaling af ejendomsskat (forslagets § 1, nr. 4).
 Forslagets § 1, nr. 2, er af redaktionel karakter.
BEMÆRKNINGER TIL DE ENKELTE BESTEMMELSER Til nr. 1 I gældende lovs regler om dækningsafgift af forretningsejendomme er der alene en bestemmelse om delvis dækningsafgift for de tilfælde, hvor kun en del af en ejendoms areal anvendes til et afgiftspligtigt formål.
Af sådanne ejendomme svares dækningsafgift af den del af forskelsværdien, der vedrører den del af ejendommen, der anvendes til det afgiftspligtige formål; dog kun hvis den pågældende del udgør mere end halvdelen af forskelsværdien for hele ejendomme.
Derimod indeholder loven ikke en tilsvarende regel for de tilfælde, hvor en ejendom kun en del af skatteåret anvendes til et afgiftspligtigt formål, f.eks. sæsonmæssig anvendelse til forretning eller hotel, mens den resten af året anvendes til et ikke-afgiftspligtigt formål, f.eks. til kursuscenter.
I sådanne tilfælde anses ejendommen ifølge Indenrigsministeriets praksis i dækningsafgiftssager for at være fuldt afgiftspligtig.
Det forekommer imidlertid rimeligt, at der gælder nogenlunde tilsvarende regler om delvis dækningsafgift i begge grupper, dvs.
både med hensyn til ejendomme, hvor kun en del af arealet anvendes til et afgiftspligtigt formål, og med hensyn til ejendomme, der i løbet af året anvendes skiftevis til afgiftspligtigt og ikke-afgiftspligtigt formål.
Det foreslås derfor, at det gennem indsættelse af to nye punktummer i § 23 A, stk. 2, fastslås, at der i de sidstnævnte tilfælde kun skal svares delvis dækningsafgift af ejendommen, idet andelen fastsættes forholdsmæssigt på grundlag af den periode, hvori ejendommen anvendes til et afgiftspligtigt formål.
Af praktisk administrative grunde bestemmes det, at perioden skal forhøjes til nærmeste antal fjerdedele af et år.
Dvs. at dækningsafgiften af de pågældende ejendomme altid kommer til at udgøre et vist antal fjerdedele af fuld dækningsafgift.
Det bemærkes, at den foreslåede bestemmelse ikke vedrører tilfælde, hvor driften af en dækningsafgiftspligtig virksomhed er indstillet eller ophørt.
I sådanne tilfælde anses afgiftspligten at vedvare, indtil ejendommen indrettes til et ikke-afgiftspligtigt formål, eller eventuelt indtil ejendommen er kommet i en sådan stand, at den er uanvendelig til virksomhed af den art, der er nævnt i ejendomsskattelovens § 23 A.
Til nr. 2 Der er tale om en ændring af redaktionel karakter.
I den kommunale ejendomsskattelovs § 27, stk. 1, 2. pkt., er der fastsat en minimumsregel for opkrævning af ejendomsskatter, således at et årligt ejendomsskattebeløb på mindre end 200 kr.
ikke opkræves.
Reglen omfatter det samlede årlige beløb, der vil kunne pålignes en given ejendom i grundskyld og dækningsafgift til kommune og amtskommune med tillæg af eventuel fikseret ejendomsskyld til staten.
Opkrævning af fikseret ejendomsskyld til staten er imidlertid bortfaldet fra og med skatteåret 1987, jf. lov nr. 313 af 4. juni 1986. I konsekvens heraf foreslås det, at henvisningen til denne ejendomsskat i 200 kr.'s-reglen udgår.
Til nr. 3 1. Den foreslåede indsættelse af en ny § 27 A i ejendomsskatteloven har til formål at udvide lovens regel (§ 27, stk. 2) om beregning af rente ved forsinket betaling af ejendomsskatter (morarente), således at reglen også kommer til at omfatte visse andre krav end ejendomsskatterne, når disse andre krav opkræves over ejendomsskattebilletten sammen med ejendomsskatterne. Ændringen vil give mulighed for at effektivisere og billiggøre kommunernes opkrævning af restancer på ejendomsskattebilletten.
De gældende regler har givet problemer, fordi kommunerne opkræver flere forskellige fordringer over ejendomsskattebilletten.
Der kan gælde forskellige regler for beregning af morarenter af disse fordringer, hvilket komplicerer beregningen af morarenter.
For selve ejendomsskatternes vedkommende er det udtrykkeligt bestemt i den kommunale ejendomsskattelov (§ 27, stk. 2), at der ved forsinket betaling af ejendomsskatter kan opkræves en morarente på 1 pct. pr. påbegyndt måned, der betales for sent.
For andre afgifter m.v. gælder der ikke særlige regler om beregning af morarente, og beregningen af morarenter af andre krav end ejendomsskatterne skal i et vist omfang ske efter reglerne i lov om renter ved forsinket betaling (lov nr. 638 af 21. december 1977, jf. lovbekendtgørelse nr. 583 af 1. september 1986). Efter denne lov (morarenteloven) kan der ved forsinket betaling af et pengekrav på formuerettens område fra forfaldsdagen til betalingsdagen kræves en morarente, der årligt svarer til den til enhver tid fastsatte diskonto med et tillæg på 6 pct. (p.t. i alt 13 pct.).
Renteperioden opgøres efter morarenteloven på grundlag af tidsrummet mellem forfaldsdag og betalingsdag (dag til dag beregning) i modsætning til ejendomsskattelovens regel om opgørelse pr.
 påbegyndt måned.
Der er altså både forskel med hensyn til satsen og tidsberegningen mellem morarentelovens og ejendomsskattelovens renteregler.
Disse forskelle vanskeliggør en samlet opgørelse af morarenter for krav, der opkræves samlet over ejendomsskattebilletten.
2. I dette afsnit er givet en nærmere gennemgang af forholdene i forbindelse med opkrævning over ejendomsskattebilletten.
Kommunerne opkræver ofte en række forskellige afgifter m.v. over ejendomsskattebilletten.
Således er der f.eks. i den kommunale ejendomsskattelov hjemlet adgang for kommunerne til at opkræve særskilte afgifter for vandforsyning og dagrenovation.
Formålet med denne bestemmelse er at give kommunerne adgang til at beregne de her omhandlede afgifter på grundlag af vurderingen.
Endvidere opkræver kommunerne med hjemmel i ejendomsskatteloven de afgifter, der tidligere blev opkrævet af amtsstuerne (brandforsikringspræmier, ydelser til landvindingslån og dige-, pumpe- og kystsikringsbidrag).
Herudover opkræver en række kommuner afgifter vedrørende el, gas, varme, kloakforsyning, anlæg af fortov, fællesantenneanlæg, skorstensfejning m.m.
For det beløb, der opkræves over ejendomsskattebilletten, vil morarenten ved forsinket betaling afhænge af, hvilken afgiftstype m.v., der opkræves.
Morarenteberegningen kan således opdeles på følgende fire grupper:
a) EJENDOMSSKATTER.
Morarenten udgør 1. pct. pr. påbegyndt måned fra forfaldsdagen.
b) AFGIFTER, SOM KAN OPKRÆVES EFTER SÆRLIG HJEMMEL I EJENDOMSSKATTELOVEN (VANDFORSYNING OG RENOVATION). Der er i loven givet kommunalbestyrelsen adgang til selv at fastsætte morarenten, f.eks. svarende til morarenten for ejendomsskatter.
c) AFGIFTER, SOM TIDLIGERE OPKRÆVEDES AF AMTSSTUERNE.
I henhold til ejendomsskatteloven opkræves disse afgifter efter de hidtil gældende regler, dvs. med en morarente på 1 pct. pr. påbegyndt måned, svarende til morarenten for ejendomsskatter.
At disse afgifter m.v. overhovedet er omtalt i ejendomsskatteloven er historisk begrundet.
d) ØVRIGE AFGIFTER (GAS, VARME, KLOAK, M.V.). Da der ikke i særlovgivningen er fastsat regler for beregning af morarenter for disse afgifter, skal morarenten beregnes efter de generelle regler i loven om renter ved forsinket betaling m.v. (På årsbasis diskontoen + 6 pct.).
Mens kommunerne således har mulighed for at anvende samme morarente for de under a)-c) anførte afgifter m.v., skal der efter de gældende regler anvendes en anden morarente for afgifterne under d).
3. Efter den foreslåede nye § 27 A i ejendomsskatteloven kommer lovens morarenteregel for ejendomsskatterne også til at omfatte de krav, der er nævnt ovenfor under litra d i punkt 2, jf. nr. 1 og 2 i forslaget til ny § 27 A.
Der vil dermed normalt gælde samme morarenteregel for alle de krav, der opkræves over ejendomsskattebilletten.
Derved forenkles morarenteberegningen, idet den skal ske med een sats for det samlede restancebeløb på ejendomsskattebilletten.
Efter den foreslåede bestemmelses nr. 3 medtages under lovens morarenteregel også krav vedrørende afledning eller fjernelse fra ejendommen af vand eller andet.
Herunder falder f.eks.
 skorstensfejerbidrag.
Endvidere medtages i § 27 A, nr. 4, krav i forbindelse med kommunale fællesantenneanlæg, som ejendommen er tilsluttet.
De krav, der er opregnet i § 27 A, bliver omfattet af ejendomsskattelovens morarenteregel, hvad enten der er tale om bidrag til vedligeholdelsesudgifter, anlægsbidrag eller forbrugsafgifter.
Det er en forudsætning for anvendelsen af bestemmelsen, at der kun opkræves betaling sammen med de kommunale ejendomsskatter i det omfang, betalingen påhviler den, der er ejer af ejendommen.
Bestemmelsen vedrører alene forrentningen af de omhandlede afgifter, og der sker således ikke ændring af reglerne om andre forhold vedrørende afgifterne, f.eks. om udpantningsret eller fortrinsret i fast ejendom.
4. Det skal i øvrigt nævnes, at der i Justitsministeriets regi pågår overvejelser, der i videre omfang vil kunne føre til ændringer i reglerne om beregning af morarenter.
 Justitsministeriet har herom oplyst:
»Lov nr. 638 af 21. december 1977 om renter ved forsinket betaling m.v. (renteloven) gælder kun for renter af pengekrav på formuerettens område, dog gælder der for krav UDEN FOR formuerettens område en regel om procesrente, der skal betales fra den dag, da fordringshaveren begyndte retsforfølgning til betaling af gælden.
Krav af offentligretlig karakter skal således ikke forrentes efter rentelovens almindelige regler, og en række af de krav, der opkræves af kommunerne vil falde uden for loven f.eks. skatter og (fiskale) afgifter, krav vedrørende social bistand, miljøsikring og tilsyn med byggeri.
Et udvalg nedsat af Justitsministeriet overvejer for tiden en revision af renteloven, herunder om der skal ske en udvidelse af rentelovens anvendelsesområde, således at der skal gælde fælles regler for formueretlige og ikke-formueretlige krav.« Til nr. 4 Ved bestemmelsen sker der en ajourføring af den kommunale ejendomsskattelovs regel om renteberegning i forbindelse med tilbagebetaling af ejendomsskatter.
I lovens § 29, stk. 4, bestemmes det, at hvor ændring af ansættelsen (dvs. vurderingen) eller af skatteberegningen medfører godtgørelse af erlagt skat, har den skattepligtige krav på renter, 5 pct. p.a.
af det skattebeløb, der tilbagebetales, for tiden fra datoen for indbetalingen til datoen for tilbagebetaling.
Rentesatsen på 5 pct. p.a. er uændret siden vedtagelsen af gældende lov i 1961, hvorfor det findes naturligt med en ajourføring.
Det foreslås, at rentesatsen kommer til at svare til den sats, der gælder i tilfælde, hvor der skal svares morarente til kommunen som følge af for sen indbetaling af ejendomsskatterne (lovens § 27, stk. 2). Dvs. 1 pct. pr. påbegyndt måned.
BILAG I dette bilag er (markeret med --/ og /-- ) indsat gældende formulering af de bestemmelser, der berøres af lovforslaget § 1 I lov om beskatning til kommunerne af faste ejendomme, jfr.
lovbekendtgørelse nr. 595 af 5. september 1986, foretages følgende ændringer:
 1. I § 23 A, STK. 2, indsættes efter 2. PKT.:
»Af ejendomme, der er omfattet af stk. 1, men som en del af året anvendes til et ikke-afgiftspligtigt formål, svares kun delvis dækningsafgift.
Andelen fastsættes forholdsmæssigt på grundlag af den eller de perioder, hvori ejendommen anvendes til afgiftspligtigt formål, idet den samlede periode forhøjes til nærmeste antal fjerdedele af et år.«.
--/ § 23 A.
I primærkommunerne kan kommunalbestyrelsen bestemme, at der som  

 bidrag til de udgifter, ejendomme, der anvendes til kontor, forretning,  

 hotel, fabrik, værksted og lignende øjemed, medfører for kommunen, skal  

 svares dækningsafgift af sådanne ejendommes forskelsværdi.
Af ejendomme, der  

 delvis anvendes som anført, svares dækningsafgift dog kun, når den del af  

 forskelsværdien, der vedrører den til de nævnte formål anvendte del af  

 ejendommen, udgør mere end halvdelen af forskelsværdien for hele ejendommen.
Stk. 2. Dækningsafgift af de i stk. 1, 1. punktum, omhandlede ejendomme  

 svares af forskelsværdien med en af kommunalbestyrelsen fastsat promille, der  

 højst kan udgøre 10. Dækningsafgift af de i stk. 1, 2. punktum, omhandlede  

 ejendomme svares med samme promille af den del af forskelsværdien, der  

 vedrører den til de nævnte formål anvendte del af ejendommen.
Dækningsafgift  

 svares alene af den del af den afgiftspligtige forskelsværdi, der overstiger  

 50.000 kr.
 Stk. 3. Dækningsafgift i henhold til denne paragraf kan ikke opkræves af  

 ejendomme, der er fritaget for grundskyld i henhold til § 7.
 Stk. 4. Såfremt en ejendom som følge af ændring i anvendelsen af denne  

 overgår til eller ophører med at skulle svare dækningsafgift efter nærværende  

 paragraf, sker dette ved udgangen af det kvartal, hvori ændringen har fundet  

 sted.
Stk. 5. Vurderingsrådene skal på kommunalbestyrelsens begæring foretage de  

 fordelinger af ejendomsværdien og grundværdien, der er fornødne for  

 beregningen af den her omhandlede dækningsafgift.
Finansministeren fastsætter  

 det vederlag, kommunerne skal erlægge til vurderingsrådene for foretagelse af  

 de nævnte fordelinger, såfremt fordeling ikke begæres foretaget i forbindelse  

 med en vurdering.
/-- 2. I § 27, STK. 1, 2. PKT., udgår: »med tillæg af eventuel fikseret ejendomsskyld til staten«.
--/ § 27. Grundskyld og dækningsafgift opkræves i to eller flere lige store  

 rater efter kommunalbestyrelsens nærmere bestemmelse med forfaldstid den 1. i  

 de måneder, som kommunalbestyrelsen bestemmer.
Hvis de nævnte kommunale  

 ejendomsskatter med tillæg af eventuel fikseret ejendomsskyld til staten  

 udgør mindre end 200 kr. årlig, opkræves beløbet dog ikke.
 Stk. 2. Sker betaling ikke senest på en af kommunalbestyrelsen fastsat  

 dato efter forfaldsdagen, er kommunalbestyrelsen berettiget til at fordre  

 skattebeløbet forrentet fra forfaldsdagen med 1 pct. månedlig for hver  

 påbegyndt måned, indtil betaling sker.
 Stk. 3. Enhver af de nævnte skatter og afgifter tillige med påløbne renter  

 bliver, såfremt de ikke er betalt senest den 3. i den efter forfaldsdagen  

 følgende måned, at søge inddrevet ved udpantning.
/-- 3. Efter § 27 indsættes:
»§ 27 A.
Bestemmelsen i § 27, stk. 2, gælder også for forrentning af betaling, når denne opkræves sammen med de kommunale ejendomsskatter og vedrører:
1) ejendommens forsyning med vand, elektricitet, varme og gas, 2) ejendommens forbindelse med omverdenen, 3) afledning eller fjernelse fra ejendommen af vand eller andet eller, 4) kommunale fællesantenneanlæg, som ejendommen er tilsluttet.«.
 4. § 29, STK. 4, 1. PKT., ophæves, og i stedet indsættes:
»Hvor ændring af ansættelsen eller af skatteberegningen medfører godtgørelse af erlagt skat, har den skattepligtige krav på renter.
Renterne beregnes med 1 pct. pr. påbegyndt måned fra datoen for indbetalingen og indtil tilbagebetaling sker.«.
--/ § 29. Samtlige skatte- og afgiftsbeløb med påløbne renter hæfter på den  

 pågældende ejendom i dens helhed med den for kommunale skatter og afgifter  

 hjemlede pante- og fortrinsret og svares af den, der er ejer af ejendommen  

 ifølge erhvervelsesdokument, tinglyst som adkomst, eller af brugeren, såfremt  

 denne ifølge lovgivningen skal udrede skatterne af ejendommen.
 Stk. 2. Påklage af en sket ansættelse fritager ikke for pligt til betaling  

 til forfaldstid.
 Stk. 3. Ændres en ansættelse ifølge klage eller revision, bliver eventuel  

 berigtigelse at foretage senest ved førstkommende opkrævning.
Stk. 4. Hvor ændring af ansættelsen eller af skatteberegningen medfører  

 godtgørelse af erlagt skat, har den skattepligtige krav på renter, 5 pct.  

 p.a. af det skattebeløb, der tilbagebetales, for tiden fra datoen for  

 indbetalingen til datoen for tilbagebetalingen.
Sker godtgørelse i form af  

 afkortning i det skattebeløb, der skal erlægges ved førstkommende opkrævning,  

 beregnes renterne for tiden til sidste rettidige betalingsdag ved denne  

 opkrævning.
