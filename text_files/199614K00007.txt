Nr BTL 7 Betænkning over Forslag til lov om ændring af ligningsloven (Aftrapning af  

 lejeværdien over 5 år)   

 Nr L 7 1996-97, 1. samling Afgivet af Skatteudvalget Afgivet: 19961120 Udvalget har behandlet lovforslaget i nogle møder.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til forkastelse ved 3. behandling.
Et flertal inden for flertallet (Socialdemokratiets, Det Radikale Venstres  

 og Centrum-Demokraternes medlemmer af udvalget) bemærker, at  

 regeringspartierne ikke kan støtte lovforslaget.
Lovforslaget begrundes i  

 stigende ejendomsvurderinger.
Selv efter stigningerne ved 20. almindelige  

 vurdering er provenuet af overskud af egen bolig under niveauet før  

 skattereformen.
Dette skyldes, at regeringen allerede har nedsat  

 lejeværdiprocenterne, ligesom standardfradraget sidste år blev forøget.
Aftrapning af lejeværdien over den omhandlede årrække vil give et  

 provenutab i milliardklassen.
Et sådant forslag er økonomisk irrationelt.
I  

 en tid, hvor der sigtes mod ligevægt på de offentlige budgetter, er der  

 ganske enkelt ikke plads til de store lettelser, der med lovforslaget er lagt  

 op til.
 Det er regeringspartiernes opfattelse, at eventuelle skattelettelser på  

 nuværende tidspunkt kan bruges bedre end på sænkning af lejeværdien.
Ud over de realøkonomiske betragtninger er der endvidere hensynet til at  

 sikre det danske skattesystems bæredygtighed i en integreret verdensøkonomi,  

 hvor stort set alt andet end fast ejendom har meget let ved at glide over  

 landegrænserne.
I bestræbelserne på at sænke beskatningen af  

 arbejdsindkomsterne er og bliver beskatningen af fast ejendom en  

 indkomstkilde, der ikke kan ses bort fra.
Et mindretal inden for flertallet (Enhedslistens medlem af udvalget)  

 bemærker, at Enhedslisten under 1. behandling af lovforslaget afviste  

 afviklingen af lejeværdien og et dermed følgende provenutab på henved 6 mia.  

 kr. om året.
De senere år har allerede medført et fald i provenuet ved  

 beskatning af overskud af ejerbolig bl.a. i kraft af lempelser i  

 lejeværdibeskatningen og forhøjelse af standardfradraget.
 Enhedslisten er imidlertid indstillet på at medvirke til en løsning, hvis  

 f.eks. boligejere med lav indkomst kommer i en urimelig økonomisk situation  

 på grund af lejeværdistigninger og ligningslovens begrænsninger i stigninger  

 fra år til år ikke viser sig tilstrækkelige.
Enhedslisten foreslår derfor, at det overvejes at etablere en låneordning  

 vedrørende lejeværdistigninger.
Formålet med en sådan ordning skal være at  

 give mulighed for, at lejeværdistigninger indkapsles og dermed ikke bevirker  

 en urimelig belastning af de pågældende boligejeres økonomi.
Der henvises i  

 øvrigt til, at der allerede findes en i princippet tilsvarende låneordning i  

 lov om lån til betaling af ejendomsskatter, som for visse personer giver  

 mulighed for lån fra kommunen til bl.a. udgifter til ejendomsskatter.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse med de stillede ændringsforslag.
 ÆndringsforslagAf et mindretal (FP) tiltrådt af et mindretal  

 (V og KF):
 Til titlen 1) Undertitlen affattes således:
 »(Aftrapning af lejeværdien over 2 år)».
 Til § 1 2) I den under nr. 1 foreslåede affattelse af §  

 15 E, stk. 1, udgår 2.-6. pkt., og i stedet indsættes som nyt punktum:
»For indkomståret 1997 er procenterne henholdsvis 1,0 og 3,0, og for  

 indkomståret 1998 og følgende indkomstår er procenterne 0.« 3) I den under nr. 1 foreslåede affattelse af § 15 E,  

 stk. 1, udgår 8.-12. pkt., og i stedet indsættes som nye  

 punktummer:
»For indkomståret 1997 forhøjes procentsatsen til 1,25 pct.
For  

 indkomståret 1998 og følgende indkomstår er procentsatsen 0.« 4) I den under nr. 2 foreslåede ændring af § 15 E, stk. 2,  

 udgår 2.-6. pkt., og i stedet indsættes som nye punktummer:
»For indkomståret 1997 nedsættes procentsatsen til 0,5 pct.
For  

 indkomståret 1998 og følgende indkomstår er procentsatsen 0.« Til § 2 5) Paragraffen affattes således:
 »§ 2 Stk. 1. Loven træder i kraft den 1. januar 1997.
Stk. 2. Loven har virkning fra og med indkomståret 1997.« Bemærkninger Til nr. 1-5 Efter lovforslaget aftrappes lejeværdien over 5 år fra 1996  

 til år 2000. Ved ændringsforslagene foreslås det, at lejeværdien i stedet  

 afvikles over 2 år fra 1997 til 1998.
Jacob Buksti (S) nfmd.
Steen Jønsson (S) Susanne Fast Jensen (S)  

 Anna-Marie Hansen (S) Per Kaalund (S) Jes Lunde (SF) Elisabeth Arnold (RV)  

 Frank Aaen (EL) Sonja Albrink (CD) Peter Brixtofte (V) Svend Aage Jensby (V)  

 Charlotte Antonsen (V) Jens Løgstrup Madsen (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Dansk Folkeparti havde ikke medlemmer i udvalget.
