SU - klagefrist - klagevejledning - engelsk - dispensation Det følger af reglerne, at der en klagefrist på 4 uger fra den dato, hvor den studerende modtog afgørelsen.
 Ankenævnet for Statens Uddannelsesstøtteordninger kan se bort fra overskridelse af fristen, hvis der er klaget inden for 6 måneder efter modtagelsen af afgørelsen, og hvis overskridelsen af særlige grunde kan anses for undskyldelig.
 Ankenævnet fandt, at det forhold, at den studerende under sagens behandling kommunikerede på engelsk med Styrelsen for Institutioner og Uddannelsesstøtte, men alene havde modtaget klagevejledning på dansk, var en sådan særlig grund, at overskridelse af klagefristen skulle anses undskyldelig.
Reglerne Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017.
 § 46, om klagefristen på 4 uger fra meddelelse om afgørelsen Lov om Ankenævnet for Statens Uddannelsesstøtteordninger, lov nr. 269 af 19. marts 2013.
  § 6, stk. 4, om, at der indtil 6 måneder efter at klageren har fået meddelelse om afgørelsen, kan træffes afgørelse om, at der ses bort fra overskridelse af klagefristen, når overskridelsen af særlige grunde er undskyldelige.
 Sagsfremstilling:
 Styrelsen for Institutioner og Uddannelsesstøtte traf den 6. juli 2017 afgørelse i sagen, og den studerende klagede over afgørelsen den 26. august 2017. Klager, som var udlænding, havde kommunikeret med styrelsen på engelsk i hele sagsforløbet.
 I styrelsens afgørelser var der alene vejledt om klagefristen på dansk.
 Afgørelse:
 Formanden for Ankenævnet for Statens Uddannelsesstøtteordninger dispenserede for overskridelse af klagefristen, og sagen blev sendt til Styrelsen for Institutioner og Uddannelsesstøtte med henblik på genvurdering.
Begrundelse for afgørelsen Klagefristen er overskredet.
 Det er dog også vurderet, at fristoverskridelsen af særlige grunde er undskyldelig.
 Der er herved lagt vægt på, at det fremgår af din klage, at du kommunikerer på engelsk.
 Der er i den forbindelse lagt vægt på, at du alene har fået klagevejledning på dansk i afgørelsen af 6. juli 2017.
 Efter reglerne løber klagefristen på 4 uger fra den dato, hvor du modtog brevet.
