(Til stiftsfondsbestyrelserne) I henhold til bestemmelsen i § 13, stk. 2, i lov om menighedsråd  

 (lovbekendtgørelse nr. 256 af 10. maj 1973) kan der af kirkekassen inden for  

 maksimumsbeløb, der fastsættes af kirkeministeren, anvendes beløb dels til  

 fremme af det kirkelige liv i sognet, pastoratet eller kommunen, dels til  

 kirkelige formål af betydning for stiftet som helhed.
Nærmere regler om, til  

 hvilke formål sådanne beløb kan anvendes, fastsættes af kirkeministeren.
For  

 midler, der anvendes til lokale formål, er regler fastsat i kirkeministeriets  

 cirkulære af 15. maj 1973 om menighedsrådenes rådighedsbeløb.
For anvendelsen  

 af de midler, der indgår i stiftsfonde med henblik på støtte til formål, der  

 angår hele stiftet, fastsættes herved de nedenfor anførte retningslinier.
Da  

 det ikke er muligt positivt og udtømmende at angive de formål, hvortil  

 stiftsfondsmidler kan anvendes, er anvendelsesområdet i det væsentlige  

 angivet ved en negativ afgrænsning.
 1. Tilskud kan kun ydes til formål, som har eller  

 skønnes at kunne få betydning for stiftet som helhed.
Da de formål, som kan tilgodeses med midler fra et stiftsfond, ifølge  

 loven skal være af betydning for stiftet som helhed, kan der normalt ikke  

 ydes tilskud til lokalt begrænsede opgaver eller til formål, der væsentligt  

 har lokal betydning.
Eksempelvis kan der således ikke ydes støtte til  

 udsmykning af en kirke, udgivelse af en bog (fest- eller jubilæumsskrift) om  

 en kirke eller en gruppe af kirker eller præstegårde, udgivelse af en  

 sognehistorie, afholdelse af en kirkekoncert, komposition af en kantate eller  

 andet musikværk til et kirkejubilæum eller en kirkeindvielse.
Tilskud til en lokalt begrænset opgave vil dog kunne ydes i tilfælde, hvor  

 det drejer sig om en opgave, hvis løsning efter bestyrelsens skøn vil kunne  

 få videregående betydning for løsning af tilsvarende opgaver i den øvrige del  

 af stiftet.
I tvivlstilfælde kan spørgsmålet om ydelse af tilskud til sådanne  

 opgaver forelægges for kirkeministeriet.
Tilskud til deltagelse i møder, stævner og kurser m.v. i ind- og udland  

 kan ikke ydes, hvor formålet alene er deltagerens personlige dygtiggørelse  

 eller opbyggelse, medmindre der er tale om, at den pågældende dygtiggøres til  

 en speciel tjeneste i stiftet, f. eks. som sygehuspræst, fængselspræst eller  

 døvepræst.
I andre tilfælde må det være en betingelse, at deltageren kan  

 forventes at ville hjembringe kundskaber, som vil kunne bidrage til løsning  

 af specielle kirkelige opgaver i stiftet.
 Stiftsfondets midler kan ikke anvendes til dækning af udgifter i  

 forbindelse med deltagelse i møder i udlandet i tilfælde, hvor deltagerne fra  

 dansk side repræsenterer folkekirken som helhed.
Der kan ikke ydes gaver til andre stifter, f. eks. i anledning af  

 stiftsjubilæer, eller ydes tilskud til løsning af opgaver i andre stifter  

 eller i udlandet.
Det er dog ikke hermed udelukket, at to eller flere  

 stiftsfonde i forening bidrager til løsning af en opgave, som vil være af  

 betydning for de pågældende stifter som helhed.
 2. Der kan kun ydes tilskud til kirkelige formål.
I overensstemmelse med hidtidig praksis kan der af stiftsfondene anvendes  

 midler til afholdelse af udvidede landemoder, stiftsstævner og -møder med  

 adgang for alle præster, provstiudvalgs- og menighedsrådsmedlemmer i stiftet.  

 Ligeledes til kurser for præster, provstiudvalgs- og menighedsrådsmedlemmer  

 samt kirkelige medarbejdere i stiftet eller en del af dette.
Tilskud kan også  

 ydes til dækning af udgifter i forbindelse med præsters deltagelse i møder i  

 kontaktudvalg inden for stiftet (f. eks. kontaktudvalg for sygehuspræster og  

 sygehuslæger, kontaktudvalg for præster og børne- og ungdomsforsorgens  

 medarbejdere) og i fællesorganer for sådanne kontaktudvalg.
 Af stiftsfondenes midler kan der endvidere afholdes udgifter til udgivelse  

 af stiftsblade og stiftsårbøger samt til oprettelse og drift af  

 stiftsbiblioteker og stiftsarkiver.
Der kan ikke af stiftsfondene ydes tilskud til kirkefunktionærers  

 deltagelse i de af kirkefunktionærernes egne organisationer arrangerede  

 faglige kurser.
Om eventuel støtte hertil af kirkekasserne henvises til  

 kirkeministeriets cirkulære af 8. november 1967.
Der kan ikke ydes tilskud til almindelige kulturelle formål.
Der vil  

 således ikke i almindelighed kunne ydes tilskud til afholdelse af koncerter,  

 teaterforestillinger eller udstillinger.
Hvad specielt udstillinger angår  

 bemærkes dog, at der vil kunne ydes tilskud til afholdelse af udstillinger  

 med særligt kirkeligt formål, f.eks. en udstilling af kirkeblade og andre  

 kirkelige publikationer eller en udstilling af kirkelig brugskunst, forudsat  

 at det ikke blot er en enkelt kunstners værker, der udstilles.
Derimod kan  

 der ikke ydes tilskud til afholdelse af en kunstudstilling, blot fordi de  

 udstillede værker har kirkelige motiver.
 Tilskud til sociale bistandsformål kan ikke ydes hverken til foreninger,  

 der virker med socialt formål for øje, eller til enkeltpersoner.
 Ydelse af tilskud til humanitære formål i ind- og udland er udelukket,  

 også i tilfælde hvor en kirkelig organisation administrerer de midler, der  

 tilvejebringes til formålet.
 Der kan ikke ydes tilskud til almindelige uddannelsesmæssige formål.
3. Tilskud kan ikke ydes til formål, der varetages af  

 kirkelige organisationer Der kan ikke ydes tilskud til kirkelige sammenslutninger, organisationer  

 og foreninger, der er organiseret på frivillig basis samt de i tilknytning  

 hertil virkende lokale udvalg og kredse.
 Hvor der derimod er tale om udvalg, der er nedsat af biskoppen,  

 stiftsøvrigheden eller landemodet med henblik på fremme af det kirkelige liv  

 i stiftet, er der intet til hinder for, at der efter bestyrelsens bestemmelse  

 kan ydes tilskud til udvalgets arbejde - også i tilfælde, hvor der inddrages  

 ekspertise fra kirkelige organisationers medarbejdere.
 Medens der således ikke kan ydes tilskud til f. eks. missionsselskabernes  

 arbejde, vil der derimod være mulighed for at yde tilskud til den  

 oplysningsvirksomhed, der foregår i stiftsudvalg eller ved stiftsmøder med  

 det formål at fremme den almindelige forståelse for kirkens mission som en  

 nødvendig side af sognemenighedens arbejde og selvforståelse.
 4. Der kan ikke ydes tilskud til formål, der alene  

 tilgodeser enkelte kirkelige retningers eller gruppers interesser, medmindre  

 der er tale om en virksomhed, der må erkendes at være af betydning for  

 stiftet som helhed.
Da stiftsfondenes midler i det væsentlige tilvejebringes ved bidrag fra  

 menighedsrådenes rådighedsbeløb, er det i stiftsfondenes af ministeriet  

 stadfæstede vedtægter fastsat, at stiftsfondenes midler skal anvendes til  

 fælles folkekirkelige opgaver af betydning for hele stiftet.
Dette indebærer,  

 at de formål, som støttes af stiftsfondene, i almindelighed må have et bredt  

 folkekirkeligt sigte og ikke være af en sådan art, at alene enkelte kirkelige  

 retningers eller gruppers interesser tilgodeses.
---------- Bestemmelserne i nærværende cirkulære finder kun anvendelse på  

 stiftsfonde, der modtager bidrag fra menighedsrådenes rådighedsbeløb.
 Cirkulæret bedes fordelt til samtlige medlemmer af de pågældende  

 stiftsfondes bestyrelser.
