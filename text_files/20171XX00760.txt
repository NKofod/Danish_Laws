Skriftlig fremsættelse (23. marts 2018) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af fusionsskatteloven (Beskatning af løbende indtægter ved grænseoverskridende omstruktureringer) (Lovforslag nr.
L 207) Det er af min grundlæggende opfattelse, at indtægter, der er optjent i Danmark, også skal beskattes i Danmark.
Dette kan kun sikres ved, at vi har et robust skattesystem, der så vidt muligt afskærer muligheden for at undgå dansk beskatning af indtægter optjent her i landet.
 Lovforslaget har derfor til hensigt at hindre en utilsigtet mulighed for, at løbende indtægter optjent i Danmark kan unddrages dansk beskatning ved at gennemføre skattefrie grænseoverskridende selskabsmæssige omstruktureringer efter fusionsskatteloven med tilbagevirkende kraft.
 Det foreslås på den baggrund, at der indsættes en regel i fusionsskatteloven, som fastslår, at fusionsdatoen for de pågældende grænseoverskridende omstruktureringer ikke kan ligge forud for det tidspunkt, hvor omstruktureringen er vedtaget i alle de involverede selskaber.
 Lovforslaget skal have virkning fra fremsættelsen, da det er vurderingen, at der er risiko for, at der under de gældende regler kan spekuleres i at undgå dansk beskatning af den her i landet optjente indkomst, hvilket vil kunne medføre et ikke uvæsentligt mindreprovenu.
 Lovforslaget har således ikke været i høring forud for fremsættelsen og er heller ikke omfattet af de fælles ikrafttrædelsesdatoer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
