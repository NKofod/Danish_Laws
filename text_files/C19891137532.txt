 I cirkulære 178 2.10.1979 om undersøgelse for spirituspåvirkethed m.v. er  

 det i afsnit 3.1. foreskrevet, at der i visse situationer med et angivet  

 eller formodet spiritusforbrug efter kørslens afslutning skal udtages en  

 ekstra blodprøve.
Udtagelsen skal i disse situationer som hovedregel ske snarest efter, at  

 der er gået 2 timer fra afslutningen af den sidste spiritusindtagelse.
Det  

 fremgår af cirkulærebestemmelsens tilblivelse, at den ekstra blodprøve skulle  

 sikre oplysning om blodpromillens størrelse i en fase, hvor det konstante  

 fald er indtrådt, hvilken oplysning er påkrævet for, at Retslægerådet kan  

 beregne, hvorledes alkoholkoncentrationen har været forud for et  

 efterfølgende forbrug.
 Det er således ikke med cirkulærebestemmelsen tilsigtet at skabe grundlag  

 for en lægelig vurdering af sandsynligheden af et påstået efterforbrug.
Som det fremgår af cirkulærets afsnit 4.1.3.3. vil det i almindelighed  

 kunne lægges til grund, at den indtagne alkohol er opsuget og har fordelt sig  

 senest 2 timer efter indtagelsens afslutning.
Forsøg har imidlertid vist, at  

 blodpromillens maksimum undertiden nås allerede efter 15-20 minutters forløb,  

 hvorfor en faldende promille ikke vil kunne indgå som et relevant led i  

 bevisbedømmelsen vedrørende et påstået efterforbrug.
I den anledning har jeg indhentet en udtalelse fra Retslægerådet om  

 konsekvensen af at ophæve cirkulærebestemmelsen om udtagelse af en ekstra  

 blodprøve.
Rådet har den 8. marts 1989 afgivet følgende udtalelse:
»Det vil i alle situationer være tilstrækkeligt med een blodprøve.  

 Såfremt en sigtet »tages på hjulene«, bør prøven udtages tidligst  

 muligt efter kørslen.
Såfremt en sigtet umiddelbart påstår eller ved en  

 senere afhøring kan påstå et efterforbrug, bør blodprøven udtages tidligst 2  

 timer efter spiritusindtagelsens afslutning, respektive anholdelsen af den  

 pågældende.
På dette grundlag skulle Retslægerådet kunne afgive erklæring om,  

 hvorledes alkoholkoncentrationen i de givne situationer må antages mindst at  

 have været forud for det opgivne, efterfølgende forbrug.' Såfremt blodprøven udtages tidligere end 2 timer efter  

 spiritusindtagelsens afslutning, vil Retslægerådet således ikke være i stand  

 til at udtale sig om alkoholkoncentrationen forud for et eventuelt  

 efterfølgende forbrug.
Dette hænger sammen med, at en blodprøve, udtaget i en  

 fase, hvor det konstante fald ikke med sikkerhed er indtrådt, vil kunne have  

 en størrelse, hvori et eventuelt efterforbrug indgår med en uforholdsmæssig  

 stor vægt.
 På denne baggrund erstattes afsnit 3.1. i cirkulære 178 2.10.1979 af  

 følgende:
»3.1.1. Blodprøve søges udtaget hurtigst muligt.
Det gælder hvadenten  

 sigtede er indbragt i tilslutning til kørslen eller først anholdes på et  

 senere tidspunkt.
3.1.2. Såfremt det på tidspunktet for sigtedes indbringelse ligger klart  

 eller ikke med tilstrækkelig sikkerhed kan udelukkes, at der har fundet  

 spiritusindtagelse sted efter kørslens afslutning, bør blodprøven dog udtages  

 tidligst 2 timer efter spiritusindtagelsens afslutning.
Kan dette tidspunkt  

 ikke fastlægges, regnes de 2 timer fra anholdelsen af sigtede.
 Samme regel gælder, når der foreligger flere adskilte kørsler med  

 mellemliggende spiritusforbrug.
3.1.3. Blodprøven indsendes til undersøgelse ved Københavns Universitets  

 Institut for Retskemi.« Cirkulæret er i øvrigt under revision som følge af det ved lov 332  

 24.5.1989 i retsplejeloven indsatte kapitel 72 om legemsindgreb.
Indtil denne  

 revision er tilendebragt er følgende af cirkulærets afsnit bortfaldet og  

 erstattet af de nye bestemmelser i retsplejeloven, delvis sammenholdt med  

 færdselslovens § 55:
 Afsnit 2.3.3. om blodprøve og klinisk undersøgelse, når mistanken angår  

 overtrædelse af straffelovens § 138.
 Afsnit 2.4. om udtagelse af blodprøve eller klinisk undersøgelse af  

 trafikanter, der ikke kan mistænkes for overtrædelse af færdselslovens § 53  

 eller § 54.
 Afsnit 5 om undersøgelse af andre end trafikanter.
 Endvidere ophæves RM 9.3. af februar 1958 om undersøgelse af  

 jernbanepersonales spirituspåvirkethed.
 Asbjørn Jensen.
