Cirkulære om kontrol ved indførsel af ikke-animalske fødevarer med særlige restriktioner1) (Til kontrollen) I henhold til Kommissionens forordning (EF) nr. 669/2009 skal visse ikke-animalske fødevarer, jf. forordningens bilag I, fra tredjelande underkastes en mere intensiv offentlig kontrol.
 I henhold til Kommissionens forordning (EF) nr. 1135/2009 skal ikke-animalske fødevarer fra Kina, der indeholder soja eller sojaprodukter, underkastes kontrol for indhold af melamin.
 I henhold til Kommissionens forordning (EF) nr. 1151/2009 skal solsikkeolie fra Ukraine underkastes kontrol for indhold af mineralsk olie.
 I henhold til Kommissionens forordning (EF) nr. 1152/2009 skal visse ikke-animalske fødevarer fra tredjelande underkastes kontrol for indhold af aflatoksin.
 I henhold til Kommissionens forordning (EF) nr. 258/2010 skal guargummi fra Indien underkastes kontrol for indhold af dioxiner.
 I henhold til Kommissionens gennemførelsesafgørelse 2011/884/EU skal ris og risprodukter fra Kina underkastes kontrol for indhold af ikke tilladte genetisk modificerede organismer.
 I henhold til § 33 i bekendtgørelse om indførsel af fødevarer m.v. med særlige restriktioner skal svampe til konsum med oprindelse i visse tredjelande underkastes kontrol for tilstedeværelse af radioaktivt cæsium (Tjernobyl).
 I henhold til Kommissionens gennemførelsesforordning (EU) nr. 961/2011 skal bl.a. visse ikke-animalske fødevarer fra Japan kontrolleres for tilstedeværelse af radioaktivt jod og cæsium.
Afsnit I Omfang og definitioner Kapitel 1 Omfang § 1. Cirkulæret omfatter Fødevarestyrelsen, fødevareafdelingernes kontrol af ikke-animalske fødevarer, som anført i kapitel 19-27 i bekendtgørelse om indførsel af fødevarer m.v. med særlige restriktioner.
Kapitel 2 Definitioner § 2.  I dette cirkulære gælder definitionerne i Restriktionsbekendtgørelsens § 5 med de naturlige begrænsninger, der følger af, at Restriktionsbekendtgørelsen også gælder andet end ikke-animalske fødevarer.
Afsnit II Generelt Kapitel 3 Forhåndsanmeldelse § 3. Fødevareafdelingen kan modtage forhåndsanmeldelser elektronisk, men fødevareafdelingen skal have den originale forhåndsanmeldelse til rådighed i forbindelse med kontrollen.
Kapitel 4 Kontrol § 4. En skematisk oversigt over kravene til forhåndsanmeldelse, udpeget indgangssted, ledsagedokumenter og indberetning for hver importrestriktion findes på følgende link: »http://intranet09/Fagligt/Foedevarer/Import_eksport/Importrestriktioner/Særlige+forhold+ved+restriktioner+for+ikke-animalske+fødevarer.htm«.
 § 5. Et parti må ikke opdeles før fødevareafdelingen har gennemført kontrollen.
Stk. 2. I de tilfælde hvor en del af et parti er blevet transportskadet, kan fødevareafdelingen bedømme og træffe afgørelse om den transportskadede del af partiet og den resterende del af partiet hver for sig.
Det oprindelige parti betragtes herefter som to partier.
§ 6. Dokumentkontrollen omfatter kontrol af alle dokumenter, som ledsager partiet, f.eks.
CED, analyserapport, sundhedscertifikat, erklæring eller handelsdokument.
 Stk. 2. Fødevareafdelingen må kun foretage dokumentkontrol af originale ledsagedokumenter.
Stk. 3. Når EU-lovgivningen foreskriver, at et parti skal være ledsaget af et særligt sundhedscertifikat, skal fødevareafdelingen kontrollere 1) at sundhedscertifikatet er udformet og udfyldt i overensstemmelse med modellen i den respektive EU-lovgivning, og 2) at sundhedscertifikatet er underskrevet og stemplet af den kompetente myndighed i oprindelsestredjelandet.
Stk. 4. Fødevareafdelingen må kun frigive et parti efter dokumentkontrollen, hvis partiet er ankommet til Danmark.
For partier, der ankommer med fly, må fødevareafdelingen dog afslutte dokumentkontrollen efter flyets afgang fra tredjelandet, eller når der er udstedt et »air way bill« for partiet med destination Danmark.
 § 7. Når der skal foretages identitetskontrol, skal fødevareafdelingen kontrollere, om der er overensstemmelse mellem partiet og ledsagedokumenterne.
 § 8. Fødevareafdelingernes udvælgelse af partier til fysisk kontrol skal ske i henhold til skemaerne på følgende link: »M:\Faelles\Intranettet\Faglige vaerktoejer\Import, eksport\Koordinering af importprøver«.
 Stk. 2 . Alle partier omfattet af cirkulæret skal skrives ind i prøveudtagningsskemaerne jf. stk. 1.
Stk. 3. Ved udtagning af prøver til kontrol, herunder laboratorieanalyser, skal fødevareafdelingen udfylde et prøveudtagningsskema fra den relevante projektbeskrivelse.
Fødevareafdelingen skal udlevere kvittering for prøveudtagning til importøren, eventuelt via den ansvarlige for kontrolstedet jf. kontrolvejledningen.
 Stk. 4. Fødevareafdelingen skal tydeligt mærke udtagne prøver, herunder referenceprøver, så sporbarheden sikres.
 § 9. Fødevareafdelingen skal genlukke al emballage, der har været åbnet i forbindelse med kontrollen, og tydeligt mærke emballagen: »Kontrolleret af fødevarekontrollen«.
Stk. 2. Stk. 1 gælder kun for emballage, der udleveres til importøren.
Emballerede fødevarer, der sendes uåbnet til laboratoriet, skal ikke genlukkes og mærkes, som beskrevet i stk. 1.
 § 10. Fødevareafdelingen skal sikre sig, at partier, der ikke er endeligt toldbehandlet, kun oplagres i virksomheder, der enten er godkendt af SKAT som toldoplag eller har lignende toldgodkendelse til håndtering og oplagring af ikke-toldbehandlede fødevarer.
Kapitel 5 Dokumentation af kontrollen § 11. Fødevareafdelingen skal for hvert parti dokumentere den foretagne kontrol.
Dokumentationen skal for hvert parti bestå af mindst følgende oplysninger:
1) dato for kontrollen, 2) referencenummer i sundhedscertifikatet, hvor dette er relevant, 3) oplysning om partiet, herunder a) fødevaretype, b) KN-kode, hvor dette er relevant, c) partiidentifikation, f.eks. lot nr. eller produktionsdato, d) størrelsen af partiet angivet ved partiets nettovægt, og e) oprindelseslandet, 4) resultaterne af den gennemførte kontrol, herunder af laboratorieanalyser.
 Stk. 2. Stk. 1, nr. 1-3 gælder ikke i tilfælde, hvor fødevareafdelingen har attesteret et CED eller en erklæring efter gennemførelsesforordning (EU) nr. 961/2011, som dokumenterer kontrollen.
 Stk. 3. Der skal ikke udarbejdes kontrolrapport for kontrol omfattet af dette cirkulære, medmindre særlige forhold gør sig gældende.
Kapitel 6 Manglende overholdelse § 12. Fødevareafdelingen skal beslaglægge et parti, hvis 1) den offentlige kontrol har afsløret, at partiet ikke overholder reglerne, 2) der for et parti ikke er givet korrekt forhåndsanmeldelse, eller hvis del I i det fælles importdokument er modtaget for sent, eller 3) partiet ikke forevises til offentlig kontrol.
Stk. 2. Fødevareafdelingen skal, jf. dog §§ 18, 20, 21 24, 25 eller 26, give importøren påbud om, at 1) partiet returneres inden en fastsat tidsfrist, 2) partiet underkastes særlig behandling inden for en fastsat tidsfrist, eller 3) partiet destrueres inden for en fastsat tidsfrist.
 Stk. 3. Fødevareafdelingen kan påbyde importøren at trække partiet tilbage fra senere omsætningsled.
 Stk. 4. Fødevareafdelingen fastsætter de nærmere vilkår for returnering, særlig behandling eller destruktion, herunder den dokumentation, som importøren skal fremlægge.
§ 13. Fødevareafdelingen skal straks underrette SKAT 1) når partier afvises som ulovlige til import, 2) når returnering, særlig behandling eller destruktion er effektueret, 3) når fødevareafdelingen fremsender en modtaget klage over fødevareafdelingens afgørelse til Fødevareministeriets Klagecenter, og 4) når fødevareafdelingen modtager afgørelsen fra Fødevareministeriets Klagecenter.
 Stk. 2. Underretningen skal ske til den afdeling af SKAT, der er ansvarlig for toldbehandlingen af partiet.
 § 14. Fødevareafdelingen skal tydeligt mærke beslaglagte partier.
Stk. 2. Fødevareafdelingen skal sikre, at de beslaglagte partier oplagres fysisk adskilt fra andre fødevarer.
Et beslaglagt parti skal være under fødevareafdelingens kontrol, indtil fødevareafdelingen frigiver partiet eller træffer afgørelse i overensstemmelse med § 12, stk. 2.
 § 15. Særlig behandling, jf. § 12, stk. 2, nr. 2, kan omfatte:
1) behandling eller forarbejdning, hvorved fødevarerne bringes i overensstemmelse med fællesskabslovgivningen eller med kravene i et tredjeland, som fødevarerne afsendes til igen, herunder evt. dekontaminering, men ikke fortynding, eller 2) andre relevante former for forarbejdning til andre formål end foder eller menneskeføde, der kan f.eks. være tale om brug af fødevaren til industrielt formål.
 Stk. 2. Fødevareafdelingen sikrer, at den særlige behandling udføres i virksomheder under fødevareafdelingens eller en anden kompetent myndigheds kontrol (evt. i et andet samhandelsland) og i overensstemmelse med de betingelser, der er fastlagt af Kommissionen eller i mangel heraf af den kompetente myndighed.
Kapitel 7 Indberetning § 16. Når fødevareafdelingen konstaterer, at et parti ikke-animalske fødevarer indebærer en direkte eller indirekte risiko for folkesundheden, skal fødevareafdelingen straks udarbejde en Rapid Alert notifikation.
 Stk. 2. Fødevareafdelingen skal kontakte Fødevareberedskabsenheden, inden en Rapid Alert notifikation afsendes.
§ 17. Fødevareafdelingen skal for hvert kvartal kvalitetssikre de indtastede data i de fælles prøveudtagningsskemaer på intranettet.
Kvalitetssikringen skal være gennemført henholdsvis senest den 10. januar, den 10. april, den 10. juli, eller den 10. oktober i et givent år.
I kvartalsindberetningen til Kontrolstyring skal fødevareafdelingen bekræfte, at kvalitetssikringen er gennemført.
Afsnit III Særligt for fødevarer omfattet af forordning (EF) nr. 669/2009 (Mere intensiv offentlig kontrol) Kapitel 8 Videreforsendelse i afventning af analyseresultat § 18. Fødevareafdelingen kan tillade, at et parti, hvoraf der er udtaget prøver til laboratorieanalyse, videresendes til modtagevirksomheden i afventning af analyseresultatet, jf. artikel 8, stk. 2, tredje afsnit i forordning (EF) nr. 669/2009. Fødevareafdelingen skal inden videresendelse sikre sig, at modtagevirksomheden enten er godkendt af SKAT som toldoplag eller har lignende toldgodkendelse til håndtering og oplagring af ikke-toldbehandlede fødevarer.
Stk. 2. Den i stk. 1 nævnte videresendelse skal ske i transportmidler eller beholdere, der er forseglet af den myndighed, som har foretaget prøveudtagningen.
Forseglingen må kun brydes af fødevareafdelingen på modtagevirksomheden eller den kompetente myndighed ved videresendelse til andet EU-land.
 Stk. 3. Stk. 1 og 2 gælder også for partier, der er kontrolleret i Danmark, og som videresendes til et andet EU-land i afventning af analyseresultatet.
Kapitel 9 Manglende overholdelse § 19. Fødevareafdelingen skal påbyde et parti returneret eller destrueret, hvis del I i det fælles importdokument er modtaget for sent, eller hvis partiet ikke forevises til fødevareafdelingens kontrol.
Afsnit IV Særligt for fødevarer omfattet af forordning (EF) nr. 1152/2009 (Aflatoksin) Kapitel 10 Manglende overholdelse § 20. Fødevareafdelingen skal påbyde et parti returneret til oprindelseslandet eller destrueret, hvis partiet ikke ledsages af resultater af prøveudtagning og analyse samt sundhedscertifikatet.
 § 21. For partier der ikke er forevist til kontrol, men er ledsaget af de krævede certifikater og analyserapporter, kan den særlige behandling nævnt i § 12, stk. 2, nr. 2, f.eks. bestå i analyse af partiet efter tilbagetrækningen.
 Stk. 2. Fødevareafdelingen skal foretage prøveudtagning og analyse af partiet.
 Stk. 3. Partiet frigives, hvis analysen viser, at partiet overholder grænseværdierne.
 Stk. 4. Partiet kan ikke frigives på et CED, men ved en afgørelse, f.eks. i en kontrolrapport.
 Stk. 5. Kontrol efter stk. 1-4 er at betragte som opfølgende kontrol, og den ansvarlige for partiet skal derfor afholde omkostningerne ved kontrollen efter gældende regler herom.
Afsnit V Særligt for fødevarer omfattet af gennemførelsesafgørelse 2011/884/EU (GMO-ris fra Kina) Kapitel 11 Prøveudtagning § 22. Prøveudtagning af partier kan ske hos modtagevirksomheden, hvis virksomheden råder over lokaler, der lever op til lovgivningens krav.
Kapitel 12 Opsplitning af partiet § 23. Kravet i artikel 7 i gennemførelsesafgørelse 2011/884/EU, om at attesterede kopier af sundhedscertifikat og analyserapport skal følge de enkelte dele af et opdelt parti, gælder kun til og med en gros-leddet Kapitel 13 Manglende overholdelse § 24.  Fødevareafdelingen skal påbyde et parti returneret til oprindelseslandet eller destrueret, hvis partiet ikke ledsages af analyserapport og sundhedscertifikatet.
 Stk. 2. Stk. 1 gælder ikke for partier, der ledsages af en erklæring fra den ansvarlige for partiet, hvor det fremgår, at partiet ikke indeholder, består af eller er fremstillet af ris.
 § 25. For partier, der ikke er forevist til kontrol, men er ledsaget af de krævede certifikater og analyserapporter, kan den særlige behandling nævnt i § 12, stk. 2, nr. 2, f.eks. bestå i analyse af partiet efter tilbagetrækningen.
 Stk. 2. Fødevareafdelingen skal foretage prøveudtagning og analyse af partiet.
 Stk. 3. Partiet frigives, hvis analysen viser, at partiet overholder grænseværdierne.
 Stk. 4. Partiet skal frigives ved en afgørelse, f.eks. i en kontrolrapport.
 Stk. 5. Kontrol efter stk. 1-4 er at betragte som opfølgende kontrol, og den ansvarlige for partiet skal derfor afholde omkostningerne ved kontrollen efter gældende regler herom.
Afsnit VI Særligt for fødevarer omfattet af gennemførelsesforordning (EU) nr. 961/2011 (Fukushima) Kapitel 14 Manglende overholdelse § 26. Fødevareafdelingen skal påbyde et parti returneret eller destrueret, hvis partiet ikke ledsages af de i bilag I til forordning (EU) nr. 961/2011 omhandlede dokumenter, jf. dog stk. 2, eller hvis partiet ikke overholder maksimalgrænseværdierne fastsat i bilag II til gennemførelsesforordning (EU) nr. 961/2011.
 Stk. 2. Fødevareafdelingen kan dog give den ansvarlige for partiet mulighed for at fremskaffe manglende dokumenter inden for en fastsat tidsfrist.
Afsnit VII Ikrafttrædelse § 27. Cirkulæret træder i kraft den 19. marts 2012.
 Stk. 2. Samtidig ophæves cirkulære nr. 9255 af 29. juni 2011 om kontrol ved indførsel af ikke-animalske fødevarer med særlige restriktioner.
Fødevarestyrelsen, den 16. marts 2012 Tina Lund Lodahl / Marianne de Leon 1) Cirkulæret indeholder bestemmelser, som er nødvendige for anvendelsen af Rådets forordning (EF) nr. 733/2008 af 15. juli 2008 om betingelser for indførsel af landbrugsprodukter med oprindelse i tredjelande som følge af ulykken på kernekraftværket i Tjernobyl, EF-Tidende 2008, nr.
L 201, side 1, Kommissionens forordning (EF) nr. 1635/2006 af 6. november 2006 om gennemførelsesbestemmelser til Rådets forordning (EØF) nr. 737/90 om betingelser for indførsel af landbrugsprodukter med oprindelse i tredjelande som følge af ulykken på kernekraftværket i Tjernobyl, EF-Tidende 2006, nr.
L 306, side 3, Kommissionens forordning (EF) nr. 669/2009 af 24. juli 2009 om gennemførelse af Europa-Parlamentets og Rådets forordning (EF) nr. 882/2004 for så vidt angår en mere intensiv offentlig kontrol af visse foderstoffer og fødevarer af ikke-animalsk oprindelse og om ændring af beslutning 2006/504/EF, EU-Tidende L 194, side 1121, senest ændret ved Kommissionens gennemførelsesforordning (EU) nr. 1277/2011 af 8. december 2011, EU-Tidende L 327 af 9.12.2011, side 42-48, Kommissionens forordning (EF) nr. 1135/2009 af 25. november 2009 om særlige importbetingelser for visse produkter, der har oprindelse i eller er afsendt fra Kina, og om ophævelse af beslutning 2008/798/EF, EU-Tidende L 311, side 35, Kommissionens forordning (EF) nr. 1151/2009 af 27. november 2009 om fastsættelse af særlige betingelser for import af solsikkeolie med oprindelse i eller afsendt fra Ukraine på grund af risiko for forurening med mineralsk olie og om ophævelse af beslutning 2008/433/EF, EU-Tidende L 313, side 3639, Kommissionens forordning (EF) nr. 1152/2009 af 27. november 2009 om indførelse af særlige betingelser for import af visse fødevarer fra visse tredjelande som følge af risiko for aflatoksinforurening og om ophævelse af beslutning 2006/504/EF, EU-Tidende L 313, side 4049, Kommissionens forordning (EU) nr. 258/2010 af 25. marts 2010 om særlige betingelser vedrørende import af guargummi med oprindelse i eller afsendt fra Indien som følge af risikoen for forurening med pentachlorphenol og dioxiner og om omhævelse af beslutning 2008/352/EF, EUT L 80 af 26.3.2010, s. 2831, Kommissionens gennemførelsesafgørelse 2011/884/EU af 22. december 2011 om beredskabsforanstaltninger vedrørende ikke tilladt genetisk modificeret ris i risprodukter med oprindelse i Kina og om ophævelse af beslutning 2008/289/EF, EU-Tidende 2011, nr.
L 343, side 140 og Kommissionens gennemførelsesforordning (EU) nr. 961/2011 af 27. september 2011 om særlige importbetingelser for foder og fødevarer, der har oprindelse i eller er afsendt fra Japan efter ulykken på atomkraftværket i Fukushima, og om ophævelse af forordning (EU) nr. 297/2011, EU-Tidende 2011, nr.
L 252, side 1015, ændret ved Kommissionens gennemførelsesforordning (EU) nr. 1371/2011 af 21. december 2011, EU-Tidende 2011, nr.
L 341, side 4144.
