Erstatningsansvarsloven § 26 a  godtgørelse til efterladte, nævnets j.nr. 17-520-12107 Ansøger, en 5 år gammel dreng, søgte om forsørgertabserstatning samt efterladtegodtgørelse som følge af, at hans mor var blevet dræbt.
Drabet skete, da ansøger i bil sammen med sin mor og far kørte på den fynske motorvej.
Under kørslen blev bilen ramt af en betonklods, der var kastet eller sluppet fra en overgangsbro, således at den ramte bilens forrude.
Faren (der kørte bilen) blev ramt i hovedet og led svær hjerneskade, hvorefter stenen forsatte bagud, hvor moren sad, og ramte hende i hovedet.
Moren afgik ved døden på stedet.
Ansøger befandt sig ved siden af moren på bagsædet, da stenen ramte.
Ansøger blev fundet et ukendt antal minutter senere vågen i bilen sammen med sin døde mor og hjerneskadede far, der var besvimet på tidspunktet.
Ansøger led ingen fysiske skader ved hændelsen.
 Nævnet tilkendte drengen en efterladtegodtgørelse på 120.000 kr. i sagen, jf. erstatningsansvarslovens § 26a.
Nævnet lagde ved vurderingen særlig vægt på ansøgers nærhed til forbrydelsen.
Nævnet lagde endvidere vægt på voldsomheden af forbrydelsen og ansøgers alder på tidspunktet for hændelsen.
 Nævnet tilkendte også forsørgertabserstatning ved afgørelsen.
