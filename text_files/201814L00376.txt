Betænkning afgivet af Grønlandsudvalget den 5. december 2018 Betænkning over Forslag til lov om ændring af retsplejelov for Grønland og kriminallov for Grønland (Anbringelse af forvaringsdømte m.v.) [af justitsministeren (Søren Pape Poulsen)]:
1. Ændringsforslag Justitsministeren har stillet 2 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillide ændringsforslag.
 Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Et flertal i udvalget (S, DF, EL, ALT, RV, SF, IA og NQ)  bemærker, at Grønlands Selvstyre og Advokatrådet anbefaler, at de forvaringsdømte, som vælger at forblive i Herstedvester Fængsel, bevarer de særlige tilbud, som de har i dag, herunder grønlandsk kost, grønlandsk undervisning og pårørenderejse.
Da en bred kreds af Folketingets partier står bag en afskaffelse af pårørendebesøg og ledsaget besøg i Grønland, er dette ikke længere muligt.
Dog bemærker flertallet, at indsatte fra Grønland ikke ophører med at være grønlandske og derfor fortsat bør have regelmæssig adgang til særlig grønlandsk kost.
Flertallet anbefaler, at de grønlandske indsatte, som vælger at blive i Herstedvester Fængsel, efter at loven er trådt i kraft, fortsat har adgang til disse grønlandske tilbud, og at disse tilbud udfases, i takt med at de indsattes afsoning i Herstedvester Fængsel ophører.
4. Ændringsforslag med bemærkninger Ændringsforslag Til § 1 Af justitsministeren, tiltrådt af udvalget:
 1) Efter nr. 1 indsættes som nyt nummer:
»01. Overskrifterne før §§ 371 og 372 ophæves.« [Ophævelse af overskrifterne] Til § 4 2) Stk. 3 affattes således:
»Stk. 3. Retten kan bestemme, at personer, som før lovens ikrafttræden er idømt forvaring i medfør af § 161, stk. 1, i kriminallov for Grønland, og som er anbragt i åben afdeling under Kriminalforsorgen i Grønland, skal overføres til en forvaringsafdeling under Kriminalforsorgen i Grønland, hvis anbringelse i åben afdeling viser sig ikke at give tilstrækkelig sikkerhed.« [Præcisering] Bemærkninger Til nr. 1 Ændringsforslaget vedrører ophævelse af overskrifterne før §§ 371 og 372 i retsplejelov for Grønland.
Overskrifterne foreslås ophævet som en konsekvens af, at §§ 371 og 372 foreslås ophævet med lovforslagets § 1, nr. 2.
Til nr. 2 Ændringsforslaget præciserer, at lovforslagets § 4, stk. 3, omfatter personer, som før lovens ikrafttræden er idømt forvaring i medfør af § 161, stk. 1, i kriminallov for Grønland, og som er anbragt i åben afdeling under Kriminalforsorgen i Grønland.
 Efter den foreslåede bestemmelse i § 4, stk. 3, kan retten således bestemme, at personer, der før lovens ikrafttræden er idømt forvaring i medfør af § 161, stk. 1, i kriminallov for Grønland, og som er anbragt i åben afdeling under Kriminalforsorgen i Grønland, skal overføres til en forvaringsafdeling under Kriminalforsorgen i Grønland, hvis anbringelse i åben afdeling viser sig ikke at give tilstrækkelig sikkerhed.
Det er en betingelse for overførsel til en forvaringsafdeling, at anbringelsen i åben afdeling viser sig ikke at give tilstrækkelig sikkerhed.
Dette svarer til formuleringen af betingelserne efter § 161, stk. 4, 1. pkt., om overførsel fra anstalt i Grønland til en psykiatrisk ledet anstalt under Kriminalforsorgen i Danmark.
 Der vil kunne ske overførsel af indsatte til en forvaringsafdeling i tilfælde, hvor overførslen må anses for påkrævet, fordi den indsatte ikke kan rummes inden for rammerne af det åbne anstaltssystem.
 Den foreslåede bestemmelse vil f.eks. kunne finde anvendelse i situationer, hvor den indsatte på grund af sin adfærd udgør en sikkerhedsmæssig risiko for medindsatte, personale eller andre i anstalten, og i situationer, hvor den indsatte er undveget eller har forsøgt at undvige.
Bestemmelsen vil endvidere kunne finde anvendelse i situationer, hvor de fysiske rammer i anstalten ændres på en sådan måde, at det ikke længere kan anses for sikkerhedsmæssigt forsvarligt, at den indsatte er anbragt i anstalten.
Det forudsættes i den forbindelse, at spørgsmålet om overførsel til en forvaringsafdeling indbringes for retten på et sådant tidspunkt, at overførsel til forvaringsafdelingen kan ske, inden ændringerne i anstaltens fysiske rammer iværksættes.
5. Udvalgsarbejdet Lovforslaget blev fremsat den 3. oktober 2018 og var til 1. behandling den 1. november 2018. Lovforslaget blev efter 1. behandling henvist til behandling i Grønlandsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring.
Den 4. oktober 2018 sendte justitsministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 3 spørgsmål til justitsministeren til skriftlig besvarelse, som ministeren har besvaret.
Søren Espersen (DF) Martin Henriksen (DF) Kristian Thulesen Dahl (DF) Claus Kvist Hansen (DF) Peter Skaarup (DF) Henrik Brodersen (DF) Marcus Knuth (V) Torsten Schack Pedersen (V) Anni Matthiesen (V) Bertel Haarder (V) Peter Juel-Jensen (V) Jacob Jensen (V) Villum Christensen (LA) Carsten Bach (LA) Merete Scheelsbeck (KF) Astrid Krag (S) Flemming Møller Mortensen (S) Jan Johansen (S) Karin Gaardsted (S) Yildiz Akdogan (S) Mogens Jensen (S) Mogens Lykketoft (S) Christian Juhl (EL) Finn Sørensen (EL) Roger Courage Matthisen (ALT) Anne Marie Geisler Andersen (RV) Karsten Hønge (SF) Aaja Chemnitz Larsen (IA) nfmd.
Aleqa Hammond (NQ) fmd.
 Tjóðveldi og Javnaðarflokkurin havde ikke medlemmer i udvalget.
