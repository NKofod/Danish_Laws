Ifølge straffelovens § 71 kan retten beskikke en bistandsværge for en  

 tiltalt, hvis der bliver tale om at dømme den pågældende til anbringelse i  

 institution eller i forvaring.
Bistandsværgen skal under sagen bistå tiltalte  

 sammen med den beskikkede forsvarer.
Er tiltalte dømt til en sådan  

 anbringelse, eller giver afgørelsen mulighed herfor, skal retten beskikke den  

 pågældende en bistandsværge.
Bistandsværgen skal da holde sig underrettet om  

 den dømtes tilstand og drage omsorg for, at opholdet og andre  

 foranstaltninger ikke udstrækkes længere end nødvendigt.
Justitsministeriet har i cirkulære nr. 145 af 29. august 1978 fastsat  

 nærmere regler om politiets og anklagemyndighedens opgaver i forbindelse med  

 behandlingen af sager vedrørende beskikkelse af bistandsværger efter  

 straffelovens § 71. Efter cirkulærets § 1 skal politiet, når der skønnes at  

 kunne blive tale om at beskikke en bistandværge for en tiltalt, rejse  

 spørgsmålet over for retten på så tidligt et tidspunkt, at den, der eventuelt  

 beskikkes, får mulighed for at være til stede under sagens behandling.
Hvis  

 der skal beskikkes en bistandsværge for en dømt, som ikke allerede under  

 sagen behandling har haft beskikket en sådan værge, skal politiet om  

 fornødent henlede rettens opmærksomhed på spørgsmålet, når dommen er afsagt.
 Det fremgår bl.a. af cirkulærets § 2, at politiet yder retten bistand med  

 at finde en egnet og villig person, der kan beskikkes som bistandsværge.
 På given foranledning skal justitsministeriet fremhæve betydningen af, at  

 bistandsværgebeskikkelsen sker på et så tidligt tidspunkt som muligt.  

 Justitsministeriet skal derfor henstille, at man i sager, hvor der efter  

 straffelovens § 71 kan blive tale om beskikkelse af bistandsværge, på et så  

 tidligt tidspunkt som muligt henleder rettens opmærksomhed på spørgsmålet, og  

 at den bistand, det ifølge cirkulærets § 2 påhviler politiet at yde retten i  

 forbindelse med bistandsværgebeskikkelser, fremmes mest muligt.
