Beretning afgivet af Retsudvalget den 15. december 2020 Beretning over Forslag til folketingsbeslutning om strafskærpelse m.m. for trusler mod ytringsfriheden [af Karina Lorentzen Dehnhardt (SF) m.fl.]:
1. Politiske bemærkninger Socialdemokratiet, Radikale Venstre, Socialistisk Folkeparti, Enhedslisten, Inuit Ataqatigiit, Siumut, Javnaðarflokkurin og Simon Emil Ammitzbøll-Bille (UFG) Socialdemokratiets, Radikale Venstres, Socialistisk Folkepartis, Enhedslistens, Inuit Ataqatigiits, Siumuts og Javnaðarflokkurins medlemmer af udvalget samt Simon Emil Ammitzbøll-Bille (UFG) mener, at der skal værnes om den demokratiske ret til at ytre sig.
S, RV, SF, EL, IA, SIU, JF og Simon Emil Ammitzbøll-Bille (UFG) finder det derfor bekymrende, at niveauet af trusler mod dem, der lovligt bruger deres ytringsfrihed, stiger, og er enige om, at der i foråret 2021 skal fremsættes lovforslag om skærpelse af straffen for trusler mod dem, der stiller sig frem i den offentlige debat.
S, RV, SF, EL, IA, SIU, JF og Simon Emil Ammitzbøll-Bille (UFG) er ligeledes enige om, at bestemmelser om straf uden effektiv retshåndhævelse er ligegyldig, hvorfor der er behov for at drøfte dette i forhandlingerne om politiets og anklagemyndighedens økonomi.
Venstre, Dansk Folkeparti, Det Konservative Folkeparti og Nye Borgerlige Venstres, Dansk Folkepartis, Det Konservative Folkepartis og Nye Borgerliges medlemmer af udvalget bemærker, at ytringsfriheden er under pres i en grad, der ikke er set i flere årtier.
Særligt truslen fra islam skaber frygt og har vist sig at få fatale konsekvenser for vestlige borgere; senest for den franske skolelærer Samuel Paty, der blev dræbt, fordi han havde vist tegninger af profeten Muhammed i sin undervisning.
Ytringsfriheden må ikke tages for givet, for så risikerer vi at miste den.
V, DF, KF og NB mener, at der skal sættes ind over for islamister, der truer ytringsfriheden, ved at skærpe strafferammen, men også ved at skærpe minimums/normalstrafniveauet, så der reelt idømmes strengere straffe.
Derudover skal der i højere grad ske udvisning af udlændinge, der dømmes for at true ytringsfriheden, ligesom sagsbehandlingstiden i sager om trusler skal nedbringes, så disse gerningsmænd ikke går fri i flere år og dermed har muligheden for at gøre alvor af deres trusler.
 Liberal Alliance, Alternativet og Sambandsflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 20. oktober 2020 og var til 1. behandling den 24. november 2020. Beslutningsforslaget blev efter 1. behandling henvist til behandling i Retsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 2 bilag på beslutningsforslaget.
 P.u.v.
