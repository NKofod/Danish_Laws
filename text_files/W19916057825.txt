 Et medlem, der valgte at holde ferie under et arbejdstilbud, var ikke  

 berettiget til feriedagpenge i henhold til § 55, stk. 3.
 Det fremgår af sagen, at medlemmet var i arbejdstilbud fra den 8. april  

 1986 til den 25. januar 1987, og at hun derefter opfyldte arbejdskravet i  

 arbejdsløshedsforsikringslovens § 55, stk. 1, frem til den 1. juli 1989.
 Medlemmet fik imidlertid en forlænget dagpengeret, idet hun påbegyndte et  

 uddannelsestilbud den 4. september 1989. Uddannelsestilbudet varede til den  

 2. februar 1990.
Herefter var medlemmet berettiget til 2. arbejdstilbud, og hun bevarede i  

 henhold til § 55, stk. 3, retten til dagpenge, indtil arbejdstilbudet kunne  

 påbegyndes.
Hun påbegyndte den 2. maj 1990 sit 2. arbejdstilbud.
 Hovedledelsen har begrundet afslaget på ansøgningen om feriedagpenge med,  

 at medlemmet den 2. maj 1990 mistede retten til dagpenge.
 Medlemmet har i sin klage bl.a. anført, at det må være en menneskeret at  

 kunne holde ferie sammen med sine børn og sin mand.
 Medlemmet fik i 1989 valget mellem et uddannelsestilbud og et  

 arbejdstilbud, og hun føler sig ført bag lyset, fordi arbejdsformidlingen  

 ikke informerede om, hvilken håbløs situation hun kom til at stå i ved at  

 vælge uddannelsestilbudet.
 Medlemmet havde nu holdt ferie i uge 26 og 31 i 1990, og hun havde måttet  

 låne penge, som skulle tilbagebetales.
 Direktoratet henviste til arbejdsløshedsforsikringslovens § 75 h og  

 anførte, at bestemmelsen bl.a. betød, at det var en betingelse for udbetaling  

 af feriedagpenge, at lovens almindelige arbejdskrav i § 55, stk. 1, var  

 opfyldt umiddelbart forud for feriens påbegyndelse.
 Efter det oplyste opfyldte medlemmet ikke denne betingelse forud for  

 påbegyndelsen af ferien i perioden 25. - 30. juni 1990, og medlemmet var  

 derfor på daværende tidspunkt ikke berettiget til feriedagpenge.
 Direktoratet havde ikke herved taget stilling til, om medlemmet på et  

 senere tidspunkt i ferieåret 1990/91 ville kunne opnå ret til feriedagpenge.  

 Direktoratet bemærkede dog vejledende, at formålet med det påbegyndte  

 arbejdstilbud var, at medlemmet gennem lønarbejdet kunne generhverve retten  

 til dagpenge, bl.a. ved at opfylde betingelsen i  

 arbejdsløshedsforsikringslovens § 55, stk. 1 eller stk. 4.
 Ankenævnet tiltrådte Direktoratet for Arbejdsløshedsforsikringens  

 afgørelse, idet ankenævnet lagde vægt på, at medlemmet selv havde valgt at  

 holde ferie på de omhandlede tidspunkter, og ikke kan anses for at have  

 opfyldt bestemmelserne for dagpenge på dette tidspunkt efter reglerne i § 55,  

 stk. 1-4.
 Offentliggjort i Meddelelser fra DFA nr. 12/91.
