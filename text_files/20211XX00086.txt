Skriftlig fremsættelse (7. oktober 2021) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om folkeskolen (Frihedsgrader til håndtering af faglige udfordringer som følge af covid-19 hos elever i folkeskolen i skoleåret 2021/22) (Lovforslag nr.
L xx) Lovforslaget udmønter de dele af en aftale af 1. juni 2021 mellem regeringen (Socialdemokratiet) og Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Liberal Alliance og Alternativet om håndtering af faglige udfordringer hos elever i grundskolen og på ungdoms- og voksenuddannelser, der vedrører folkeskolen.
 Formålet med lovforslaget er at videreføre nogle af de frihedsgrader, som skolerne har haft under håndteringen af covid-19, for at understøtte og give plads til at tage hånd om de faglige og trivselsmæssige problemer hos eleverne i skoleåret 2021/22.
 Lovforslaget indebærer derfor, at skolerne i skoleåret 2021/22 skal have mulighed for fortsat at undlade at udarbejde elevplaner for eleverne i børnehaveklassen og 1.-9. klasse.
 Lovforslaget indebærer endvidere, at kommunerne i skoleåret 2021/22 får mulighed for at undlade at udarbejde kvalitetsrapporter.
 Derudover indeholder lovforslaget et forslag om, at kommunerne i skoleåret 2021/22 skal have mulighed for at fravige kompetencedækningsmålsætningen.
Lovforslaget indeholder endelig et forslag om, at kommunerne i skoleåret 2021/22 skal have mulighed for at afkorte skoledagens længde i børnehaveklassen og i 1.-9. klasse med al tiden til understøttende undervisning, så det bliver muligt for skolerne at prioritere andre aktiviteter, der udløser et tilsvarende personaleforbrug i undervisningen.
De frigivne ressourcer, som følge af en sådan afkortning, skal blive i skolen.
 Lovforslaget har ikke økonomiske konsekvenser.
 Det foreslås, at loven skal træde i kraft den 16. november 2021 og ophæves igen den 1. august 2022. Dermed finder loven alene anvendelse i skoleåret 2021/22, hvor den afløser de regler, der er udstedt med hjemmel i lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, når disse ophæves den 16. november 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
