Betænkning afgivet af Udvalget for Udlændinge- og Integrationspolitik den 7. maj 2015 Betænkning over Forslag til lov om ændring af udlændingeloven og lov om ferie (Udmøntning af aftalen om en bedre au pair-ordning m.v.) [af beskæftigelsesministeren (Henrik Dam Kristensen)]:
1. Udvalgsarbejdet Lovforslaget blev fremsat den 8. april 2015 og var til 1. behandling den 14. april 2015. Lovforslaget blev efter 1. behandling henvist til behandling i Udvalget for Udlændinge- og Integrationspolitik.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 4. februar 2015 dette udkast til udvalget, jf.
UUI alm. del  bilag 67. Den 8. april 2015 sendte beskæftigelsesministeren de indkomne høringssvar og et notat herom til udvalget.
2. Indstillinger og politiske bemærkninger Et flertal i udvalget (S, DF, RV, SF og EL) indstiller forslaget til vedtagelse uændret.
 Dansk Folkepartis medlemmer af udvalget bemærker, at DF har den opfattelse, at der er en række gode elementer i lovforslaget, som udmønter dele af den politiske aftale om en bedre au pair-ordning indgået den 19. december 2014.
DF mener, det er rimeligt, at der kommer et register, sådan at de familier, der ikke lever op til reglerne og ikke lever op til forpligtelserne over for den person, der er kommet til Danmark, får en karantæne.
DF mener også, at det, sådan som det er i dag, grundlæggende er urimeligt, at dem, der ikke har en au pair-person, skal betale for dem, der ønsker at benytte sig af ordningen.
DF mener, at såfremt en familie ønsker at hente en au pair-person til landet, så er det også rimeligt, at familien i højere grad end i dag er med til at finansiere de omkostninger, som er forbundet med det.
Det er fornuftigt, at der bliver indført brugerbetaling, sådan at den sprogundervisning, som en au pair-person deltager i, i højere grad betales af værtsfamilien, end af alle dem, som ikke har en au pair-person og ikke benytter sig af ordningen.
Set ud fra en rimelighedsbetragtning er det den rigtige retning at gå.
DF hilser det velkommen, at det nu bliver skrevet klart ind i lovgivningen, at en opholdstilladelse for en au pair-person bliver betinget af, at udlændingen på ansøgningstidspunktet ikke venter barn, og at udlændingen ikke har stiftet familie, da dette er uforeneligt med ordningen.
DF mener, at ordningen også i de kommende år bør følges med henblik på at vurdere behovet for yderligere stramninger, således at de familier, der benytter sig af ordningen, i endnu højere grad står for de økonomiske omkostninger frem for det offentlige og dermed de familier, der ikke har råd til at hente en au pair-person til landet.
Hvis lovforslaget bliver vedtaget, så vil det på sigt spare det offentlige for en række udgifter.
Det fremgår af bemærkningerne til lovforslaget, at regeringen forventer, at antallet, der får en opholdstilladelse efter au pair-ordningen, vil falde med cirka 200 personer om året.
 DF henviser i øvrigt til ordførertalen ved førstebehandlingen af forslaget.
 Et mindretal i udvalget (V, LA og KF) indstiller forslaget til forkastelse ved 3. behandling.
Venstre og Det Konservative Folkepartis medlemmer af udvalget bemærker, at partierne har valgt at stå uden for selve aftalen om ændringer af au pair-ordningen trods flere gode elementer i aftalen.
V og KF ville gerne have været med til at forbedre forholdene for au pair-personer, men aftalen var simpelthen ikke god nok.
Aftalen udvander au pair-ordningen, ved at det bliver meget dyrere for den enkelte familie at have en au pair-person, og ved at der er udsigt til endnu mere bureaukrati som følge af aftalen.
Med forslaget kommer værtsfamilierne til at betale for sprogundervisning, udgifter til flere lommepenge og rejse til Danmark samtidig med, at der bliver indført et udvidet arbejdstidsskema.
Man gør det efter V og KFs opfattelse til en ordning for velstillede.
Og partierne bemærker, at man skal huske på, at au pair-personen kommer til at betale skat af en del af lommepengestigningen, så de får ikke det fulde økonomiske udbytte ud af det, men værtsfamilien kommer til at betale det fulde beløb.
Det kan også ses af lovforslaget, at regeringen regner med, at der kommer færre au pair-personer til Danmark.
V og KF kan ikke gå med til, at det bliver meget dyrere for helt almindelige familier at have en au pair-person.
Desuden har regeringen slet ikke været indstillet på at forhandle med V og KF om ordningen.
Der har kun været indkaldt til et enkelt møde, og derefter kom der et færdigt udkast til aftale fra regeringen, som partierne kunne tilslutte sig eller lade være.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Trine Bramsen (S) Troels Ravn (S) fmd.
Karen J.
Klint (S) Lennart Damsbo-Andersen (S) Anne Sina (S) Ole Hækkerup (S) Jeppe Bruus (S) Liv Holm Andersen (RV) Lotte Rod (RV) Marlene Borst Hansen (RV) Karina Lorentzen Dehnhardt (SF) Pernille Vigsø Bagge (SF) Johanne Schmidt-Nielsen (EL) Pernille Skipper (EL) Jørgen Arbo-Bæhr (EL) Jakob Engel-Schmidt (V) Martin Geertsen (V) Karen Ellemann (V) Michael Aastrup Jensen (V) Fatma Øktem (V) Karen Jespersen (V) Karsten Lauritzen (V) Inger Støjberg (V) Martin Henriksen (DF) Peter Skaarup (DF) nfmd.
Christian Langballe (DF) Marie Krarup (DF) Anders Samuelsen (LA) Mai Mercado (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
