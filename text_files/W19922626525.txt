Konvertible obligationer Ligningsrådet blev anmodet om svar på  

 følgende spørgsmål:
1. Vil konvertible obligationer udstedt på  

 nærmere angivne vilkår til ledende medarbejdere samt aktier,  

 erhvervet ved udnyttelse af konverteringsretten, i relation til  

 aktieavancebeskatningslovens bestemmelser blive anset for erhvervet ved  

 tildelingen af tegningsretten til de konvertible obligationer? 2. Vil det ændre besvarelsen af  

 spørgsmål 1, såfremt vilkårene for udstedelsen af de  

 konvertible obligationer bliver ændret således, at der i stedet  

 for en fastsat indfrielsesret for det udstedende selskab S A-S  

 indrømmes moderselskabet, M ApS, en køberet til medarbejdernes  

 konvertible obligationer i tilfælde af, at ansættelsesforholdet  

 ophører i perioden frem til 1. januar 1998? M ApS skal i så fald  

 kunne udnytte køberetten til de konvertible obligationer til kurs  

 pari.
3. Vil det ændre besvarelsen af  

 spørgsmål 1-2, såfremt medarbejdernes tegning af  

 konvertible obligationer finansieres gennem ydelse af personalelån fra  

 S A/S til de enkelte medarbejdere på nærmere angivne  

 vilkår? 4. Vil ydelse af et medarbejderlån på  

 nærmere angivne vilkår udløse beskatning hos den enkelte  

 medarbejder? 5. Vil udstedelse af konvertible obligationer til  

 medarbejderne henholdsvis udnyttelsen af den til obligationerne knyttede  

 konverteringsret medføre, at M ApS afskæres fra i medfør  

 af selskabsskattelovens § 31 at forblive sambeskattet med S A/S? 6. Vil udstedelsen af konvertible obligationer til  

 medarbejderne på de ovennævnte vilkår udløse  

 indkomstbeskatning hos de enkelte medarbejdere efter statsskattelovens §  

 4? 7. Vil udnyttelsen af konverteringsretten udløse  

 beskatning af den enkelte på konverteringstidspunktet, eksempelvis i  

 tilfælde af, at konverteringskursen er lavere end aktiernes kurs  

 på tegningstidspunktet? 8. Vil det udløse beskatning af den enkelte  

 medarbejder, såfremt den pågældende umiddelbart efter  

 konverteringen afhænder de ved konvertering erhvervede aktier? 9. Vil det udløse beskatning af selskabet S A/S  

 henholdsvis moderselskabet M ApS, såfremt der udstedes konvertible  

 obligationer til medarbejderne på de ovennævnte vilkår? 10. Vil selskabet S A/S kunne opnå fradragsret for  

 de i forbindelse med udstedelsen af de konvertible obligationer afholdte  

 omkostninger, herunder omkostninger afholdt i forbindelse med ændring  

 af selskabets vedtægter m.v.? Sagens omstændigheder var:
S A/S, der var et fuldt ud ejet datterselskab af M ApS,  

 ønskede at etablere en ordning, hvorved man gennem udstedelse af  

 konvertible obligationer til ledende medarbejdere i selskabet søgte at  

 motivere disse til at yde en engageret indsats i selskabets virksomhed.
De  

 konvertible obligationer skulle tilbydes ledende medarbejdere, og det var en  

 betingelse for retten til at tegne konvertible obligationer, at de  

 pågældende medarbejdere havde været ansat i selskabet i  

 mere end 3 år.
 De konvertible obligationer skulle udstedes bl.a. på  

 følgende vilkår:
a.
De konvertible obligationer skulle udstedes den 1.  

 januar 1993, med en løbetid på 5 år, således at de  

 forfaldt til indfrielse til kurs 100 den 1. januar 1998.
b.
De konvertible obligationers nominelle størrelse  

 fastsattes til 1.000 kr. eller multipli heraf.
c.
De konvertible obligationer kunne konverteres til  

 aktier i perioden 1. januar til 31. januar 1998.
d.
Konverteringsforholdet mellem obligationernes nominelle  

 værdi og aktiernes skattekurs på tidspunktet for udstedelsen af  

 de konvertible obligationer fastsættes til 1:1.
e.
Obligationerne skulle forrentes med den på  

 udstedelsestidspunktet gældende mindsterente (p.t. 8 pct.), der skulle  

 betales helårsvis bagud hver den 1. januar, første gang den 1.  

 januar 1993.
f.
En medarbejders konvertible obligationer skulle kunne  

 indfris af S A/S til kurs 100, såfremt ansættelsesforholdet  

 ophørte i perioden frem til konverteringstidspunktet, uanset med  

 hvilken grund dette måtte ske.
 Til finansiering af medarbejdernes tegning af konvertible  

 obligationer ville medarbejderne eventuelt blive tilbudt et  

 medarbejderlån i selskabet, således at der for dette fastsattes  

 en rente, der svarede til renten på de konvertible obligationer.  

 Lånene skulle i øvrigt ydes på følgende  

 vilkår:
a.
Lån skulle optages den 1. januar 1993 og have en  

 løbetid på 5 år.
b.
Lånet skulle forrentes med den på  

 udstedelsestidspunktet gældende mindsterente (p.t. 8 pct.), der skulle  

 betales helårsvis bagud hver den 1. januar, første gang den 1.  

 januar 1994.
c.
Lånets hovedstol skulle afdrages i 5 lige store  

 rater, der forfaldt til betaling henholdsvis den 1. januar 1996, den 1. juli  

 1996, den 1. januar 1997, den 1. juli 1997 og den 1. januar 1998.
d.
Hovedstolen forfaldt til endelig betaling ved  

 misligholdelse.
e.
Lånet forfaldt til endelig betaling,  

 såfremt medarbejderens ansættelsesforhold ophørte i  

 perioden frem til den 1. januar 1998, uanset med hvilken grund dette  

 måtte ske.
 Ad spørgsmål 1 og 2 gjorde advokaten  

 gældende, at medarbejderne erhvervede endelig ret til de konvertible  

 obligationer allerede ved tildelingen af disse, uanset medarbejderne  

 pålagdes at lade deres konvertible obligationer indløse,  

 såfremt ansættelsesforholdet måtte ophøre, uanset  

 med hvilken grund, i perioden frem til den 1. januar 1998. Han henviste til  

 Ligningsrådets bindende forhåndsbesked af 24. oktober 1991, TfS  

 1992, 62.
 Under henvisning til, at retserhvervelse måtte anses  

 for indtrådt allerede ved tildelingen af de konvertible obligationer,  

 fremhævede advokaten, at medarbejdernes konvertible obligationer samt  

 de aktier, der måtte blive tegnet på baggrund af disse, skulle  

 behandles i overensstemmelse med bestemmelsen i aktieavancebeskatningslovens  

 § 8. Dette indebar nærmere, at da de enkelte medarbejdere var  

 minoritetsaktionærer, ville de kunne afhænde de ved  

 konverteringen erhvervede aktier, uden der udløstes  

 aktieavancebeskatning, idet konverteringstidspunktet lå mere end 3  

 år fra tidspunktet for erhvervelsen af de konvertible obligationer.
Advokaten fremhævede endvidere, at det fremgik af de  

 opstillede betingelser for udstedelsen af de konvertible obligationer, at  

 disse kunne konverteres til aktier i forholdet 1:1, idet forholdet baseredes  

 på de konvertible obligationers nominelle værdi og aktiernes  

 skattekurs.
Dette indebar som nævnt, at medarbejderne som udgangspunkt  

 erlagde fuldt vederlag for de modtagne aktier.
Dermed modtog medarbejderne  

 altså ikke de konvertible obligationer vederlagsfrit.
Der kunne  

 følgelig alene tilfalde medarbejderne en vederlagsfri formuefordel,  

 såfremt aktiekursen steg i perioden frem til konverteringstidspunktet  

 og således oversteg konverteringskursen.
 Ad spørgsmål 3 og 4 fremførte  

 advokaten bl.a., at der civilretligt ikke bestod nogen forbindelse mellem  

 medarbejdernes besiddelse af konvertible obligationer og eventuelt  

 medarbejderlån, idet de konvertible obligationer eksempelvis ikke blev  

 stillet til sikkerhed for det optagne lån i selskabet.
 Ligningsrådet udtalte:
 Ad 1. Ligningsrådet besvarede  

 spørgsmålet bekræftende.
 Ad 2. Ligningsrådet besvarede  

 spørgsmålet benægtende.
 Ad 3. Ligningsrådet fandt ikke, at ydelse af et  

 medarbejderlån til finansiering af de konvertible obligationer ville  

 ændre besvarelsen af spørgsmål 1 og 2.
Ad 4. Ligningsrådet fandt ikke, at de  

 påtænkte medarbejderlån ville udløse beskatning hos  

 de enkelte medarbejdere.
Der blev herved henset til, at lånene skulle  

 forrentes med mindsterenten efter kursgevinstlovens § 7 og til princippet i  

 SD-cirkulære 1989-27.
Ligningsrådet havde ikke på baggrund af sagens  

 oplysninger mulighed for at vurdere, om der forelå erhvervelse for  

 lånte midler efter kursgevinstlovens § 7 A.
Der var derfor ikke ved  

 besvarelsen taget stilling til, om medarbejderne ville være omfattet af  

 denne bestemmelse.
 Ad 5. Spørgsmålet besvaredes  

 bekræftende, idet der henvises til TfS 1992, 100.
Ad 6-8. Spørgsmålet om, hvorvidt der skulle  

 ske beskatning ud fra et lønsynspunkt, skulle bedømmes på  

 erhvervelsestidspunktet, jf. statsskattelovens § 4. Der skulle ikke i  

 medfør af denne bestemmelse ske en yderligere indkomstbeskatning af  

 den eventuelle fortjeneste, der konstateredes, hvis obligationerne  

 konverteredes til aktier, der havde en højere kursværdi end den  

 på erhvervelsestidspunktet, idet de konvertible obligationer fra  

 erhvervelsestidspunktet ansås for omfattet af  

 aktieavancebeskatningslovens regler.
Da de konvertible obligationer tegnedes  

 til en nominel værdi, der i forhold til aktiernes skattekurs på  

 udstedelsestidspunktet fastsattes i forholdet 1:1, fandt Ligningsrådet  

 ikke, at der på tegningstidspunktet var tilført medarbejderen en  

 formuefordel, der skulle beskattes efter statsskattelovens § 4.
Efter Ligningsrådets opfattelse udelukkede dette  

 imidlertid ikke beskatning ud fra et lønsynspunkt på et senere  

 tidspunkt, såfremt de konvertible obligationer eller de til aktier  

 konverterede værdipapirer blev solgt til det udstedende selskab eller  

 dettes aktionærer til priser, der måtte antages at overstige  

 værdipapirernes værdi i handel og vandel.
Hvorvidt en sådan  

 beskatning ville indtræde, kunne Ligningsrådet ikke på  

 nuværende tidspunkt bedømme.
 Efter en konkret vurdering fandt Ligningsrådet ikke  

 grundlag for beskatning efter kursgevinstloven, idet mindsterentekravet var  

 opfyldt, jf. kursgevinstlovens § 7.
Ved salg af aktier umiddelbart efter konverteringen ville  

 de sælgende medarbejdere være omfattet af  

 aktieavancebeskatningsloven.
Såfremt medarbejderne også på  

 dette tidspunkt var minoritetsaktionærer, ville salget ikke  

 udløse beskatning efter aktieavancebeskatningsloven, idet aktierne  

 havde været ejet i mere end 3 år.
 Medarbejderne indgik ved tegningen af konvertible  

 obligationer vederlagsfrit en kontrakt, hvorefter de havde en salgspligt til  

 enten S A/S eller moderselskabet M ApS i tilfælde af fratræden.  

 Idet der ikke var forespurgt om, hvilke skattemæssige konsekvenser der  

 knyttede sig til en sådan kontrakt, tog Ligningsrådet ikke ved  

 nærværende forhåndsbesked stilling hertil, herunder om de  

 skattemæssige konsekvenser, der fulgte af kursgevinstloven.
Ad 9. Ligningsrådet fandt, at  

 spørgsmålet var så generelt formuleret, at  

 Ligningsrådet af denne grund måtte afvise at besvare  

 spørgsmålet.
Særligt for så vidt angik den  

 køberet, som henholdsvis S A/S og M ApS var tillagt, henledtes  

 opmærksomheden på reglerne i kursgevinstloven om finansielle  

 kontrakter.
Ad 10. Ligningsrådet fandt ikke, at der var fradrag  

 for omkostninger for selskabet i forbindelse med udstedelse af de konvertible  

 obligationer.
Der bestod ikke en sådan driftsmæssig begrundelse  

 for udstedelsen, at omkostningerne havde karakter af driftsomkostninger, der  

 kunne fradrages efter statsskattelovens § 6 a.
