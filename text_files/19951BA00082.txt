Nr BSF 82 Forslag til folketingsbeslutning om narkomaners ret til behandling Fremsat af Tove Fergo (V) Erik Larsen (V) Ulla Tørnæs (V) den 6. februar 1996 Folketinget opfordrer regeringen til at udarbejde den nødvendige lovgivning med henblik på, at narkomaner sikres ret til behandling, herunder stoffri døgnbehandling på en af misbrugeren valgt institution.
 Denne ret skal bygge på følgende principper:
1. Kommunerne forpligtes til at stille ressourcer til rådighed for  

 narkomaner, der ønsker stoffri behandling.
Kommunerne forpligtes således til  

 at tilbyde individuelle aftaler med kvalificerede behandlingsinstitutioner i  

 den udstrækning, den enkelte misbruger måtte ønske behandling.
2. De narkomaner, der gør brug af deres ret til stoffri døgnbehandling,  

 skal forpligte sig til at gennemføre behandlingsforløbet.
De narkomaner, der  

 gør brug af deres ret, skal således acceptere, at de kan tilbageholdes af  

 behandlingsstedet, i den tid behandlingen varer.
Behandlingsstedet vurderer -  

 i forbindelse med udarbejdelse af behandlingsplanen - hvor lang tid  

 behandlingsforløbet bør vare.
Forlængelse af behandlingsforløbet kan kun ske,  

 såfremt der er enighed mellem den ansvarlige læge (eventuelt narkomanens  

 praktiserede læge) og den kommunale sagsbehandler.
Kommunerne får mulighed  

 for at inddrage en stofmisbrugers kontanthjælp, hvis vedkommende nægter at gå  

 i behandling eller ved afbrydelse af behandlingen.
 3. Narkomaner skal efter afsluttet døgnbehandling have mulighed for en  

 ambulant efterbehandling, der sikrer, at den genopbygning, der fysisk og  

 psykisk har fundet sted under døgnbehandlingen, bliver konsolideret, således  

 at misbrugeren bliver i stand til fortsat at leve en stoffri tilværelse.
4. Det forebyggende arbejde skal forstærkes.
Det skal ske ved, at de  

 stoffri behandlingsinstitutioner tilføres et fast beløb pr. færdigbehandlet  

 narkoman, således at det bliver muligt for institutionen at sende tidligere  

 narkomaner ud på skoler og uddannelsesinstitutioner for at oplyse om faren  

 ved nydelse af hash og narkotiske stoffer.
 5. Misbrugeren forventes at betale et vist beløb for opholdet og kosten.
Bemærkninger til forslaget Beslutningsforslaget er en delvis genfremsættelse af beslutningsforslag  

 nr.
B 119, folketingsåret 1994-95, jf. tillæg A side 3944.  

 Beslutningsforslaget blev ikke 1. behandlet.
Det er Venstres holdning, at det skal være muligt for enhver borger at  

 forsørge sig selv.
Er en borgers problem for at kunne blive selvforsørgende  

 af social, psykisk eller helbredsmæssig art, er det Venstres opfattelse, at  

 borgeren skal have ret til relevant behandling, der kan bringe vedkommende ud  

 af afhængigheden af det offentlige behandlersystem.
 Det offentliges narkobehandling fungerer så ineffektivt, at det for næsten  

 alle narkomaner virker som en livslang kuvøsetilværelse, hvor den ene  

 effektløse behandling afløser den anden.
Selv om der ikke ligger videnskabelige undersøgelser til grund, har det  

 vist sig igen og igen, at de private døgnbehandlingscentre, der bygger på  

 stoffri behandling, har langt bedre resultater med deres behandling end det  

 offentliges ambulante behandlingstilbud og de få døgnbehandlingspladser, der  

 eksisterer i offentligt regi.
Det følger af de internationale erfaringer, der  

 er gjort i forbindelse med narkobehandling, at døgnbehandlingen nødvendigvis  

 må strække sig over mange måneder.
For at bringe en narkoman ud af misbruget  

 er det ikke nok med afgiftning og et par måneders efterfølgende behandling.  

 Der er behov for en genopbygning både fysisk og psykisk af et menneske, der  

 har været misbruger i en årrække, hvilket kan tage både halve og hele år.  

 Derfor er det magtpåliggende for Venstre, at der gives økonomisk mulighed  

 for, at narkomaner kan få behandling i lige så mange måneder, der er behov  

 for, og at der gives økonomisk hjælp til at fortsætte behandlingen ambulant i  

 forbindelse med udslusningen til en tilværelse, hvor den tidligere misbruger  

 igen skal have ansvar for sit eget liv og gerne skulle blive i stand til at  

 forsørge sig selv.
Mange misbrugere er i virkeligheden de bedste eksperter.
De har i årevis  

 cirklet rundt i narkobehandlingssystemet og har et grundlæggende kendskab til  

 de forskellige behandlingsmetoder, og hvordan de bliver praktiseret.
Derfor  

 er det også Venstres opfattelse, at den enkelte skal have maksimal  

 indflydelse på, hvor vedkommende vil behandles.
Derfor skal der være en ret til stoffri døgnbehandling på en af  

 misbrugeren valgt institution.
Til gengæld skal narkomanen også forpligte sig  

 til at forblive i behandlingen, eventuelt lade sig tilbageholde mod sin  

 vilje.
Skulle det alligevel vise sig at være håbløst at forsøge at gennemføre  

 behandlingen, så institutionen må lade vedkommende gå, skal det være muligt  

 for kommunen at tilbageholde kontanthjælpen, da det ikke må være muligt at  

 »tjene« på at afbryde behandlingen.
Ligeledes kan kommunerne -  

 under henvisning til rådighedsreglen - inddrage en stofmisbrugers  

 kontanthjælp, hvis vedkommende nægter at gå i behandling.
De økonomiske konsekvenser af forslaget Der er ingen nøjagtige tal for, hvor mange narkomaner der er i Danmark.  

 Der skønnes at være et sted mellem 5.000 og 10.000. I december 1994 var ca.  

 4.000 i metadonbehandling.
Der findes heller ingen oversigt over, hvor meget  

 misbrugerne koster det danske samfund i udgifter til behandling, sygehuse, §  

 105-institutioner, fængsler, anbragte børn, kontanthjælp/førtidspension,  

 politi/retsvæsen, forsikringspræmier/indbrud osv.
Måske beløber udgiften sig  

 til omkring 3 mia. kr. om året.
 Samfundets årlige udgifter til en enkelt yngre stofmisbruger kunne godt se  

 således ud:
 - ambulatoriebehandling: 90.000 kr.
 - ophold på § 105-institution i 6 måneder: 100.000 kr.
 - hospital: 30 dage a 3.000 kr. = 90.000 kr.
 - fængselsophold: 30 dage a 750 kr. = 22.500 kr.
 Tilsammen bliver det ca. 300.000 kr., og dertil kommer  

 kontanthjælp/førtidspension m.v.
 Og så er misbrugeren ikke kommet et skridt nærmere en selvstændig stoffri  

 og kriminalitetsfri tilværelse.
 Et behandlingsophold på en stoffri døgninstitution koster mellem 180.000  

 og 250.000 kr. om året, og med en egenbetaling for kost og logi på ca. 40.000  

 kr. om året skal der ikke de store regnekundskaber til for at se, at der kan  

 blive behandlet 2 narkomaner for, hvad en koster i øjeblikket.
Det er forventeligt, at 2.000 narkomaner om året vil benytte sig af retten  

 til stoffri døgnbehandling.
Gennemsnitsudgiften vil være 200.000 kr. om året,  

 og med en egenbetaling på 40.000 kr. om året vil det offentliges udgift blive  

 på 160.000 kr. om året pr. misbruger.
 Økonomien bør forhandles med de kommunale parter.
