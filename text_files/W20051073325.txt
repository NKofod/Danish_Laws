Ankestyrelsens principafgørelse D-17-05 om retlig mangel - ressourceprofil - forlængelse - revalidering overvejende sandsynlig - dagpenge Resume:
 Det var en retlig mangel, at kommunen ikke havde udarbejdet en ressourceprofil, inden den traf afgørelse om at standse udbetalingen af sygedagpenge ved varighedsbegrænsningens indtræden.
 Arbejdsevnebekendtgørelsen skulle anvendes i forbindelse med stillingtagen til forlængelse efter bestemmelsen om, at dagpengene kunne forlænges, hvis det ansås for overvejende sandsynligt, at revalidering ville blive iværksat.
 Den retlige mangel kunne ikke anses for at være åbenbart uden betydning for sagens behandling.
 Ankestyrelsen lagde vægt på, at ressourceprofilen ville have tilvejebragt en nærmere afklaring af behovet for at iværksætte foranstaltninger efter den sociale lovgivning for at bringe ansøger tilbage til arbejdsmarkedet, at ansøger havde haft et længerevarende sygefravær, at hun tidligere havde været sygemeldt på grund af samme lidelse, at ansøger ifølge kommunens journal havde problemer med skuldre, arme og fingre, og at kommunen ikke havde foretaget opfølgning i overensstemmelse med retssikkerhedslovens § 7 a.
 Love:
Lov om dagpenge ved sygdom eller fødsel - lovbekendtgørelse nr. 1047 af 28. oktober 2004 - § 22, stk. 1, nr. 1 Lov om sygedagpenge - lov nr. 563 af 9. juni 2006 - § 27, stk. 1, nr. 1 Sagsfremstilling:
 Kommunen fandt, at ansøger ud fra en generel vurdering af hele sagen ikke opfyldte betingelserne for forlængelse af dagpengeudbetalingen ud over varighedsbegrænsningens indtræden den 30. oktober 2003, jf. dagpengelovens § 22, stk. 1.
 Det sociale nævn ophævede kommunens afgørelse og hjemviste sagen til kommunen med henblik på fornyet vurdering og afgørelse.
 Nævnet begrundede afgørelsen med, at kommunen ikke forud for afgørelsen om afslag på forlængelse af dagpengeperioden havde udarbejdet en ressourceprofil.
 Kommunen klagede over nævnets afgørelse.
 Kommunen anførte, at nævnet med sin afgørelse havde udvidet arbejdsevnebekendtgørelsens virkefelt, idet nævnet fandt, at bekendtgørelsen tillige skulle anvendes ved afgørelse af, om det kunne anses for overvejende sandsynligt, at der skulle iværksættes revalidering.
 Kommunen fandt, at afgørelserne SM D-13-04 og SM D-14-04 ikke skulle fortolkes udvidende i forhold til de øvrige stykker i dagpengelovens § 22, stk. 1, men alene vedrørte dagpengelovens § 22, stk. 1, nr. 2 og nr. 5.
 Sagen blev behandlet i principielt møde med henblik på at afklare, om der kunne træffes afgørelse om ophør af sygedagpenge efter dagpengelovens § 22, stk. 1, nr. 1, når der ikke var udarbejdet ressourceprofil.
 Afgørelse:
 Sagen hjemvistes til kommunen til ny behandling og afgørelse.
 Ankestyrelsen var enig med nævnet i, at arbejdsevnebekendtgørelsen skulle anvendes i forbindelse med kommunens stillingtagen til, om der var grundlag for at forlænge dagpengeudbetalingen efter dagpengelovens § 22, stk. 1, nr. 1.
 Efter denne bestemmelse kunne dagpengeperioden forlænges, hvis det ansås for overvejende sandsynligt, at revalidering, herunder arbejdsprøvning ville blive iværksat.
Ankestyrelsen anførte, at der var truffet afgørelse om, at der skulle udarbejdes ressourceprofil i alle sager om ophør af dagpengeretten, hvis afgørelsen forudsatte, at kommunen samtidig tog stilling til spørgsmål om revalidering eller pension.
Der henvistes til SM D-13-04, SM D-14-04, SM D-19-04 og SM D-28-04.
Da anvendelsen af arbejdsevnebekendtgørelsen havde karakter af en garantiforskrift medførte manglende udarbejdelse af ressourceprofil normalt ugyldighed.
En afgørelse kunne derfor kun opretholdes som gyldig, hvor det var åbenbart, at en ressourceprofil var uden betydning for sagens behandling.
Ankestyrelsen anførte endvidere, at der også tidligere var truffet afgørelse om, at manglende ressourceprofil i en konkret situation kunne anses for uden betydning for resultatet.
Der henvistes til SM D-7-05.
 Da kommunen ikke havde udarbejdet en ressourceprofil i den foreliggende sag, forelå der en retlig mangel.
 Ankestyrelsen vurderede at den manglende ressourceprofil ikke kunne anses for at være åbenbart uden betydning for sagens behandling.
 Ankestyrelsen lagde herved vægt på, at udarbejdelse i samarbejde med ansøger af en ressourceprofil med en beskrivelse og vurdering af hendes arbejdsevne ville have tilvejebragt en nærmere afklaring af behovet for at iværksætte foranstaltninger efter den sociale lovgivning med henblik på at bringe hende tilbage til arbejdsmarkedet.
Ankestyrelsen lagde også vægt på, at ansøger havde haft et længerevarende sygefravær, og at hun tidligere havde været sygemeldt på grund af samme lidelse.
Ligeledes lagde Ankestyrelsen vægt på oplysninger i kommunens journal om, at hun havde problemer med skuldre, arme og fingre.
Ankestyrelsen bemærkede, at den omstændighed, at kommunen efterfølgende havde indhentet journaloplysninger fra Lokalpsykiatrisk Center samt oplysninger fra Alkoholrådgivningen, ikke ansås for at udgøre et tilstrækkeligt afgørelsesgrundlag i den foreliggende sag.
Ankestyrelsen lagde herved vægt på, at oplysninger om helbred alene var et af de elementer, der udgør ressourceprofilen.
 Ankestyrelsen lagde tillige vægt på, at kommunen ikke havde foretaget opfølgning i overensstemmelse med retssikkerhedslovens § 7 a.
