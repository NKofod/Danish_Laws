 I medfør af § 1, stk. 6, og § 9, stk. 2, i lov om jordfordeling mellem  

 landejendomme, jfr. lovbekendtgørelse nr. 63 af 14. februar 1983, fastsættes  

 følgende:
§ 1.  Ved behandling af jordfordelingssager bistås  

 jordbrugskommissionerne ifølge jordfordelingslovens § 1, stk. 6, af  

 jordbrugsdirektoratet.
Anmodning om behandling af sager efter  

 jordfordelingsloven rettes til jordbrugsdirektoratet, jordfordelingskontoret,  

 Sankt Annæ Plads 19, 1250 København K (tlf. 01-156131). Det gælder dog ikke  

 sager om jordoverdragelser, hvortil der søges begunstigelser efter lovens §  

 9, jfr. nedenfor § 2. I øvrigt sker henvendelser til og brevveksling med  

 jordbrugskommissionerne vedrørende jordfordeling gennem  

 jordbrugsdirektoratet.
 Stk. 2.  Jordbrugskommissionernes behandling af sager,  

 der gennemføres ved kendelse, sker med nødvendige lempelser efter de regler,  

 der er fastsat for landvæsenskommissioner og overlandvæsenskommissioner i lov  

 om landvæsensretter (lovbekendtgørelse nr. 133 af 6. marts 1970).  

 Jordbrugsdirektoratet bistår jordbrugskommissionerne med varetagelse af  

 kommissionernes forretninger og fører kommissionernes protokol.
 Stk. 3.  Jordbrugsdirektoratet forelægger alle  

 henvendelser om behandling af sager efter jordfordelingsloven, bortset fra  

 sager efter lovens § 9, for vedkommende jordbrugskommission.  

 Jordbrugsdirektoratet giver parterne vejledning om jordfordeling og  

 tilvejebringer de erklæringer og oplysninger, som er nødvendige for  

 kommissionernes behandling af sagerne.
Stk. 4.  Jordbrugsdirektoratet tilvejebringer det for  

 kommissionernes afsigelse af foreløbige og endelige kendelser nødvendige  

 materiale.
Jordbrugsdirektoratet udarbejder udkast til kommissionernes  

 kendelser og tilvejebringer grundlag for berigtigelse af jordomlægningerne i  

 matrikel og tingbog og for udbetaling af kontante vederlag m.m.
 Stk. 5.  Jordbrugsdirektoratet indhenter efter  

 forhandling med jordbrugskommissionen tilslutning fra landbrugsministeriet  

 efter lovens § 5, stk. 3, før der afsiges endelig kendelse.
 Stk. 6.  Jordbrugsdirektoratet bringer  

 jordbrugskommissionernes beslutninger og kendelser til udførelse og  

 udfærdiger efter forhandling med kommissionerne dokumenter m.v. efter lovens  

 § 8, stk. 5.
 § 2.  Sager om jordomlægninger mellem  

 landbrugsejendomme kan efter godkendelse i henhold til jordfordelingslovens §  

 9 opnå begunstigelser efter lovens § 8, stk. 1 og 3.
 Stk. 2.  Anmodning om behandling af sager efter  

 jordfordelingslovens § 9 rettes til matrikeldirektoratet, Titangade 13, 2200  

 København N (tlf. 01-837733). I Sønderjylland, hvor matrikulært arbejde  

 udføres af 5 statslige landinspektørkontorer (Haderslev, Åbenrå, Sønderborg,  

 Toftlund, Tønder) under matrikeldirektoratet, rettes henvendelse til  

 vedkommende landinspektørkontor.
 Stk. 3.  En jordoverdragelse kan normalt kun forventes  

 godkendt efter jordfordelingslovens § 9 i tilfælde, hvor sagen omfatter  

 jordomlægninger mellem mindst 3 landbrugsejendomme.
 § 3.  Bekendtgørelsen træder i kraft ved  

 bekendtgørelsen i Lovtidende.
 Stk. 2.  Samtidig ophæves bekendtgørelse nr. 320 af 30.  

 december 1955 om jordfordeling mellem landejendomme.
