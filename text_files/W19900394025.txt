 Et medlem, der i 1986 arbejdede som timelønnet afløser ved et  

 plejehjem, havde i 2 uger i dette år beskæftigelse i mindre end 15 timer.  

 Bortset herfra havde hun gennemsnitligt været i beskæftigelse mere end 30  

 timer om ugen.
 Da medlemmet var ansat som uuddannet sygehjælper ved plejehjemmet som  

 afløser, og hun ifølge arbejdsgiveren var at betragte som løsarbejder, og hun  

 ikke var garanteret arbejde i en periode, men i princippet var at betragte  

 som opsagt hver dag og skulle tilkaldes for ny afløsning som hun ikke var  

 forpligtet til at efterkomme, faldt hun inden for den gruppe af medlemmer,  

 der er nævnt i § 8, stk. 2, i direktoratets dagældende bekendtgørelse nr. 646  

 af 21. december 1983 og berettiget til supplerende dagpenge efter den  

 individuelle sats.
 Et medlem havde i 1986 arbejdet som timelønnet afløser ved et plejehjem.
 I uge 47 og 52 i 1986 havde medlemmet mindre end 15 timer og  

 arbejdsløshedskassen udbetalte dagpenge med individuel sats, idet hun i  

 princippet blev ansat dag for dag.
 Arbejdsformidlingen fandt, at der under hensyn til omfanget af hendes  

 arbejde for plejehjemmet burde være udbetalt efter dimittendsats for de  

 pågældende timer.
 Kassen blev gjort eneansvarlig for det for meget udbetalte.
 Direktoratet lagde vægt på, at der i realiteten havde været tale om  

 fortsat beskæftigelse hos samme arbejdsgiver, og at bortset fra 2 uger med  

 mindre end 15 timer pr. uge havde medlemmets beskæftigelse hos den pågældende  

 arbejdsgiver ligget på gennemsnitligt over 30 timer om ugen inden for  

 medlemsperioden i arbejdsløshedskassen.
 På denne baggrund fandt direktoratet, at det var med urette, at  

 supplerende dagpenge blev udbetalt med individuel sats, samt at kassen burde  

 være eneansvarlig for tilbagebetalingen af de således uretmæssigt udbetalte  

 dagpenge, jf. arbejdsløshedsforsikringslovens § 86, stk. 4.
 Fejludbetalingen var for 1986 opgjort til 277 kr.
I klagen til ankenævnet anførte kassen, at medlemmet ikke havde en fast  

 tilknytning til arbejdsgiveren, idet medlemmet var ansat som afløser uden  

 ansættelsesbrev til afløsning ved ferie og sygdom.
Medlemmet havde ikke været  

 omfattet af et opsigelsesvarsel, og var at betragte som opsagt hver dag.
Selv om medlemmet i undersøgelsesperioden havde haft meget beskæftigelse  

 på plejehjemmet, betød dette ikke, at hun havde haft en fastere tilknytning  

 til arbejdsgiveren.
Der kunne ikke fra arbejdsgiveren garanteres  

 afløsningsarbejde, idet arbejdsgiveren ikke på forhånd vidste, hvor meget  

 sygdom blandt personalet der måtte komme i løbet af året.
Direktoratet fandt ikke grundlag for at ændre afgørelsen.
Ifølge de  

 principper, der var gældende for ansættelser i almindelighed vil  

 beskæftigelse ud over 3 måneder hos samme arbejdsgiver ikke umiddelbart blive  

 betragtet som værende af ren midlertidig karakter.
 Yderligere henvistes til principperne for tidsbegrænsning i udbetaling af  

 supplerende dagpenge.
 På ankenævnets forespørgsel oplyste kommunen bl.a., at medlemmet blev  

 ansat den 24. september 1985 som løs afløser ved plejehjemmet i henhold til  

 overenskomsten for sygehjælpere.
 Hun blev senere ansat sideløbende som fast afløser på månedsløn ved et  

 andet plejehjem den 1. februar 1988.
 Hun ophørte ved kommunen den 31. juli 1989 og var i perioden 24. september  

 1985 til 31. januar 1988 at betragte som løsarbejder.
 Ankenævnet lagde til grund, at medlemmet var ansat som uuddannet  

 sygehjælper ved plejehjemmet som afløser, og at hun ifølge arbejdsgiveren var  

 at betragte som løsarbejder.
 Ankenævnet lagde videre til grund, at hun som følge heraf ikke var  

 garanteret arbejde i en periode, men i princippet var at betragte som opsagt  

 hver dag og skulle tilkaldes for ny afløsning, som medlemmet ikke var  

 forpligtet til at efterkomme.
 På denne baggrund fandt ankenævnet, at medlemmet måtte anses for at falde  

 ind under den gruppe af medlemmer, der er omtalt i § 8, stk. 2, i  

 direktoratets dagældende bekendtgørelse nr. 646 af 21. december 1983, og at  

 hun derfor har været berettiget til dagpenge efter den individuelle sats i  

 den omhandlede periode.
 Ankenævnet ændrede således Direktoratet for Arbejdsløshedsforsikringens  

 afgørelse.
