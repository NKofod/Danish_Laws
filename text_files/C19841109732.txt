I tilslutning til min meddelelse nr. 6/1983 af 21.12.1983 om forhandling  

 af ulovlige tuningsdele til knallerter kan jeg oplyse, at Højesteret den  

 30.1.1984 har afsagt dom i 3 sager om forhandling af ulovlige tuningsdele,  

 hvorved der blev udmålt bødestraffe svarende til de i den nævnte meddelelse  

 under a) og b) omhandlede bødetakster.
Ingen af sagerne faldt ind under  

 meddelelsens gruppe c).
I den ene af sagerne skete der domfældelse af en indehaver af et  

 motorcykelværksted, der angiveligt uden fortjeneste havde solgt 5 tuningsdele  

 til en indkøbspris af under 600 kr. til medlemmer af en ungdomsklub,  

 hvorefter disse under tiltaltes opsyn monterede delene i forbindelse med  

 reparation af særlige baneknallerter, der alene anvendtes til kørsel på  

 lukkede baner.
Bøden fastsattes til 1.000 kr.
I den anden af sagerne blev en indehaver af en motorcykelforretning dømt  

 for at have forhandlet i alt 49 tuningsdele, til en indkøbspris - moms af ca.  

 2.700 kr., som han efter sin egen forklaring selv havde monteret på særlige  

 baneknallerter, der anvendtes af medlemmerne af en ungdomsklub på lukkede  

 baner.
Bøden fastsattes til 3.000 kr.
I den tredie af sagerne blev en indehaver af en motorcykel- og  

 knallertforretning dømt for at have solgt i alt 4 tuningsdele til en  

 indkøbspris af under 200 kr. til en ungdomsklub med henblik på anvendelse til  

 undervisningsbrug.
Bøden fastsattes til 1.000 kr.
I intet af tilfældene var forhandlingen sket ved brug af den særlige  

 dispensation, der af justitsministeriet er meddelt landsforeningen  

 »Ungdomsringen«, jfr.
JMC-skr. af 2.1.1978.
 Ved dommene er det slået fast, at justitsministereits bkg. nr. 142  

 14.4.1977 om forbud mod forhandling af særligt hastighedsøgende udstyr  

 (»tuningsdele«), der kan anvendes til knallert, også omfatter  

 forhandling af tuningsdele, der uden for den nævnte dispensationsordning  

 monteres på særlige baneknallerter, også selv om det sker uden fortjeneste og  

 alene i forbindelse med reparation, eller som er påstået anvendt til  

 undervisningsbrug i ungdomsklubber, der foranstalter baneknallertkørsel.
Derimod skete der i den første af sagerne frifindelse for den del af  

 tiltalen, der omfattede montering af tuningsdele (hhv. to kædehjul og to  

 karburatorer) som led i reparation henholdsvis af en plæneklipper og to  

 påhængsmotorer, idet tiltaltes forklaring om denne anvendelse af  

 tuningsdelene var blevet lagt til grund i landsretten.
Forklaringen var ikke  

 blevet bestridt af anklagemyndigheden, uanset at tiltalte intet havde anført  

 til støtte for den.
Ved denne højesteretsdom er det således statueret, at den omhandlede  

 bekendtgørelse ikke omfatter tilfælde, hvor det må lægges til grund, at de  

 pågældende tuningsdele er monteret på andet end knallerter.
I tilfælde, hvor  

 det under efterforskningen af en sag om forhandling af ulovlige tuningsdele  

 gøres gældende, at delene eller nogle af dem er monteret på andet end  

 knallerter, bør den pågældende derfor opfordres til at sandsynliggøre dette.  

 I mangel af en rimelig sandsynliggørelse vil der efter en konkret vurdering  

 af den bevismæssige stilling kunne være anledning til at bestride rigtigheden  

 af oplysninger herom og rejse tiltale for forhandling af sådanne dele.
 Per Lindegaard.
