Skriftlig fremsættelse (2. oktober 2019) Social- og indenrigsministeren (Astrid Krag):
 Herved tillader jeg mig for Folketinget at fremsætte:
 Forslag til lov om ændring af lov om social service (Afskaffelse af forudgående børnesamtale ved økonomisk støtte til forældremyndighedsindehaveren, afskaffelse af særhandleplaner og afskaffelse af afgørelse om revision af handleplan m.v.).
(Lovforslag nr.
L 8) Lovforslagets formål er at fjerne krav til sagsbehandlingen på børne- og ungeområdet efter serviceloven, hvor dette ikke anses som nødvendigt for sagens oplysning eller for den støtte, der eventuelt skal iværksættes.
Således skal lovforslaget medvirke til en mere smidig sagsbehandling for børnene, de unge og deres forældre.
Forslagene er stillet af KL til den forhenværende regering i forbindelse med Kommuneøkonomiaftalen for 2017. Der er således hovedsageligt tale om en genfremsættelse af L 229, som den tidligere regering fremsatte i foråret.
Det foreslås at ophæve den nuværende bestemmelse om, at der skal afholdes en forudgående børnesamtale ved afgørelse om økonomisk støtte til forældremyndighedsindehaveren, efter servicelovens § 52 a, i de sager, der har et klart afgrænset problem, som kan løses gennem økonomisk støtte.
Det vil medføre, at barnet ikke længere skal inddrages i sager, der alene vedrører forældremyndighedsindehaverens økonomi.
 Det foreslås yderligere at afskaffe særhandleplanerne for hhv. kriminalitetstruede unge efter servicelovens § 57 c, stk. 2, og for unge med et behandlingskrævende stofmisbrug efter servicelovens § 140, stk. 2. Det vil betyde, at arbejdet med at udarbejde disse to særhandleplaner i stedet vil skulle indgå i den almindelige handleplan efter servicelovens § 140 eller helhedsorienteret plan efter servicelovens § 140 a.
Det foreslås yderligere, at revision af en handleplan skal ske som en procesledende beslutning og ikke træffes som en egentlig afgørelse efter de forvaltningsretlige regler.
Det vil medføre, at det kun er ændringen i foranstaltningen, der kan påklages og borgeren vil dermed ikke skulle igennem et dobbelt klageforløb.
Endeligt indeholder lovforslaget få tekniske ændringer i serviceloven.
Disse ændringer er alene af lovteknisk og redaktionel karakter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
