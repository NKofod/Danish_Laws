Bekendtgørelse om anmeldelse af genopfyldningsbeholdere uden nikotin1) I medfør af § 5 b, stk. 3, i lov nr. 426 af 18. maj 2016 om elektroniske cigaretter m.v., som ændret ved lov nr. 2071 af 21. december 2020, fastsættes efter bemyndigelse:
Anvendelsesområde § 1. Denne bekendtgørelse finder anvendelse på genopfyldningsbeholdere uden nikotin, der skal anmeldes til Sikkerhedsstyrelsen, jf. § 5 b, stk. 1, i lov om elektroniske cigaretter m.v.
Definitioner § 2. I denne bekendtgørelse forstås ved:
 1) Genopfyldningsbeholdere uden nikotin: En beholder, der indeholder en væske uden nikotin, som kan anvendes til genopfyldning af en elektronisk cigaret uden nikotin, jf. § 2, nr. 4, i lov om elektroniske cigaretter m.v.
 2) Handelsnavn: Det navn som et produkt markedsføres under.
 3) Indberetter-ID: Identifikationsnummer i EUs fælles indberetningsportal (EU-CEG).
4) Markedsføring: At gøre genopfyldningsbeholdere uden nikotin tilgængelige for forbrugere mod eller uden betaling, herunder ved fjernsalg.
I tilfælde af fjernsalg på tværs af grænser anses produktet for at være blevet markedsført i det land, hvori forbrugeren befinder sig, jf. § 2, nr. 9, i lov om elektroniske cigaretter m.v.
Anmeldelse til Sikkerhedsstyrelsen § 3. Fabrikanter og importører af genopfyldningsbeholdere uden nikotin skal for hver genopfyldningsbeholder anmelde følgende til Sikkerhedsstyrelsen:
 1) Navn, indberetter-ID, adresse, telefonnummer og e-mailadresse på anmelderen.
 2) Handelsnavn.
 3) Alle ingredienser, som anvendes til fremstilling af genopfyldningsbeholderen uden nikotin.
 4) Mængden af alle anvendte ingredienser.
 Stk. 2. Anmeldelse efter stk. 1 skal indgives digitalt via EU-CEG.
 § 4. Markedsføring af enhver genopfyldningsbeholder uden nikotin må først påbegyndes, når Sikkerhedsstyrelsen har bekræftet, at der er foretaget korrekt anmeldelse.
 § 5. Ved enhver væsentlig ændring af en allerede anmeldt genopfyldningsbeholder uden nikotin skal fabrikanten eller importøren foretage en ny anmeldelse efter § 3.
 Stk. 2. Ved en væsentlig ændring som nævnt i stk. 1 forstås enhver ændring af mængden eller sammensætningen af væskerne i en genopfyldningsbeholder uden nikotin.
 § 6. Fabrikanten eller importøren skal forsyne hver enkelt genopfyldningsbeholder uden nikotin, der anmeldes, med et e-cigaret-ID.
Stk. 2. Fabrikanten eller importøren skal så vidt muligt anvende samme e-cigaret-ID til anmeldelse af produkter med ens sammensætning og udformning, navnlig hvis oplysningerne indberettes af forskellige medlemmer af en koncern.
Dette gælder uanset varemærke, navn og antallet af markeder, som de markedsføres på, jf. dog stk. 3.
 Stk. 3. Kan fabrikanten eller importøren ikke sikre, at det samme e-cigaret-ID anvendes til genopfyldningsbeholdere uden nikotin med samme sammensætning og udformning, skal de i det omfang, det er muligt, som minimim oplyse de forskellige e-cigaret-IDer, der er anvendt til de pågældende genopfyldningsbeholdere uden nikotin.
§ 7. Ved anmeldelsen efter § 3 skal fabrikanten eller importøren markere alle de oplysninger, som de betragter som forretningshemmeligheder eller på anden måde fortrolige.
Efter anmodning fra Sikkerhedsstyrelsen skal der gives en begrundelse for, at de pågældende oplysninger anses som forretningshemmeligheder eller fortrolige.
Ikrafttræden og overgang § 8. Bekendtgørelsen træder i kraft den 1. april 2021, jf. dog stk. 2.
 Stk. 2. For genopfyldningsbeholdere uden nikotin, som er markedsført før den 1. april 2021, finder bekendtgørelsen anvendelse den 1. oktober 2021.
Sikkerhedsstyrelsen, den 25. februar 2021 Lone Saaby / Jonas Fanøe Hensel 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
