Skriftlig fremsættelse (5. november 2015) Sundheds- og ældreministeren (Sophie Løhde):
 Herved tillader jeg mig for Folketinget at fremsætte:
Forslag til lov om ændring af sundhedsloven og lov om socialtilsyn (Øget kvalitet i alkoholbehandlingen) (Lovforslag nr.
L 44) Forslaget til lov om ændring af sundhedsloven og lov om socialtilsyn (Øget kvalitet i alkoholbehandlingen) er en genfremsættelse af L 179, som blev fremsat den 26. marts 2015. Forslaget udmønter satspuljepartiernes beslutning om som led i satspuljeaftalen for 2015-2018 at afsætte midler til en øget kvalitet i alkoholbehandlingen.
 Regeringen var en del af satspuljeaftalen for 2015-2018, og regeringen finder, at der fortsat er behov for at sikre en øget kvalitet i alkoholbehandlingen, hvorfor regeringen har valgt at genfremsætte lovforslaget med de ændringer, som blev vedtaget under 2. behandlingen af lovforslaget i foråret i år.
 Lovforslaget indebærer, at der - for at højne kvaliteten - etableres en godkendelses- og tilsynsordning med alkoholbehandlingssteder, hvor de eksisterende fem socialtilsyn fremadrettet skal godkende og føre driftsorienteret tilsyn med alkoholbehandlingssteder, der yder behandling for offentlige midler.
Socialtilsynet skal ved godkendelse og tilsyn med alkoholbehandlingssteder benytte sig af den aktuelt bedste faglige viden om metoder og indsatser, herunder Sundhedsstyrelsens vejledninger og retningslinjer.
Alkoholbehandlingssteder omfattes af den kvalitetsmodel, som er en del af lov om socialtilsyn.
Kvalitetsmodellen, vejledning om socialtilsyn samt håndbog for tilsynsførende vil blive tilpasset i forhold til godkendelse og tilsyn med alkoholbehandlingssteder.
Tilsynet skal på tilsynsbesøg mindst én gang årligt.
Udgifterne til socialtilsynets opgave med at godkende og føre driftsorienteret tilsyn med alkoholbehandlingssteder vil blive takstfinansieret.
Taksten opkræves hos behandlingsstederne, som kan indregne omkostningerne til tilsynet i den takst, som behandlingsstederne opkræver hos kommunerne.
Med lovforslaget ændres der ikke ved Sundhedsstyrelsens tilsyn med sundhedsfaglig virksomhed, der udføres af autoriserede sundhedspersoner og personer, der handler på disses ansvar samt Sundhedsstyrelsens tilsyn med private sygehuse, klinikker og praksis.
Sundhedsstyrelsens tilsyn supplerer således det driftsorienterede tilsyn, som fremadrettet udføres af de fem socialtilsyn.
 Lovforslaget skal sikre, at der fra centralt hold stilles langt højere krav til den faglige kvalitet på de alkoholbehandlingssteder, som behandler borgere med alkoholproblemer  hvad enten der er tale om offentlige eller private behandlingssteder.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
