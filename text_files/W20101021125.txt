Ankestyrelsens principafgørelse 24-10 om førtidspension - gift - reelt enlig - særligt pensionstillæg Resume:
 En gift pensionist, der ikke boede sammen med ægtefællen, havde ikke ret til særligt pensionstillæg.
 Ankestyrelsen lagde vægt på, at pensionisten og hendes ægtefælle havde tæt kontakt til hinanden, og at de ofte var sammen på deres bopæle.
 Love:
Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 983 af 2. oktober 2009 - § 38, stk. 2 og § 48, stk. 2 Note:
 Denne afgørelse afløser Principafgørelse P-16-98.
 Afgørelse:
Ankestyrelsen har i møde truffet afgørelse i din pensionssag Resultatet er:
  Du har ikke ret til udbetaling af førtidspension som enlig pensionist.
 Det betyder, at der skal ske en omregning af din førtidspension efter reglerne for gifte pensionister med virkning fra den 1. maj 2008.
 Vi er således kommet til samme resultat som Det Sociale Nævn i Statsforvaltningen YY.
Begrundelsen for afgørelsen Vi vurderer ud fra sagens oplysninger om dit og din ægtefælles ophold hos hinanden, at du ikke kan anses som enlig pensionist.
Ved fastsættelse af pensionen anses gifte og samlevende som enlige, hvis samlivet mellem parterne er ophævet.
Det fremgår af førtidspensionslovens § 48, stk. 2, 1. pkt.
 Vi har lagt vægt på, at du i blev gift i april 2008.
 Vi har desuden lagt vægt på, at du og din ægtefælle NN har tæt kontakt til hinanden og at I ofte er sammen på jeres bopæle, på trods af at I aldrig overnatter hos hinanden.
Oplysninger i sagen Vi har afgjort sagen på grundlag af:
  De oplysninger, som forelå da nævnet traf afgørelse i sagen.
  Nævnets afgørelse af 9. oktober 2009.
  Klagen til Ankestyrelsen af 20. oktober 2009.
  Nævnets genvurdering.
Sagsfremstilling Du indgik ægteskab i april 2008. Du og din ægtefælle NN bor hver for sig og I har hver jeres økonomi.
Ifølge det oplyste bor I ca. 300 meter fra hinanden.
 Du har oplyst, at du er sammen med NN ca. hver anden dag, og at NN hjælper dig med praktiske ting i form af indkøb og vask.
NN har oplyst, at I aldrig har boet sammen, men at I er sammen dagligt og at I besøger hinanden på skift, ligesom I skiftes til at købe ind.
NN har videre oplyst, at han hjælper dig med rengøring.
 Kommunen fandt, at du ikke havde ret til udbetaling af førtidspension som enlig pensionist efter at du blev gift i april 2008.
Nævnet tiltrådte kommunens afgørelse.
Nævnet fandt ikke grundlag for at tilsidesætte kommunens vurdering, hvorefter samlivet mellem dig og din ægtefælle, ikke kunne betragtes som ophævet i førtidspensionslovens forstand.
 Nævnet fandt derfor, at der skulle ske omregning af din førtidspension efter reglerne for gifte pensionister med virkning fra 1. maj 2008.
 Nævnet har i afgørelsen henvist til P-16-98.
 Du har klaget over nævnets afgørelse.
I klagen er anført, at du og NN ikke er samlevende, men blot gode venner med hver jeres bopæl og hver jeres økonomi.
I klagen er videre anført, at ægteskabet udelukkende er baseret på formelle grunde, idet NN gerne ville have dit efternavn, idet NN er meget tilknyttet til din familie.
 Du har i anken oplyst, at du har ansøgt om separation.
Formålet med behandlingen af sagen Vi har behandlet sagen for at afklare, hvorvidt en pensionist, der er gift, kan anses for enlig, når pensionisten og ægtefællen har hver sin bolig.
