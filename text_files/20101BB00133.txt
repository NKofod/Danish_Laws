Fremsat den 15. april 2011 af Kristen Touborg (SF), Bjarne Laustsen (S), Per Clausen (EL) og Christian H.
Hansen (UFG) Forslag til folketingsbeslutning om samlestalde og dyretransporter Folketinget pålægger regeringen at indføre klare krav til længere dyretransporter via samlestalde og at underkaste 25 pct. af disse dyretransporter en kontrol af, om dyrene har tilstrækkeligt med plads og vand, og om der er en forhåndsgodkendt logbog, når dette er påkrævet.
Bemærkninger til forslaget Millioner af dyr bliver årligt omlæsset på landets samlesteder.
For at optimere dyrenes velfærd foreslår forslagsstillerne, at 25 pct. af samtlige dyretransporter underkastes en kontrol af, om dyrene har tilstrækkeligt med plads og vand, og om der er en forhåndsgodkendt logbog, hvis dette er påkrævet.
Den almindelige dyrlægekontrol på samlesteder rummer ikke mulighed for at kontrollere dyretransporterne i tilstrækkeligt omfang.
Kontrollen fokuserer alene på dyrenes sundhedstilstand og transportegnethed.
Der er derfor stor risiko for, at reglerne om læssetæthed og vand på turen og kravet om logbøger overtrædes.
Der er kun ganske få transporter fra samlestederne, som i dag er underkastet kontrol af disse parametre.
At der sker overtrædelser, fremgår bl.a. af politiets fund af biler med overlæs.
En del af disse dyretransporter har omlæsset på samlestederne.
Der er derfor behov for en stikprøvekontrol ved samlestederne af dyretransporterne.
Stikprøvekontrollen skal være gebyrfinansieret.
 Forslagsstillerne foreslår derfor, at der indføres følgende krav til længere svinetransporter via samlestalde:
 Der indføres krav om, at en embedsdyrlæge skal se hele pålæsningen og kontrollere transportegnethed, belægning, dækshøjde, strøelse, ventilation og vand, og at der ikke er sammenblanding af svin i forskellig størrelse.
Dyrlægen skal kontrollere, at håndteringen af svinene sker på en acceptabel måde, og skal reagere, hvis dyrene håndteres for hårdhændet.
  Søer og orner skal håndteres og transporteres særskilt i enkeltdyrsbokse.
  7-kg-grise (i praksis grise < 10 kg) skal strøs i halm under transporten, hvis temperaturen er under 10 grader.
 Alle svin skal være i stabile grupper.
Det vil sige, at svinene skal være i den samme gruppe i udleveringsrum, på indtransportbil og samlested og i eksportbil.
Grupperne må ikke på noget tidspunkt blive større, men de må godt blive mindre under vejs.
  Under ophold på samlestederne skal svin have permanent adgang til halm og vand, så de kan beskæftige sig med dette i stedet for at være aggressive over for hinanden.
  Der gennemføres fire årlige uanmeldte tilsyn af samlestedets drift.
Skriftlig fremsættelse Kristen Touborg (SF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om samlestalde og dyretransporter.
(Beslutningsforslag nr.
B 133) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
