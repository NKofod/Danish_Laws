Beretning afgivet af Beskæftigelsesudvalget den 30. september 2021 Beretning over Forslag til folketingsbeslutning om ændring af dagpengereglerne for iværksættere og selvstændigt erhvervsdrivende [af Mona Juul (KF) m.fl.]:
1. Politiske bemærkninger Socialdemokratiet, Venstre, Dansk Folkeparti, Enheds- listen, Socialistisk Folkeparti, Radikale Venstre, Det Konservative Folkeparti, Liberal Alliance  og Alternativet Et flertal i udvalget (udvalget med undtagelse af NB) ønsker, at det i forbindelse med evalueringen af dagpengereglerne for selvstændige afdækkes, hvordan reglerne i dagpengesystemet i højere grad kan tilpasses, så selvstændigt erhvervsdrivende og iværksættere i dagpengesystemet får så gode og fleksible dagpengeregler som muligt inden for den eksisterende økonomi af dagpengesystemet.
I den forbindelse er partierne enige om, at der skal ses nærmere på hensigtsmæssigheden i reglen om, at selvstændige får 3 ugers karantæne i dagpengesystemet, når de ophører med at være selvstændige som hovedbeskæftigelse.
Derudover er partierne enige om, at der skal ses nærmere på, om reglerne vedrørende beregning af dagpengesatsen for selvstændige i tilstrækkelig grad tager højde for, at selvstændiges indkomst typisk udvikler sig væsentligt anderledes i årene op til, at de ophører med at være selvstændige, når man sammenligner med lønmodtagere.
 Flertallet er enige om, at forsikrede ledige, uanset om de er lønmodtagere eller selvstændige, skal have ret til dagpenge, hvis de bliver ledige og i øvrigt lever op til de almindelige krav i dagpengesystemet.
 Flertallet er enige om, at bedre adgang til dagpenge for iværksættere og selvstændigt erhvervsdrivende kan tilskynde til, at endnu flere tør afprøve opstartsidéer, hvormed der sikres øget vækst og velstand i samfundet.
 Partierne er enige om, at dagpengeforligskredsen i forlængelse af evalueringen af dagpengereglerne for selvstændige indkaldes til drøftelser af mulige justeringer af dagpengereglerne for selvstændige.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 9. marts 2021 og var til 1. behandling den 17. maj 2021. Beslutningsforslaget blev efter 1. behandling henvist til behandling i Beskæftigelsesudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 3 bilag på beslutningsforslaget.
Spørgsmål Udvalget har under udvalgsarbejdet stillet 1 spørgsmål til beskæftigelsesministeren til skriftlig besvarelse, som ministeren har besvaret.
 P.u.v.
