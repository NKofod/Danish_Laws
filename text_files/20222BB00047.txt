Fremsat den 1. marts 2023 af Carl Valentin (SF) og Sigurd Agersnap (SF) Forslag til folketingsbeslutning om forebyggelse af spilafhængighed Folketinget pålægger regeringen inden udgangen af 2023 at fremsætte de nødvendige lovforslag, der skal sikre gennemførelsen af de ni forslag til forebyggelse af spilafhængighed, der fremgår af regeringsudspillet »Spil med måde« fra september 2022.
Bemærkninger til forslaget Følgende fremgår af regeringsudspillet »Spil med måde« fra september 2022: »I Danmark har vi grundlæggende et velfungerende spilmarked, som både er attraktivt for spiludbydere og spillere.
Fx foregår langt størstedelen af danskernes onlinespil på danskregulerede sider, hvor der stilles krav til spiludbyderen og forbrugerbeskyttelsen er høj.
Desværre er der også væsentlige udfordringer knyttet til at spille for penge.
Næsten 500.000 voksne danskere havde i en eller anden grad et pengespilsproblem i 2021. Det er en fordobling siden 2016. Heraf havde ca. 29.500 voksne alvorlige pengespilsproblemer.
Det er en meget bekymrende udvikling.
Samtidig ser vi, at omtrent 24.500 børn og unge har problemer med pengespil, hvoraf ca. 2.600 børn og unge har alvorlige problemer.
Det er fuldstændig uacceptabelt.
Særligt set i lyset af, at det for de fleste spil slet ikke er lovligt for personer under 18 år at købe spil for penge.
Udviklingen kalder på politisk handling.
Regeringen fremlægger derfor 9 konkrete forslag, der skal dæmme op for udviklingen af pengespilsproblemer.« (https://www.skm.dk/media/12338/udspil-paa-spilomraadet.pdf) Forslagsstillerne er enige i, at udviklingen af pengespilsproblemer er meget bekymrende, og at der er brug for politisk handling for at dæmme op for udviklingen.
Problemerne er ikke blevet mindre efter valget.
Der er derfor behov for, at regeringen snarest muligt sætter handling bag ordene.
Med beslutningsforslaget pålægges regeringen at fremsætte de nødvendige lovforslag, der skal sikre gennemførelsen af de ni forslag til forebyggelse af spilafhængighed, der fremgår af »Spil med måde« fra september 2022.
De ni konkrete forslag til forebyggelse af spilafhængighed De ni forslag til forebyggelse af spilafhængighed i udspillet »Spil med måde« er inddelt i tre spor: Stop for aggressiv markedsføringskultur, større beskyttelse af børn og unge og hjælp til behandling af spilafhængighed.
Stop for aggressiv markedsføringskultur Markedsføring af spil skal i langt højere grad reguleres for at sikre et sundt spilmarked, hvor danskernes spilforbrug ikke udvikler sig fra underholdning til en afhængighed.
Der foreslås tre tiltag mod aggressiv markedsføringskultur i regeringsudspillet:
 Forbud mod reklamer fra fløjt til fløjt  Forbud mod reklamer for bonusser  Forbud mod reklamer i udvalgte tidsrum.
Der henvises til regeringsudspillet, s. 3, hvor det også fremgår, at regeringen mener, »at Folketinget har et ansvar for at beskytte personer mod at udvikle spilafhængighed.
Det kan vi ikke overlade til spiludbyderne selv«.
Større beskyttelse af børn og unge Krav til spiludbydere skærpes yderligere, når det kommer til at beskytte de helt unge spillere, som f.eks. kan være mere påvirkelige af reklamer.
Der foreslås tre tiltag for at sikre en bedre beskyttelse af børn og unge i regeringsudspillet:
 Forbud mod brug af autoriteter i markedsføring  Stop pengespil i forklædning  Begrænset eksponering for markedsføring.
Der henvises til regeringsudspillet, s. 4, hvor det bl.a. fremgår, at 6 pct. af alle danske børn og unge har problemer med pengespil i en eller anden grad, og at omtrent 2.600 børn og unge har alvorlige pengespilsproblemer.
Forslagsstillerne er enige i udsagnet: »Det er stærkt bekymrende.« (s. 4).
Hjælp til behandling af spilafhængighed Flere midler skal sikre kvalificeret forebyggelse og behandling af spilafhængighed og mere viden om spilafhængighed.
Der foreslås tre konkrete tiltag:
 Faste bevillinger til behandling af spilafhængighed  Flere midler til undersøgelser  Inspiration fra lignende områder.
Der henvises til regeringsudspillet, s. 5, hvor det bl.a. fremgår, at alt for mange danskere udvikler alvorlige problemer med spilafhængighed.
Det gælder særlig unge mænd, og det har store og langvarige konsekvenser for spillerne selv og deres familier.
Forslagsstillerne finder det afgørende vigtigt, at forebyggelse af spilafhængighed prioriteres højt, ikke mindst af hensyn til børn og unge.
Med beslutningsforslaget anviser vi løsninger, som den daværende regering selv har foreslået.
Regeringen skal derfor fremsætte de nødvendige lovforslag, der skal sikre gennemførelsen af de ni forslag til forebyggelse af spilafhængighed, der fremgår af »Spil med måde« fra september 2022.
Skriftlig fremsættelse Carl Valentin (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forebyggelse af spilafhængighed.
(Beslutningsforslag nr.
B 47) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
