Ankestyrelsens principafgørelse 202-10 om barseldagpenge - bortfald - graviditet Resume:
 Der var ret til barseldagpenge, uanset at kommunens opfølgningsskema først blev modtaget retur et par dage efter den fastsatte frist.
 Sygedagpengelovens sanktionsregler gælder ikke ved opfølgning for personer, der modtager barseldagpenge.
 Love:
Lov om ret til orlov og dagpenge ved barsel - lovbekendtgørelse nr. 1084 af 13. november 2009 - § 20 Afgørelse:
Afgørelse i NNs sag om barseldagpenge efter 7. december 2008 Ankestyrelsens Beskæftigelsesudvalg har i møde truffet afgørelse i sagen, i hvilket omfang sygedagpengelovens regler om bortfald af sygedagpenge gælder, når der udbetales barseldagpenge under graviditet.
Resultatet er  sygedagpengelovens regler om bortfald af sygedagpenge gælder ikke, når der udbetales barseldagpenge under graviditet Det betyder, at der også efter 7. december 2008 var ret til barseldagpenge forudsat lovens betingelser i øvrigt var opfyldt.
 Vi er således kommet til samme resultat som Beskæftigelsesankenævnet i Statsforvaltningen X.
Begrundelsen for afgørelsen Kommunen kan ikke lade barseldagpengene til NN bortfalde med henvisning til at oplysningsskemaet ikke er modtaget inden for den af kommunen fastsatte frist.
 Vi har lagt vægt på kommunen på afgørelsens tidspunkt havde de nødvendige oplysninger og kunne vurdere, om der fortsat var grundlag for barseldagpenge.
 Sygedagpengelovens sanktionsregler i § 21 gælder ikke ved opfølgning for personer, der modtaget barseldagpenge.
Bemærkninger til klagen Kommunen har bedt om at få oplyst, hvordan kommunen skal forholde sig, hvis en kvinde ikke deltager i opfølgningen, hvordan kommunen skal vurdere, om der fortsat er grundlag for sygemelding og hvordan kommunen skal forholde sig til statsrefusionen.
 Vi bemærker, at vi alene tager stilling til nævnets afgørelse, dvs. om kommunen kunne lade NNs barseldagpenge bortfalde efter sygedagpengelovens § 21. Vi kan vejledende udtale, at det alene er sanktionsreglerne, der ikke er overført til barselloven, og at retssikkerhedslovens § 11, stk. 1 og 2 samt § 11b også gælder ved opfølgning af sager om barseldagpenge.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  nævnets afgørelse af 17. september 2009  Klagen til Ankestyrelsens Beskæftigelsesudvalg af 5. og 30. oktober 2009  nævnets genvurdering Det fremgår af sagen, at NN i november 2008 blev sygemeldt på grund af graviditetsgener.
Da kommunen ikke modtog oplysningsskema rettidigt udsendte kommunen 3. december 2008 partshøringsbrev med henblik på at lade barseldagpengene bortfalde.
Dagen efter blev oplysningsskemaet afleveret.
NN forklarede at hun havde overset brevet.
Kommunen traf 4. december 2008 afgørelse om, at barseldagpengene bortfaldt med virkning fra 7. december 2008. Afgørelsen ar begrundet med, at NN uden rimelig grund havde undladt at medvirke ved kommunens opfølgning inden for den fastsatte frist NN klagede over afgørelsen og i forbindelse med kommunens genvurdering blev det præciseret, at afgørelsen ikke var truffet efter sygedagpengelovens § 21 men efter retssikkerhedslovens § 11 om pligt til at medvirke og myndighedens mulighed for at træffe afgørelse på det foreliggende grundlag, hvis borgeren ikke medvirker.
 Nævnet ændrede kommunens afgørelse og har begrundet dette med, at sanktionsreglen i sygedagpengelovens § 21 ikke kan anvendes ved fravær på grund af sygdom i forbindelse med graviditet.
 Kommunen har klaget over nævnets afgørelse.
 I klagen til Ankestyrelsen er det anført, at kommunen har brug for at få oplyst, hvordan man skal forholde sig, hvis en kvinde ikke deltager i opfølgningen, hvordan kommunen skal vurdere, om der fortsat er grundlag for sygemelding og hvordan kommunen skal forholde sig til statsrefusionen.
