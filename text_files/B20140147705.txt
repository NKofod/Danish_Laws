Bekendtgørelse om bestyrelsen i Danmarks Grønne Investeringsfond I medfør af § 11 i lov nr. 1285 af 9. december 2014 om Danmarks Grønne Investeringsfond fastsættes:
§ 1. Danmarks Grønne Investeringsfond ledes af en bestyrelse, som varetager den overordnede og strategiske ledelse af fonden.
Bestyrelsen er ansvarlig for blandt andet fondens økonomi, administration, behandling af ansøgninger og ydelse af lån, indfrielse, tilbagebetaling, forrentning, inkasso, produktudvikling, regnskabsaflæggelse, revision samt at fonden efterlever gældende ret.
Bestyrelsen skal i den forbindelse blandt andet påse, at:
1) fonden følger udviklingen i markedet, med henblik på at bestyrelsen løbende kan vurdere, hvorvidt og på hvilke vilkår virksomhederne har mulighed for at optage lån til grønne investeringer på det private marked, 2) sekretariatet bestyrer fondens låneoptag, risikostyringen og spredning af fondens samlede aktiviteter på forsvarlig vis, 3) sekretariatet udøver sit hverv på en behørig måde og efter bestyrelsens retningslinjer, bl.a. så det sikres, at der opnås de størst mulige stordriftsfordele i forhold til anvendelsen af ressourcer og vidensopbygning i administrationen, 4) der sker en betryggende forvaltning og forrentning af den del af fondens indskudskapital, der ikke anvendes til aktiv finansiering, eller som henstår til likviditetsreserve, 5) der sker en vis opbygning af egenkapital så kapitalberedskabet til enhver tid er forsvarligt under behørig hensyntagen til, at der er tilstrækkelig likviditet til at opfylde Danmarks Grønne Investeringsfonds nuværende og fremtidige forpligtelser, efterhånden som de forfalder, 6) bogføringen og regnskabsaflæggelsen foregår på en måde, der efter Danmarks Grønne Investeringsfonds forhold er tilfredsstillende, 7) der er etableret de fornødne procedurer for risikostyring og interne kontroller, og 8) at bestyrelsen løbende modtager den fornødne rapportering om Danmarks Grønne Investeringsfonds finansielle forhold.
 § 2. Bestyrelsen holder møde mindst 4 gange om året.
 Stk. 2. Bestyrelsen skal desuden indkalde til møde, såfremt et bestyrelsesmedlem, sekretariatets direktion eller revisor måtte ønske det på baggrund af en konkret sag, som ikke kan udskydes til næste ordinære bestyrelsesmøde.
 Stk. 3. Ét medlem af direktionen i sekretariatet deltager i bestyrelsesmøderne med ret til at udtale sig, medmindre bestyrelsen i det enkelte tilfælde træffer anden beslutning.
 Stk. 4. Revisor har ret til at deltage i bestyrelsesmøder under behandlingen af årsrapporter m.v., der påtegnes af revisor og har pligt til at deltage, såfremt ét medlem af bestyrelsen anmoder herom.
 § 3. Bestyrelsen er beslutningsdygtig, når over halvdelen af samtlige medlemmer er repræsenteret, herunder formanden eller næstformanden.
 Stk. 2. Bestyrelsen ledes af en formand og i dennes fravær en næstformand.
 Stk. 3. Bestyrelsen må ikke træffe beslutning uden at samtlige medlemmer har haft adgang til at deltage i sagens behandling, eventuelt gennem en skriftlig høring.
 Stk. 4. Et bestyrelsesmedlem kan give møde ved fuldmagt til et andet bestyrelsesmedlem.
Stk. 5. Bestyrelsen træffer beslutning med simpelt flertal.
I tilfælde af stemmelighed er formandens eller i dennes fravær næstformandens stemme udslagsgivende.
 Stk. 6. Bestyrelsen fører skriftligt referat over sine møder.
 § 4. Bestyrelsen fastlægger efter indstilling fra sekretariatet fondens lånepolitik samt kriterierne for fondens ydelse af lån og de øvrige rammer for bestyrelsens virke i en forretningsorden.
 Stk. 2. Forretningsordenen skal blandt andet indeholde bestemmelser om:
1) fondens lånepolitik, 2) kriterier for bevilling af lån, 3) hvilke lån, som skal godkendes af bestyrelsen, 4) forvaltningen af den del af indskudskapitalen, som ikke anvendes til finansiering af fondens aktiviteter, og 5) den nærmere opgavefordeling mellem bestyrelsen og sekretariatet.
 Stk. 3. Forretningsordenen skal forelægges erhvervs- og vækstministeren til godkendelse.
 § 5. Danmarks Grønne Investeringsfond tegnes af bestyrelsens formand eller næstformand i foreningen med et bestyrelsesmedlem eller af den samlede bestyrelse.
 Stk. 2. Bestyrelsen kan meddele prokura og bankfuldmagter til to medarbejdere fra sekretariatet i forening.
§ 6. Danmarks Grønne Investeringsfonds regnskabsår er kalenderåret.
Første regnskabsår løber fra stiftelsen til den 31. december 2015.
 § 7. Danmarks Grønne Investeringsfond tegner alle nødvendige forsikringer, herunder lovpligtige forsikringer.
 § 8. Formanden og næstformanden udpeges af erhvervs- og vækstministeren i forbindelse med udpegelse af bestyrelsen.
Stk. 2. Vederlaget til bestyrelsens medlemmer fastsættes af erhvervs- og vækstministeren § 9. Bekendtgørelsen træder i kraft den 5. januar 2015.
