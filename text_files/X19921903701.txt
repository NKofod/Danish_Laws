 Arbejdsskadestyrelsen udbetalte erstatning, selvom afgørelsen var  

 anket.
 SAGEN:
En mand havde i en årrække været ansat i en virksomhed, hvor han havde  

 arbejdet med asbest.
Inden da havde han bl.a. været sømand.
Han blev syg og det viste sig, at han havde fået en kræftsygdom, som kan  

 skyldes asbest.
Tilfældet blev derefter anmeldt efter  

 arbejdsskadeforsikringsloven, for at det kunne blive afklaret, om der var  

 tale om en arbejdsskade i form af en erhvervssygdom.
 Arbejdsskadestyrelsen anerkendte, at der var tale om en arbejdsskade, og  

 den pågældende skulle derfor have erstatning.
Forsikringsselskabet, som havde tegnet den lovpligtige  

 arbejdsskadeforsikring, klagede over afgørelsen.
Selskabet var enig i, at det  

 var en arbejdsskade, men hævdede, at sygdommen kunne være opstået under  

 arbejde hos tidligere arbejdsgivere.
Erstatningsbeløbet burde derfor efter  

 selskabets opfattelse fordeles på alle forsikringsselskaber i  

 overensstemmelse med reglen i lovens § 6, stk. 3.
 Arbejdsskadestyrelsen udbetalte erstatningen af hensyn til den syge  

 medarbejder, selv om der var klaget over afgørelsen.
 Den Sociale Ankestyrelse tiltrådte senere afgørelsen, og  

 forsikringsselskabet refunderede derefter Arbejdsskadestyrelsen det udlagte  

 beløb med renter.
 KOMMENTAR:
 Sagen viser, at det kan være vanskeligt at belyse arbejdsforholdene over  

 tid og dermed sandsynliggøre forbindelsen mellem arbejdsforholdene og  

 sygdommen.
Spørgsmålet, om der er årsagsforbindelse, dukker især op ved  

 erhvervssygdomme, som kan være længe om at vise sig.
Når sygdommen udvikler  

 sig langsomt, bliver det i mange tilfælde vanskeligt at skaffe dokumentation  

 for, hvad den syge har været beskæftiget med.
Årsagsforbindelsen skal afklares, og det komplicerer ofte  

 sagsbehandlingen.
Medarbejderen kan f.eks. ikke altid huske, hvor belastende  

 arbejdsforholdene har været, eller arbejdsgiverens virksomhed eksisterer  

 måske ikke længere, eller produktionsforholdene er for længst blevet ændret.
Sagen viser også noget om, hvornår erstatningen kan udbetales.
Når der  

 klages over en afgørelse, indebærer det normalt, at erstatningen ikke kan  

 udbetales, før klagesagen har fundet sin afslutning, for det kan jo være, at  

 afgørelsen bliver ændret.
Når det er usikkert, hvor langt tilbage i tiden skaden er sket, kan det  

 være vanskeligt at finde ud af, hvilken arbejdsgiver der er ansvarlig for  

 skaden, og dermed hvilket forsikringsselskab der skal udrede erstatningen.
I  

 sådanne tilfælde åbner arbejdsskadeforsikringsloven mulighed for, at  

 erstatningen kan udredes af alle selskaber i fællesskab ud fra den  

 betragtning, at hensynet til den, der skal have pengene, naturligvis vejer  

 tungere end de forsikringstekniske hensyn.
 I denne situation giver loven mulighed for, at Arbejdsskadestyrelsen  

 foreløbigt kan lægge pengene ud, således at erstatningen af hensyn til den  

 syge kan udbetales hurtigt.
 Yderligere oplysninger kan fås hos kontorchef Viggo Bertram.
