 Hermed sendes vejledning om ledsaget udgang fra kriminalforsorgens  

 anstalter og arresthusene.
1. Vejledningen tager sigte på at blive anvendt ved  

 udgange, der af sikkerhedsmæssige grunde skal finde sted med ledsager.
Den  

 omfatter ikke såkaldte transporter, fx til fremstilling i retten eller  

 lægekonsultation.
Sådanne transporter gennemføres i overensstemmelse med  

 hidtidig praksis.
Institutionslederen kan fravige vejledningens regler, når  

 ledsagerens opgaver alene er af støttende eller praktisk karakter, fx i  

 forbindelse med løsladelsesforberedelser.
2. Det er et hovedprincip for ledsaget udgang, at  

 formål, rejseplan og de personer og steder, der skal besøges, er fastlagt  

 forud for udgangen.
Afvigelser må kun finde sted efter tilladelse fra  

 vagthavende.
 3. I forbindelse med en udgang kan det undtagelsesvis  

 være bestemt, at den indsatte må overvære en sportskamp eller lignende.  

 Udgang til områder, hvor ledsageren ikke umiddelbart kan sikre sig den  

 indsattes tilstedeværelse, indebærer typisk en særlig undvigelsesrisiko,  

 hvorfor det ikke må overlades til ledsageren at træffe beslutning om udgang  

 til sådanne steder.
4. Udgang ved visse familiebegivenheder kan indebære  

 en særlig undvigelsesrisiko, ligesom det forhold, at den indsatte er ledsaget  

 af en funktionær, kan virke som en belastning for både den ansatte, den  

 indsatte og de øvrige gæster.
I sådanne tilfælde kan man tillade besøg på  

 selve dagen uden samtidig at tillade deltagelse i en fest.
 5. Det skal forud for udgangen være bestemt, om den  

 indsatte, jf. vejledningens afsnit II, punkt 4, må nyde en enkelt genstand i  

 forbindelse med et måltid, om han skal afholde sig fra at nyde spiritus,  

 eller om han som et vilkår for udgangen skal undergive sig behandling mod  

 misbrug af alkohol.
 6. Udgangsledsageren skal fortrinsvis udpeges blandt  

 medarbejdere, der har et godt kendskab til den indsatte.
 Udgangsledsageren skal være i et fast ansættelsesforhold og have erhvervet  

 sig viden om reglerne for udgang og udgangsledsagere, svarende til  

 undervisningen ved kriminalforsorgens personaleskole.
 7. Det påhviler institutionslederen at sikre, at  

 udgangsledsageren nøje er bekendt med formålet med og reglerne for den  

 udgang, der skal gennemføres, herunder særlige forhold i den indsattes liv i  

 og uden for institutionen, der må skønnes at have betydning for udgangens  

 regelmæssige gennemførelse.
 P.M.V.
 E.B.
Jens Tolstrup Til kriminalforsorgens anstalter og arrestinspektørerne.
