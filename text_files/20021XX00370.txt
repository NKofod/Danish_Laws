Skriftlig fremsættelse (9. april 2003) Trafikministeren  

  

 (Flemming Hansen) :
 Herved tillader jeg mig for Folketinget at fremsætte:
 Forslag til lov om  


  

 udbygning af Motorring 3 mellem Jægersborg  

 og Holbækmotorvejen.
(Lovforslag nr.
L 214).
 Med lovforslaget søges om bemyndigelse til at udbygge  

 Motorring 3 fra Jægersborg til Holbækmotorvejen fra 4 til 6 spor.
Lovforslaget er en opfølgning på den politiske aftale af 24.  

 januar 2001 mellem den tidligere regering (Socialdemokratiet og Det Radikale  

 Venstre), Venstre, Det Konservative Folkeparti og Centrum Demokraterne om  

 gennemførelse af en række vej- og jernbaneprojekter.
Denne aftale omfatter  

 bl.a. udbygningen af Motorring 3 mellem Jægersborg og Holbækmotorvejen.
Anlægsudgiften til udbygningen af strækningen er anslået til  

 1.834 mio. kr.
Den udbyggede strækning forventes ibrugtaget i 2008.
 Lovforslaget fremsættes nu med henblik på vedtagelse i  

 indeværende folketingssamling, således at muligheden for at ibrugtage den  

 udbyggede vejstrækning i 2008 fastholdes.
Lovforslaget har ikke kunnet fremsættes inden den 1. april  

 2003. Det skyldes, at jeg har fundet det væsentligt at lade udarbejdelsen af  

 lovforslaget afvente færdiggørelsen af VVM-processen og den efterfølgende  

 fastlæggelse af projektets hovedelementer.
Desuden har vi skullet sikre os,  

 at  

 Skov- og Naturstyrelsen samt Kulturarvsstyrelsen har kunnet principgodkende  

 projektet.
 Idet jeg i øvrigt henviser til lovforslaget med tilhørende  

 bemærkninger, skal jeg anbefale forslaget til Tingets velvillige behandling.
