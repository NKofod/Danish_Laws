Ændringsforslag stillet den 17. december 2014 Ændringsforslag til 3. behandling af Forslag til lov om ændring af udlændingeloven, integrationsloven og lov om Det Centrale Personregister (Reform af international rekruttering m.v.) [af beskæftigelsesministeren (Henrik Dam Kristensen)]:
Til § 1 Af beskæftigelsesministeren:
 1) Nr. 24 affattes således:
»24. I § 9 h, stk. 1, nr. 17, der bliver nr. 3, ændres »en af de bestemmelser, der er nævnt i nr. 1-10.« til: »den bestemmelse, der er nævnt i nr. 1,«.« [Præcisering og rettelse] 2) Efter nr. 24 indsættes som nyt nummer:
 »01. I § 9 h, stk. 1, indsættes som nr. 4:
»4) på 5.450 kr. for at indgive ansøgning om tidsubegrænset opholdstilladelse, jf. § 11, hvis udlændingen har opholdstilladelse efter § 9 a, stk. 2, nr. 1-13, § 9 i, stk. 1, 1. pkt., eller stk. 2, § 9 j, stk. 1, § 9 k, stk. 1, 1. pkt., § 9 m, stk. 1, eller § 9 n, stk. 1.«« [Præcisering] Til § 4 3) I stk. 5 ændres »§ 1, nr. 13, 30, 38 og 42« til: »§ 1, nr. 13, 30, 37 og 42«.
[Teknisk præcisering] Bemærkninger Til nr. 1 og 2 Med lovforslaget foreslås det, at gebyret i sager om tidsubegrænset opholdstilladelse sættes op til 5.450 kr., således at gebyret dækker både Udlændingestyrelsens og Styrelsen for Arbejdsmarked og Rekrutterings langsigtede omkostninger forbundet med sagsbehandlingen.
I dag er Styrelsen for Arbejdsmarked og Rekrutterings omkostninger ikke dækket af gebyret.
Det nuværende gebyr for indgivelse af ansøgning om tidsubegrænset opholdstilladelse afspejler således ikke de reelle sagsbehandlingsomkostninger ved behandlingen af denne type sager.
 Sager om opholdstilladelse efter udlændingelovens § 9 f, stk. 1, henhører imidlertid under Justitsministeriets ressort, og Styrelsen for Arbejdsmarked og Rekruttering har derfor ikke omkostninger i forbindelse med behandlingen af ansøgninger om tidsubegrænset opholdstilladelse i denne sagstype.
 Med ændringsforslagene præciseres det, at den i lovforslaget foreslåede gebyrstigning ikke omfatter udlændinge med opholdstilladelse efter udlændingelovens § 9 f, stk. 1, men alene de sagstyper, som ressortmæssigt henhører under Beskæftigelsesministeriet.
Til nr. 3 Der er tale om en teknisk præcisering.
