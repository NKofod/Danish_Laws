Bekendtgørelse om Energitilsynets overvågning af det indre marked for el og naturgas m.v.1) I medfør af § 78, stk. 7, i lov om elforsyning, jf. lovbekendtgørelse nr. 516 af 20. maj 2010, som ændret ved lov nr. 466 af 18. maj 2011, og § 41 a, i lov om naturgasforsyning, jf. lovbekendtgørelse nr. 996 af 13. oktober 2011, fastsættes:
 § 1. Energitilsynet overvåger følgende:
1) graden og effektiviteten af markedsåbning og konkurrence på engros- og detailsalgsniveau, herunder på elektricitets- og gasbørser, 2) forbrugerpriser, herunder omfanget af krav om forudbetaling, 3) andel af forbrugere, der skifter leverandør, 4) andel af forbrugere, der afbrydes, 5) betaling for og udførelse af vedligeholdelsestjenester, 6) omfanget og arten af klager fra forbrugere til Ankenævnet på energiområdet eller Energitilsynet, 7) den tid det tager eltransmissionsvirksomheder og gastransmissionsselskaber samt netvirksomheder og gasdistributionsselskaber at foretage tilkoblinger og reparationer, 8) forekomsten af restriktiv kontraktpraksis vedrørende levering af elektricitet og gas, herunder eneretsklausuler, der kan hindre eller begrænse forbrugernes mulighed for at indgå kontrakt med mere end en enkelt leverandør samtidigt, og 9) enhver konkurrenceforvridning eller begrænsning af konkurrencen.
 Stk. 2. Som led i overvågningen kan Energitilsynet foretage undersøgelser af, hvordan elektricitets- og naturgasmarkederne fungerer, og fastlægge og pålægge foranstaltninger inden for gældende lovgivning for at fremme effektiv konkurrence og sikre, at markedet fungerer.
 Stk. 3. I det omfang andre myndigheder, Energinet.dk eller Ankenævnet på energiområdet i forvejen gennemfører analyser eller andre opgørelser af de forhold, der er nævnt i stk. 1, stiller de på Energitilsynets anmodning, resultaterne af deres arbejde til rådighed for Energitilsynet.
 § 2. Energitilsynet fører tilsyn med, at Energinet.dk, eltransmissionsvirksomheder, gastransmissionsselskaber, netvirksomheder, gasdistributionsselskaber, forsynings- og handelsvirksomheder, andre brugere af det kollektive elforsyningsnet og andre markedsdeltagere opfylder deres opgaver og overholder deres forpligtelser efter Europa-Parlamentets og Rådets forordning om betingelserne for netadgang i forbindelse med grænseoverskridende elektricitetsudvikling og efter Europa-Parlamentets og Rådets forordning om betingelserne for adgang til naturgastransmissionsnet.
 § 3. Energitilsynet samarbejder med det europæiske agentur for samarbejde mellem energireguleringsmyndigheder og andre EU-medlemslandes energireguleringsmyndigheder om grænseoverskridende forhold på el- og gasområdet og deltager i relevante samarbejdsfora inden for EU.
 § 4. Energitilsynet skal bidrage til at sikre, at procedurerfor udveksling af oplysninger, f.eks. vedrørende data og afregning, er forenelige med de vigtigste markedsprocesser på EU-plan.
 § 5. Energitilsynet kan anmode agenturet om en udtalelse om, hvorvidt en afgørelse truffet af et andet lands energireguleringsmyndighed er i overensstemmelse med retningslinjer vedtaget af Europa-Kommissionen, der er omhandlet i Europa-Parlamentets og Rådets direktiv om fælles regler for det indre marked for elektricitet, i Europa-Parlamentets og Rådets forordning om betingelserne for netadgang i forbindelse med grænseoverskridende elektricitetsudveksling, i Europa-Parlamentets og Rådets direktiv om fælles regler for det indre marked for naturgas eller i Europa-Parlamentets og Rådets forordning om betingelserne for adgang til naturgastransmissionsnet.
 § 6. Hvis Energitilsynet finder, at en afgørelse, truffet af et andet lands energireguleringsmyndighed, som er relevant for grænseoverskridende handel med elektricitet eller naturgas, ikke følger de retningslinjer, der er omhandlet i Europa-Parlamentets og Rådets direktiv om fælles regler for det indre marked for elektricitet eller i Europa-Parlamentets og Rådets forordning om betingelserne for netadgang i forbindelse med grænseoverskridende elektricitetsudveksling, i Europa-Parlamentets og Rådets direktiv om fælles regler for det indre marked for naturgas eller i Europa-Parlamentets og Rådets forordning om betingelserne for adgang til naturgastransmissionsnet, kan Energitilsynet underrette Europa-Kommissionen derom senest 2 måneder efter datoen for den pågældende afgørelse.
 § 7. Bekendtgørelsen træder i kraft den 1. november 2011.
Klima-, Energi- og Bygningsministeriet, den 20. oktober 2011 Martin Lidegaard / Ib Larsen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2009/72/EF af 13. juli 2009 om fælles regler for det indre marked for elektricitet og om ophævelse af direktiv 2003/54/EF, EU-Tidende 2009 nr.
L 211, side 55, og dele af Europa-Parlamentets og Rådets direktiv 2009/73/EF af 13. juli 2009 om fælles regler for det indre marked for naturgas og om ophævelse af direktiv 2003/55/EF, EU-Tidende 2009 nr.
L 211, side 94.
