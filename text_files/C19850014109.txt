1. Hjemmel, tidligere regler I lov nr. 333 af 19. juni 1974 om social bistand (bistandsloven), jfr.  

 lovbekendtgørelse nr. 413 af 5. juli 1984, er det i § 30, stk. 2, bestemt, at  

 arbejdsministeren fastsætter regler om fortrinsadgang til visse offentligt  

 regulerede beskæftigelser for personer, der på grund af invaliditet har  

 vanskeligt ved at få beskæftigelse på det almindelige arbejdsmarked.
 Reglerne er fastsat i arbejdsministeriets bekendtgørelse nr. 613 af 18.  

 december 1985, der med virkning fra 1. januar 1986 erstatter  

 arbejdsministeriets bekendtgørelse nr. 437 af 26. august 1976 om  

 fortrinsadgang for invaliderede til visse offentligt regulerede  

 beskæftigelser.
 2. Høring af berørte myndigheder m.fl.
 Bekendtgørelsen og nærværende cirkulære har i udkast været forelagt  

 arbejdsdirektoratet, socialministeriet, finansministeriet (lønnings- og  

 pensionsdepartementet), ministeriet for offentlige arbejder, Kommunernes  

 Landsforening, Amtsrådsforeningen, Københavns og Frederiksberg kommuner, De  

 samvirkende Invalideorganisationer, Det centrale Handicapråd, samt  

 Landsarbejdsnævnet.
3. Formål Formålet med reglerne er gennem fortrinsadgang at modvirke de  

 vanskeligheder, som handicappede ofte møder, når de ønsker arbejde, selv  

 under i øvrigt gunstige arbejdsmarkedsforhold.
 Når der desuden på mange beskæftigelsesområder er et større udbud af end  

 efterspørgsel efter arbejdskraft, vil det blive særligt vanskeligt at få  

 beskæftigelse på det almindelige arbejdsmarked for arbejdssøgende med  

 handicap - også selv om dette handicap i det konkrete tilfælde ikke har  

 betydning for den stilling, der er tale om.
 Det må imidlertid fra et samfundsmæssigt synspunkt være af væsentlig  

 betydning, at handicappede personer, som dog er i stand til at gøre rimelig  

 fyldest på en arbejdsplads, opnår eller bevarer kontakt med arbejdsmarkedet.
 Denne almene interesse bør være en forpligtelse for alle offentlige  

 myndigheder, som uanset deres konkret begrænsede funktionsområder er led i  

 den samlede offentlige myndighedsøvelse.
 Ud fra denne helhedsbetragtning er bekendtgørelse nr. 613 af 18. december  

 1985 udformet med hovedvægten lagt på samarbejdsvilje fra offentlige  

 myndigheders side om løsning af denne opgave.
4. Hovedprincipper Bekendtgørelsen bygger på det princip, at initiativet til placering af  

 handicappede hos de offentlige myndigheder påhviler arbejdsformidlingen.
Ved  

 udformningen af bekendtgørelsen er man således gået ud fra, at det vil være  

 den almindelige situation, at arbejdsformidlingen over for den ansættende  

 offentlige myndighed tager initiativet som talsmand for den handicappede, der  

 ønsker ansættelse.
Arbejdsformidlingens vurdering af den pågældende ansøgers  

 arbejdsevne må således indgå som et væsentligt element ved overvejelserne om  

 ansættelse af den pågældende.
Det må dog bemærkes, at dette ikke betyder en  

 begrænsning i de enkelte myndigheders pligt til, såfremt en handicappet  

 henvender sig direkte til den pågældende myndighed, uden arbejdsformidlingens  

 mellemkomst at behandle en ansøgers ansættelse ud fra princippet om  

 fortrinsadgang.
Fortrinsadgangen søges således efter bekendtgørelsens principper først og  

 fremmest gennemført ved den forhandlingspligt over for arbejdsformidlingen,  

 som er pålagt de myndigheder, der omfattes af bekendtgørelsen, jfr.  

 bekendtgørelsens § 2, stk. 3, og § 3, stk. 1 og 2, samt pkt. 11 nedenfor.
Der  

 ligger i denne forhandlingspligt en forudsætning om, at de pågældende  

 myndigheder udsætter enhver stillingtagen til besættelse af den ledige  

 stilling, indtil disse forhandlinger har fundet sted, og fortrinsadgangen for  

 den handicappede ansøger er indgået i beslutningsgrundlaget.
For at sætte de enkelte konkrete tilfælde, i hvilke fortrinsadgangen af  

 arbejdsformidlingen gøres gældende, ind i den større sammenhæng er der i  

 bekendtgørelsen pålagt arbejdsmarkedsnævnene, i hvilke såvel arbejdsmarkedets  

 parter som de lokale myndigheder er repræsenteret, en forpligtelse til med  

 visse mellemrum at sammenkalde repræsentanter for de af bekendtgørelsen  

 omfattede myndigheder til en drøftelse af almene problemer omkring ansættelse  

 af handicappede inden for det offentlige område, jfr. bekendtgørelsens § 4 og  

 pkt. 14 nedenfor.
Under sådanne forhandlinger må der lægges vægt på, hvilken  

 almen samfundsmæssig interesse der er knyttet til, at bestemmelserne om  

 fortrinsadgang føres ud i livet, og disse forhandlinger skulle bidrage til et  

 smidigt samarbejde i gensidig forståelse mellem arbejdsformidlingen og de  

 pågældende myndigheder om løsning af det samfundsmæssige problem, som er  

 omhandlet i lovbestemmelsen og bekendtgørelsen.
5. Ændrede regler Bekendtgørelsen er i forhold til bekendtgørelse nr. 437 af 26. august 1976  

 ændret på visse punkter, hvor erfaringerne siden 1976 har peget på et behov  

 for skærpede eller klarere bestemmelser.
 Det har vist sig, at de hidtidige regler kun har haft begrænset effekt med  

 hensyn til at skaffe handicappede ansættelse i stillinger under det  

 offentlige uanset bestemmelserne om fortrinsadgang.
Årsagerne hertil må antages at være flere.
For det første er kendskabet  

 til reglerne om fortrinsadgang næppe tilstrækkeligt udbredt.
For det andet  

 har den vanskelige beskæftigelsessituation siden 1974 utvivlsomt mindsket de  

 handicappedes muligheder for at opnå beskæftigelse.
For det tredie har  

 fortrinsadgangen i de senere år måttet konkurrere med en række af de  

 beskæftigelsesfremmende særforanstaltninger, der er indført for at afhjælpe  

 den betydelige arbejdsløshed, og endelig må det, for det fjerde, formodes, at  

 der ikke med de hidtidige regler skabtes tilstrækkelig sikkerhed for, at den  

 ansættende myndighed i det enkelte tilfælde gjorde sig bekendt med den  

 handicappede ansøgers kvalifikationer og handicappets art og omfang, således  

 at der kunne foretages en grundig og realistisk vurdering af den  

 handicappedes mulighed for at gøre fyldest i den pågældende ledige stilling.
 For at overvinde den sidstnævnte barriere for handicappedes fortrinsadgang  

 er der i bekendtgørelsen fastsat bestemmelser om, at den handicappede ansøger  

 har ret til en personlig samtale med den ansættende myndighed, medmindre den  

 handicappede efter pågældende myndigheds vurdering er åbenbart ringere  

 kvalificeret end den bedst kvalificerede af de øvrige ansøgere.
Der er samtidig foretaget en udvidelse af bestemmelserne i  

 bekendtgørelsens § 3 om bevilling til stadepladser m.v. på baggrund af, at  

 der i konkrete sager er rejst tvivl om bestemmelsens rækkevidde.
I  

 bekendtgørelsen nævnes nu udtrykkelig bevilling til hyrevognskørsel og  

 desuden andre tilladelser, forpagtninger o.lign. af tilsvarende art.
 Det er desuden hensigten, at der fra arbejdsmarkedsmyndighedernes side  

 gøres en stærkere indsats dels for at informere om fortrinsadgangen for  

 handicappede dels for, at offentlige myndigheder m.v. anmelder ledige job til  

 arbejdsformidlingen, således at AF får lejlighed til at udvælge  

 interesserede, der trods handicap vil kunne påtage sig jobbet.
6. Personkredsen Den i loven og bekendtgørelsen omhandlede fortrinsadgang kan gøres  

 gældende for alle arbejdssøgende, der på grund af handicap har vanskeligt ved  

 at få beskæftigelse på det almindelige arbejdsmarked.
Bestemmelsen er således  

 ikke begrænset til visse former for invaliditet, men fortrinsadgangen kan  

 gøres gældende for ansøgere med fysiske som psykiske handicap, herunder  

 intelligensmangler.
7. De omfattede arbejdsgivere Pligten til at give fortrinsadgang til de handicappede, der er omfattet af  

 bekendtgørelsen, påhviler ifølge § 1, stk. 1, alle statslige og kommunale  

 myndigheder, virksomheder og institutioner, samt institutioner, hvis  

 lønudgifter dækkes af stat og kommune med mere end halvdelen, koncessionerede  

 virksomheder o.lign. og kommunale fællesskaber.
Det vil sige, at pligten  

 foruden egentlig offentlige myndigheder påhviler visse private, herunder  

 selvejende institutioner, f.eks. børneinstitutioner, plejehjem m.v., hvis  

 lønudgifter dækkes af stat og kommune med mindst halvdelen, og  

 koncessionerede virksomheder o.lign.som f.eks. telefonselskaberne og  

 aktieselskaber, hvor det offentlige har en dominerende aktiepost, og  

 endvidere skoler, biblioteker, sygehuse, el-, gas-, vand- og kloakværker,  

 rensningsanlæg o.lign., som kan være fælles for flere kommuner.
Bestemmelsen  

 er udvidet på enkelte punkter i forhold til bekendtgørelsen af 1976.
8. De omfattede job I bekendtgørelsens § 1, stk. 2, har man fra hovedreglen om fortrinsadgang  

 for handicappede undtaget sådanne stillinger, hvor den ansættende myndighed  

 antager en person, som allerede er ansat i virksomheden eller institutionen.
 Herved bemærkes, at såfremt myndigheden eller virksomheden ved flytning af  

 en af sine egne ansatte til den aktuelt ledige stilling får en anden ledig  

 stilling, som tidligere var besat af den, der flyttedes, kan der gøres  

 fortrinsadgang for handicappede gældende ved besættelse af den således  

 ledigblevne stilling.
 Med hensyn til de arbejdsområder, på hvilke fortrinsadgangen kan gøres  

 gældende, er man både i bekendtgørelsen af 1976 og den nugældende  

 bekendtgørelse gået ud fra den opfattelse,at handicap som sådan er et  

 handicap på alle uddannelsesniveauer, og at der derfor er behov for  

 fortrinsadgangen til alle beskæftigelser for gennem den at udligne dette  

 handicap, når den ansættende myndighed overvejer valget mellem forskellige  

 ansøgere.
Derfor kan fortrinsadgangen gøres gældende til alle beskæftigelser hos  

 offentlige myndigheder m.v., i hvilke den handicappede kan gøre rimelig  

 fyldest.
Dette gælder, hvad enten den stilling, der er tale om, er af  

 overordnet karakter eller kræver en længerevarende uddannelse, eller der er  

 tale om stillinger, som kan bestrides af personer uden egentlig  

 erhvervsmæssig uddannelse.
 Fortrinsadgangen gælder også tjenestemandsstillinger, jfr. dog  

 tjenestemandslovens § 4, hvorefter ansættelse som tjenestemand forudsætter,  

 at vedkommende efter bl.a. sin helbredstilstand er i stand til at bestride  

 tjenesten i den pågældende stilling.
Under bekendtgørelsens område falder såvel ganske kortvarige  

 beskæftigelser (herunder vikariater) som deltidsarbejde.
Lærepladser er  

 omfattet af bekendtgørelsens ordlyd, men efter læreforholdets natur kræver  

 det i det enkelte tilfælde en særlig overvejelse, om det er hensigtsmæssigt  

 at indplacere en elev i henhold til denne bekendtgørelse.
 Der er således ikke på forhånd nogen stilling under det offentlige, til  

 hvilken fortrinsadgangen for en handicappet ikke skal overvejes.
Det afgørende er, om den ansøger, der falder ind under bestemmelserne om  

 fortrinsadgang, i den konkrete ledige stilling vil kunne gøre rimelig  

 fyldest.
Med »rimelig fyldest« menes, at pågældende kan bestride de  

 funktioner, som omhandlede stilling kræver, næsten lige så godt som en person  

 med tilsvarende kvalifikationer, men uden det handicap, som er anledning til,  

 at fortrinsadgangen gøres gældende, ville kunne udføre arbejdet.
Den pågældende myndighed er ikke forpligtet til at forbigå en anden  

 ansøger, hvis kvalifikationer til den konkrete stilling er væsentlig bedre  

 end den handicappede ansøgers.
Men såfremt den handicappede ansøger har  

 næsten lige så gode kvalifikationer som den bedste af de øvrige ansøgere, er  

 den offentlige myndighed forpligtet til at ansætte den handicappede.
 9. Bevillinger o.lign.
 Bestemmelserne i bekendtgørelsens § 1, stk. 3, om fortrinsadgang til visse  

 bevillinger og § 3, stk. 1, om offentlige myndigheders pligt til ved  

 bevilling af ledige stadepladser, avis- og bladkiosker, chokolade- og  

 tobaksudsalg eller andre tilladelser, forpagtninger o.lign. af tilsvarende  

 art at forhandle med arbejdsformidlingen om bevillingens tildeling til en  

 person, for hvilken fortrinsadgangen vil kunne gøres gældende, er en  

 fortsættelse og udvidelse af de tidligere bestemmelser i bekendtgørelsen af  

 1976, § 3.
På grund af tvivl om 1976-bekendtgørelsens rækkevidde på dette punkt  

 nævner man andre tilladelser, forpagtninger o.lign. af tilsvarende art.
Hvor  

 man efter bekendtgørelsen af 1976 måtte forstå bestemmelsen om bevillinger  

 m.v. sådan, at som hovedregel kun de særlige bevillingstyper, som var nævnt i  

 bestemmelsen, var omfattet af fortrinsadgangen, kan fortrinsadgangen nu gøres  

 gældende ved alle tilsvarende tilladelser, forpagtninger o.lign.
De  

 eksempler, der nævnes i bestemmelsen, er med andre ord ikke tænkt at være  

 udtømmende.
Det forudsættes dog, at der er tale om en mindre  

 forretningsvirksomhed, der kan drives af den handicappede selv, eventuelt med  

 beskeden medhjælp.
Bevillinger til almindelig hyrekørsel er særskilt nævnt i bekendtgørelsens  

 § 3, stk. 2. Udgangspunktet er her en fortrinsadgang for handicappede,  

 således at de kvalifikationskrav, der kan stilles ved tildeling af  

 bevillinger til hyrekørsel efter de almindelige hyrekørselsregler -  

 ministeriet for offentlige arbejders bekendtgørelse nr. 401 af 14. september  

 1979 som ændret ved bekendtgørelse nr. 605 af 16. december 1985, særlig § 2,  

 stk. 1, jfr. lov nr. 296 af 8. juni 1978 - og som typisk omfatter adskillige  

 års anciennitet som hyrevognschauffør og krav om hidtidig indtjening, ikke  

 finder anvendelse på handicappede.
Da det imidlertid er fundet rimeligt, at  

 også handicappede ansøgere til hyrekørselsbevillinger skal opfylde visse  

 minimumskrav for at komme i betragtning, skal fortrinsadgangen tilsidesættes,  

 hvis den handicappede ikke har en vis erfaring inden for erhvervsmæssig  

 persontransport, eller hvis den handicappede ikke er i stand til at udføre de  

 arbejdsfunktioner, som normalt påhviler føreren af en hyrevogn.
Det bemærkes, at det efter bekendtgørelsens § 3, stk. 1 og 2, påhviler den  

 offentlige myndighed selv at rette henvendelse til arbejdsformidlingen om den  

 ledige bevilling, således at der kan forhandles om dens eventuelle tildeling  

 til en handicappet.
For så vidt angår hyrekørselsbevillinger, fremgår pligten  

 til at underrette arbejdsformidlingen tillige af ministeriet for offentlige  

 arbejders bekendtgørelse nr. 401 af 14. september 1979 om hyrekørsel med  

 senere ændringer § 1. Dette står i modsætning til situationen ved ledige  

 stillinger, jfr. bekendtgørelsens § 2, hvor initiativet som udgangspunkt  

 ligger hos arbejdsformidlingen, eventuelt den handicappede selv.
10. Ordningens administration Administrationen af fortrinsadgangen er henlagt til arbejdsformidlingen.  

 Dette er i overensstemmelse med det almindelige princip i bistandsloven, at  

 arbejdsformidlingen medvirker for så vidt angår alle personer, der ved  

 ansøgninger om bistand fra offentlig myndighed har arbejdsmarkedsmæssige  

 problemer, jfr. socialministeriets cirkulære af 18. november 1975 og  

 arbejdsdirektoratets cirkulærer af 24. februar 1976 og 24. april 1979 om  

 samarbejdet mellem de sociale myndigheder og arbejdsformidlingen.
Der vil i begyndelsen af 1986 blive udsendt en henstilling til alle  

 offentlige arbejdsgivere om at underrette arbejdsformidlingen om ledige  

 stillinger, og der vil samtidig specielt blive gjort opmærksom på  

 fortrinsadgangen.
Arbejdsformidlingen er imidlertid ved administrationen af  

 bekendtgørelsen ikke henvist til alene at tage skridt til at gøre  

 fortrinsadgangen gældende i de tilfælde, hvor man ad denne vej får kendskab  

 til, at der hos en offentlig myndighed eller virksomhed er en ledig stilling.  

 Arbejdsformidlingen er således forpligtet til at reagere f.eks. på annoncer  

 fra en såden myndigheds side, uanset om den pågældende myndighed eller  

 virksomhed har foretaget henvendelse til arbejdsformidlingen før  

 annonceringen.
Arbejdsformidlingen foretager såvel skønnet over, om en handicappet  

 arbejdssøgende på grund af sit handicap vil have vanskeligt ved at få  

 beskæftigelse på det almindelige arbejdsmarked, som skønnet over, hvorvidt  

 pågældende vil kunne gøre rimelig fyldest i en stilling hos en offentlig  

 myndighed eller virksomhed.
Arbejdsformidlingen skal derfor, når der  

 henvender sig en ansøger, for hvilken fortrinsadgangen vil kunne gøres  

 gældende, notere sig alle relevante oplysninger om ansøgerens evner,  

 uddannelse og færdigheder, tidligere beskæftigelse m.v., samt om den  

 pågældendes helbredsforhold, herunder handicappets art og omfang, samt  

 mulighederne for at foretage en arbejdsprøvning, optræning, omskoling,  

 undervisning eller faglig uddannelse af den pågældende.
 Arbejdsdirektøren fastsætter nærmere retningslinier for  

 arbejdsformidlingens registrering af og bistand til handicappede  

 arbejdssøgende, herunder også retningslinier for statistiske opgørelser, der  

 kan muliggøre en vurdering af, hvorledes reglerne i bekendtgørelsen og  

 nærværende cirkulære virker i praksis.
11. Arbejdsformidlingens henvendelse til myndigheder  

 m.v., forhandlingspligten Arbejdsformidlingen må herefter i det enkelte tilfælde skønne, om den  

 pågældende har mulighed for at udføre de funktioner, som beskrivelsen af en  

 ledig stilling kræver.
Foruden den pågældendes personlige kvalifikationer  

 skal arbejdsformidlingen også i det konkrete tilfælde tage stilling til, om  

 virksomheden er egnet til modtagelse af denne handicappede ansøger, herunder  

 sådanne spørgsmål som virksomhedens beliggenhed, trapper på virksomheden  

 eller særlige faremomenter, for så vidt angår færden på virksomheden i  

 almindelighed eller som led i denne særlige stillings funktioner.
Hvis  

 ansøgeren herefter anses for egnet, og ingen forhindringer på forhånd må  

 anses for at udelukke ansættelse, henvender arbejdsformidlingen sig til  

 myndigheden eller virksomheden om ansøgerens ansættelse.
 Arbejdsformidlingen er således forpligtet til at tage initiativet, når en  

 handicappet, der falder ind under fortrinsadgangens bestemmelser, henvender  

 sig som arbejdssøgende.
Arbejdsformidlingen har pligt til i alle tilfælde, hvor der bliver en  

 stilling ledig hos en offentlig myndighed eller virksomhed, jfr. § 1 i  

 bekendtgørelsen, og hvor fortrinsadgangen vil kunne gøres gældende, da at  

 rette henvendelse til den enkelte myndighed vedrørende ansættelsen af en  

 konkret ansøger.
Hvis ansættelse af den handicappede ikke umiddelbart finder  

 sted, skal den pågældende myndighed lade beslutningen om besættelsen af den  

 ledige stilling bero, indtil der har fundet en forhandling med  

 arbejdsformidlingen sted om, hvorvidt den af arbejdsformidlingen foreslåede  

 ansøger vil kunne placeres i stillingen.
Det er arbejdsformidlingens opgave under forhandlingerne med den  

 pågældende ansættende myndighed at gøre opmærksom på den handicappedes  

 kvalifikationer og mulighed for at gøre fyldest i stillingen samt på  

 eventuelle mindre forandringer, f.eks. anvendelse af særlige stole, placering  

 af lys el.lign., som, hvis de gennemførtes, ville kunne gøre det muligt at  

 ansætte den pågældende.
Arbejdsformidlingen skal herefter tilskynde den  

 ansættende myndighed til eventuelt at lade sådanne forandringer foretage,  

 idet der efter omstændighederne formentlig vil kunne ydes bistand til sådanne  

 ændringers gennemførelse i henhold til bistandslovens bestemmelser.
Efter  

 bistandslovens § 42, stk. 2, kan der således bl.a. ydes hjælp til  

 arbejdsredskaber, mindre omfattende indretning af arbejdsstedet (f.eks.  

 særlige individuelt tilpassede arbejdsstole) og hjælp til mindre omfattende  

 ændringer af arbejdspladsen (håndgreb, kørselsramper m.v.). Endvidere kan der  

 ydes hjælpemidler efter bistandslovens § 58.
I øvrigt gælder ingen særlige formkrav til forhandlingen, der kan foregå  

 skriftligt eller mundtligt, eventuelt telefonisk.
En betingelse for, at  

 forhandlingspligten efter bekendtgørelsens § 2, stk. 3, og § 3, stk. 1 og 2,  

 kan anses for opfyldt, må imidlertid være, at der foregår en reel  

 forhandling.
En ensidig meddelelse fra den ansættende myndighed til  

 arbejdsformidlingen om, at den pågældende ikke findes egnet til stillingen,  

 vil således være klart utilstrækkelig.
12. Den personlige samtale Bestemmelsen i bekendtgørelsens § 2, stk. 4, om den handicappede ansøgers  

 ret til en personlig samtale med den ansættende myndighed, jfr. også § 3,  

 stk. 3, er ny i forhold til bekendtgørelsen af 1976. Baggrunden for denne ny  

 bestemmelse er en formodning om, at den blotte oplysning om, at en given  

 ansøger til en ledig stilling er handicappet, i en del tilfælde bevirker, at  

 denne ansøger udgår af ansættelsesmyndighedens videre bedømmelse af  

 ansøgningsmaterialet, uden at ansættelsesmyndigheden har gjort sig nærmere  

 overvejelser om handicappets betydning for varetagelsen af den  

 arbejdsfunktion, der er tale om.
Gennem en personlig samtale mellem den handicappede ansøger og  

 ansættelsesmyndigheden gives der de bedste muligheder for en realistisk og  

 fordomsfri bedømmelse af, om handicappet har nævneværdig praktisk betydning  

 for arbejdet i den ledige stilling.
Den handicappede og  

 ansættelsesmyndigheden kan samtidig få et indtryk af, om de eventuelle  

 problemer, handicappet måtte volde i stillingen, kan løses ved relativt  

 simple hjælpeforanstaltninger på arbejdspladsen.
Retten til en personlig samtale kan kun tilsidesættes, hvis den  

 handicappede er åbenbart ringere kvalificeret end den bedst kvalificerede af  

 de øvrige ansøgere.
I sådanne tilfælde ville det virke urimeligt at påtvinge  

 ansættelsesmyndigheden en samtale, som er udsigtsløs for den handicappede.
Adgangen til en personlig samtale er en ret for den handicappede, men det  

 er den handicappede selv, der om fornødent, eventuelt gennem  

 arbejdsformidlingen, må gøre opmærksom på, at der ønskes en samtale.
Retten  

 til en personlig samtale gælder også, hvor den handicappede har ansøgt om en  

 ledig stilling uden om arbejdsformidlingen.
 Ved tildeling af bevillinger o.lign., jfr. bekendtgørelsens § 3, har  

 handicappede ansøgere en helt tilsvarende ret til en personlig samtale,  

 uanset om bevillingen søges med arbejdsformidlingens bistand eller ej.
13. Ansættelseskompetencen Den endelige afgørelse af, hvorvidt den pågældende ansøger kan ansættes i  

 den konkrete ledige stilling, tilkommer den ansættende myndighed.
Det er  

 denne, som efter bedømmelse af den handicappede ansøgers samlede  

 kvalifikationer tager stilling til, hvorvidt pågældende - alle forhold taget  

 i betragtning - må anses for lige så kvalificeret eller næsten lige så  

 kvalificeret som andre ansøgere.
Der vil, hvis det ikke drejer sig om ganske kortvarig beskæftigelse, i  

 almindelighed være mulighed for en rimelig prøvetid, hvori der gives såvel  

 den handicappede som arbejdspladsen mulighed for gensidig tilpasning.
Såfremt  

 arbejdsformidlingen bliver gjort opmærksom på, at en ansættende offentlig  

 myndighed tilsyneladende ubegrundet har afskediget en i henhold til  

 bekendtgørelsen ansat ansøger, er den forpligtet til at henvende sig til den  

 pågældende myndighed med anmodning om forhandling vedrørende den omhandlede  

 afskedigelse, og myndigheden eller virksomheden er forpligtet til at optage  

 sådanne forhandlinger.
14. Informationsmøder Det må anses for et væsentligt mål med lovbestemmelsen og bekendtgørelsen  

 at fremme forståelsen af den betydning, det har, at der i størst muligt  

 omfang sikres beskæftigelse for arbejdsduelige handicappede.
Ifølge  

 bekendtgørelsen er en sådan oplysningsvirksomhed på det lokale plan en  

 forpligtelse for arbejdsmarkedsnævnene.
Arbejdsmarkedsnævnene har særlige  

 muligheder herfor, fordi der i nævnet er repræsenteret såvel arbejdsgiver-  

 som lønmodtagerorganisationer og repræsentanter for de kommunale myndigheder.  

 Det er derfor i bekendtgørelsens § 4 pålagt arbejdsmarkedsnævnene  

 regelmæssigt og mindst 1 gang årligt at samle repræsentanter for de i § 1  

 omhandlede myndigheder til drøftelse af problemerne og løsning af de  

 vanskeligheder, som i årets løb måtte have vist sig, for så vidt angår  

 ansættelse af handicappede inden for det offentlige område.
En repræsentant  

 fra den lokale amtsafdeling af De samvirkende Invalideorganisationer skal  

 indbydes til at deltage i drøftelsen.
Drøftelsen kan eventuelt finde sted i  

 tilknytning til et af nævnets ordinære møder.
15. Beretning Arbejdsmarkedsnævnet i hvert område skal udarbejde en særlig beretning  

 vedrørende administrationen af denne bekendtgørelse.
Der er ikke i  

 bekendtgørelsen foreskrevet nogen bestemt form for denne beretning, men det  

 må anses for en selvfølge, at den giver en redegørelse for, hvor mange  

 ansøgninger arbejdsformidlingen har haft med henblik på anvendelse af  

 bekendtgørelsen, i hvor mange tilfælde arbejdsformidlingen herefter har ment,  

 at fortrinsadgangen har kunnet gøres gældende, hvorledes det er gået med  

 henvendelsen til de offentlige myndigheder, der har haft ledige stillinger,  

 og eventuelt en redegørelse for, hvilke vanskeligheder der måtte have meldt  

 sig under arbejdsformidlingens arbejde med disse problemer.
 Arbejdsmarkedsnævnets beretning skal under alle omstændigheder indsendes  

 til arbejdsdirektoratet og kan efter nævnets skøn offentliggøres på passende  

 måde inden for det lokale område.
16. Ikrafttræden, ophævelse Arbejdsministeriets bekendtgørelse nr. 613 af 18. december 1985 om  

 fortrinsadgang for handicappede til visse offentligt regulerede  

 beskæftigelser og nærværende cirkulære træder i kraft 1. januar 1986.  

 Samtidig ophæves arbejdsministeriets bekendtgørelse nr. 437 af 26. august  

 1976 og arbejdsministeriets cirkulære af samme dato.
