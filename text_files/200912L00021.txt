Fremsat den 7. oktober 2009 af skatteministeren (Kristian Jensen) Forslag til Lov om ændring af lov om beskatning af indkomst i forbindelse med kulbrinteindvinding i Danmark (Overdragelse af licensandele mod betaling af fremtidige efterforskningsomkostninger, finansielle indtægter m.v.) § 1 I lov om beskatning af indkomst i forbindelse med kulbrinteindvinding i Danmark, jf. lovbekendtgørelse nr. 412 af 3. maj 2006, som ændret ved § 12 i lov nr. 514 af 7. juni 2006, § 11 i lov nr. 515 af 7. juni 2006, § 4 i lov nr. 98 af 10. februar 2009 og § 9 i lov nr. 521 af 12. juni 2009, foretages følgende ændringer:
 1. I § 4, stk. 1, nr. 5, ændres »kulbrinter.« til: »kulbrinter;«.
 2. I § 4, stk. 1, indsættes som  nr. 6:
»6) finansielle indtægter med direkte tilknytning til kulbrintevirksomheden.« 3. I § 4, stk. 3, indsættes som  2. og  3. pkt.:
»Hvis den skattepligtige modtager betaling i form af, at erhververen afholder efterforskningsomkostninger, som den skattepligtige i henhold til en tilladelse efter undergrundslovens § 13, stk. 1, er forpligtet til at afholde, beskattes fortjeneste efter stk. 1, nr. 3-5, i takt med, at de pågældende efterforskningsomkostninger afholdes, dog senest i det 3. indkomstår efter afståelsen. 2. pkt. finder ikke anvendelse ved overdragelse mellem koncernforbundne selskaber, jf. ligningslovens § 2.« 4. I § 5, stk. 1, § 6, stk. 1, og  § 7, stk. 2, ændres »transport- og energiministeren« til: »klima- og energiministeren«.
 5. I § 6, stk. 2, ændres »Transport- og energiministeren« til: »Klima- og energiministeren«.
 6. I 27 B indsættes som  stk. 4:
»Stk. 4. Nordsøfonden indtræder ved overtagelsen af de produktionsanlæg m.v., der er nævnt i stk. 1, i de skattemæssige anskaffelsessummer og afskrivningsgrundlag, som anlæggene m.v. havde hos partnerne i DUC ved overtagelsen den 9. juli 2012. Ved beregningen af skattemæssige afskrivninger på de overtagne anlæg m.v. for indkomståret 2012 finder stk. 2, 4.-5. pkt., tilsvarende anvendelse.
Der beregnes ikke kulbrintefradrag på grundlag af de overtagne produktionsanlæg m.v.« § 2 Stk. 1. Loven træder i kraft den 1. januar 2010.
 Stk. 2. Loven har virkning fra og med indkomståret 2010.
Bemærkninger til lovforslaget 1. Indledning Lovforslagets formål er at foretage mindre justeringer af kulbrinteskatteloven.
 Formålet er bl.a. i skattemæssig henseende at henføre indtægter og udgifter til samme periode, når en licensandel sælges, og vederlaget består i, at køberen afholder de fremtidige efterforskningsudgifter, som sælgeren skulle have afholdt vedrørende sin resterende ejerandel (såkaldt »farm out«). Ændringen vil især være en fordel for mindre selskaber, der efterforsker i den danske undergrund, men som ikke har øvrige aktiviteter omfattet af kulbrinteskatteloven.
 Endvidere har lovforslaget til formål at præcisere den skattemæssige behandling af finansielle indtægter med tilknytning til kulbrintevirksomheden og at regulere den skattemæssige behandling hos Nordsøfonden af de aktiver, som fonden i henhold til Nordsøaftalen fra 2003 overtager fra partnerne i DUC den 9. juli 2012.
2. Kort om beskatningen efter kulbrinteskatteloven Beskatningen efter kulbrinteskatteloven af virksomheder, der producerer olie og gas fra den danske undergrund, sker dels via en »almindelig« selskabsskat, dels via en særskilt kulbrinteskat.
Selskabsskatten af kulbrinteindkomst udgør 25 pct.
Opgørelsen af indkomsten sker som udgangspunkt efter de almindelige regler.
Den væsentligste undtagelse er, at der opgøres en særskilt indkomst, således at underskud fra anden indkomst ikke kan fratrækkes i indkomst ved kulbrinteindvinding (»ring fence«). Det skal modvirke udhuling af selskabsskattegrundlaget.
 Udover den almindelige selskabsskat skal den skattepligtige betale en særlig kulbrinteskat af indkomsten ved kulbrinteindvinding.
Der er to væsentlige afvigelser mellem opgørelsen af den indkomst, der betales kulbrinteskat af, og den indkomst, der betales selskabsskat af.
For det første er selskabsskatten af kulbrinteindkomsten fradragsberettiget i grundlaget for kulbrinteskatten.
For det andet har virksomhederne ved opgørelsen af den kulbrinteskattepligtige indkomst et særligt kulbrintefradrag, som beregnes på baggrund af investeringerne.
Indkomst fra koncessioner, der er tildelt før 1. januar 2004, pålægges kulbrinteskat efter reglerne i kapitel 3 i kulbrinteskatteloven, mens indkomst fra andre koncessioner pålægges kulbrinteskat efter kapitel 3 A.
De to regelsæt er meget ens i opbygning.
De væsentligste forskelle er størrelsen af det såkaldte kulbrintefradrag, behandlingen af rørledningsafgiften og skattesatsen.
Forslaget indeholder ingen ændringer af reglerne i kapitel 3 og 3 A.
3. Lovforslagets indhold 3.1. »Farm out« 3.1.1. Gældende ret »Farm out« er olieindustriens betegnelse for, at en licenshaver overdrager en del af sin ejerandel til en anden virksomhed, eksempelvis mod at denne virksomhed refunderer en del af de historiske omkostninger samtidig med, at virksomheden betaler en uforholdsmæssig stor andel af et aftalt efterforskningsprogram.
Betalingen for den overdragne ejerandel kan således hovedsagligt bestå i, at køberen afholder de fremtidige efterforskningsudgifter, som sælgeren skulle have afholdt vedrørende sin resterende ejerandel.
Det er denne form for betaling, som forslaget vedrører.
I Danmark er udgangspunktet, at der udløses beskatning på tidspunktet for indgåelse af overdragelsesaftalen.
Det er ikke afgørende, hvornår betaling faktisk sker.
Det betyder, at sælgeren beskattes af en eventuel fortjeneste ved (del)afståelsen af licensen.
Der skal betales både selskabsskat og kulbrinteskat af fortjenesten.
Når sælgeren modtager betaling ved, at køberen afholder dennes efterforskningsudgifter, kan disse fradrages af sælgeren, som om sælgeren selv havde afholdt omkostningerne.
Der er ikke adgang til at føre underskud tilbage (carry back), så fradraget kan ikke nedbringe beskatningen i tidligere indkomstår.
3.1.2. Den foreslåede ordning Den skattemæssige behandling kan i visse tilfælde mindske mindre selskabers incitament til at søge efter olie og gas i den danske undergrund.
Disse mindre selskaber vil ofte i forbindelse med efterforskningen have behov for at få større og mere kapitalstærke partnere med ind.
Selskaberne kan imidlertid risikere at skulle betale både selskabsskat og kulbrinteskat i forbindelse med inddragelsen af nye partnere, hvis de overdrager en andel af deres licens for at få finansieret den fremtidige efterforskning.
Det gælder, uanset at selskabet endnu ikke har olie- eller gasproduktion og måske aldrig får det.
Situationen opstår, hvis overdragelsen af licensandelen ikke sker i samme indkomstår, som de efterforskningsomkostninger, der udgør betalingen, afholdes.
I så fald gives fradraget for efterforskningsomkostningerne i et senere indkomstår end det indkomstår, hvor fortjenesten på den solgte licens beskattes.
Da der ikke er adgang til at føre underskud tilbage (carry back), vil fradraget ikke nedbringe beskatningen i tidligere indkomstår.
Det kan i praksis ofte være vanskeligt for selskaberne at indrette sig sådan, at efterforskningsomkostningerne afholdes i samme indkomstår, som licensandelen overdrages.
Den forskellige periodisering af fortjeneste og fradrag, der bliver en følge heraf, er særlig byrdefuld for mindre selskaber, som ikke har anden aktivitet omfattet af kulbrinteskatteloven.
Det skyldes, at disse selskaber ikke har mulighed for at nedbringe fortjenesten ved overdragelsen af licensandelen med underskud ved anden aktivitet eller for at anvende underskuddet som følge af de fradragne efterforskningsomkostninger til modregning i kulbrinteindkomst fra anden aktivitet.
Det foreslås på den baggrund at forbedre muligheden for at henføre fortjeneste og fradrag til samme indkomstår i forbindelse med »farm out«.
Forslaget indebærer, at fortjeneste ved overdragelse af en licensandel kan udskydes, hvis sælgeren modtager betaling i form af, at erhververen afholder efterforskningsomkostninger.
I så fald beskattes fortjenesten i stedet i takt med, at de pågældende efterforskningsomkostninger afholdes.
Efter forslaget skal fortjenesten dog indtægtsføres senest i det tredje indkomstår efter overdragelsen.
3.2. Finansiel indkomst med tilknytning til kulbrintevirksomheden 3.2.1. Gældende ret Selskaber m.v., som driver virksomhed med kulbrinteindvinding i Danmark, beskattes efter kapitel 2 (selskabsskat) og kapitel 3 eller 3 A (kulbrinteskat) i kulbrinteskatteloven af de indtægter, som er særskilt opregnet i lovens § 4. Det drejer sig om indtægter ved (førstegangs)salg af indvundne kulbrinter, salg af rettigheder til efterforskning og indvinding af kulbrinter og fortjeneste ved salg af afskrivningsberettigede aktiver, der har været anvendt i forbindelse med kulbrintevirksomheden.
Ved opgørelsen af den skattepligtige indkomst kan kun fratrækkes udgifter, i det omfang de vedrører de særskilt opregnede indtægter.
Baggrunden for den særskilte opregning af indtægter er, at kulbrintebeskatningen efter lovens kapitel 2, 3 og 3 A skal omfatte indkomst, der er direkte afhængig af prisudviklingen på olie og gas.
Derimod skal anden indkomst, der har tilknytning til indvindingsaktiviteterne (forsyningstjeneste m.v.), ikke pålægges den høje kulbrinteskat.
Forarbejderne til kulbrinteskatteloven fra 1982 behandlede ikke spørgsmålet om beskatning af renteindtægter og kursgevinster.
Ved indførelsen af loven var fokus naturligt på renteudgifter  herunder om der var behov for begrænsninger af rentefradragsretten.
I en redegørelse fra 1992 fra en tværministeriel arbejdsgruppe og i Betænkning nr. 1408/2001 fra Kulbrinteskatteudvalget anføres bl.a., at renteindtægter ikke skal medregnes til kulbrinteindkomsten.
Begrundelsen har været, at disse indtægter ikke er nævnt i kulbrinteskattelovens § 4.
Uanset disse udsagn har man imidlertid siden kulbrinteskattelovens indførelse i praksis medregnet kursgevinster til kulbrinteindkomsten.
Det fremgår eksempelvis af skatteministerens svar på spørgsmål 1 af 3. juni 1991 (gengivet i TfS 1991, 208SKM), hvor skatteministeren redegjorde for provenuet af kulbrinteskatten.
Det anførtes her, at den særlige kulbrinteskat siden lovens ikrafttræden i 1982 havde indbragt et provenu på i alt ca. 560 mio. kr. - heraf 475 mio. kr. i 1985 med baggrund i store valutakursgevinster.
Tilsvarende fremgår af Højesterets dom af 18. december 1992 (TfS 1993, 7 H), der vedrørte behandlingen af nogle lån ved opgørelsen af kulbrinteindkomsten i en filial af et amerikansk selskab.
Højesteret hjemviste her  i overensstemmelse med selskabets subsidiære påstand - ansættelsen til fornyet behandling på det grundlag, at filialen havde fradragsret for renter og valutakurstab og pligt til at indtægtsføre valutakursgevinst vedrørende lånet.
Endvidere er det forudsat ved beregningen af den overskudsandel, som partnerne i eneretsbevillingen i henhold til Nordsøaftalen fra 2003 skal betale, at positive finansieringsindtægter medregnes ved indkomstopgørelsen efter kulbrinteskatteloven.
I aftalen er således anført følgende: »Fra 1. januar 2004 og frem til og med 8. juli 2012 betaler bevillingshaverne og deres partnere årligt et beløb til staten svarende til 20 pct. af positiv skattepligtig indkomst opgjort i henhold til kulbrinteskattelovens kapitel 2 med tillæg af nettorenteudgifter (kan være både positive og negative).«.
3.2.2. Den foreslåede ordning Formålet med forslaget er at tydeliggøre, i hvilket omfang finansielle indtægter - herunder kursgevinster  skal medregnes ved indkomstopgørelsen.
Det foreslås på den baggrund, at det udtrykkeligt kommer til at fremgå af kulbrinteskattelovens § 4, at finansielle indtægter med direkte tilknytning til kulbrintevirksomheden medregnes til kulbrinteindkomsten.
Det indebærer, at i det omfang udgifter vedrørende finansielle aktiver eller forpligtelser kan fradrages ved opgørelsen af kulbrinteindkomsten, skal skattepligtige indtægter vedrørende sådanne aktiver og forpligtelser tilsvarende medregnes til kulbrinteindkomsten.
Forslaget indebærer ikke, at finansielle indtægter, som eksempelvis en bank kan have ved udlån til et kulbrinteskattepligtigt selskab, bliver undergivet kulbrinteskat.
Skattepligtige, der ikke i øvrigt har aktiviteter, der kulbrintebeskattes, omfattes ikke af bestemmelsen, og forslaget indebærer således ikke, at flere skattepligtige omfattes af kulbrinteskatteloven.
 Forslaget ændrer heller ikke på, at afkast af den indtjening, som kulbrintevirksomheden giver selskabet, ikke skal medregnes til kulbrinteindkomsten, medmindre afkastet (gen)investeres/forbliver i kulbrintevirksomheden.
3.3. Skattemæssige værdier for Nordsøfonden 3.3.1. Gældende ret I henhold til Nordsøaftalen fra 2003 skal partnerne i DUC vederlagsfrit overdrage 20 pct. af DUCs produktionsanlæg til staten den 9. juli 2012. I kulbrinteskattelovens § 27 B er det fastsat, at overdragelsen ikke udløser beskatning, og at partnerne i DUC kan afskrive på de overdragne aktiver i perioden fra 1. januar 2012 til 8. juli 2012. Ved overdragelsen nedsættes DUC-partnernes afskrivningsgrundlag og skattemæssige anskaffelsessummer med 20 pct.
Derimod indebærer overdragelsen ikke en reduktion af grundlaget for kulbrintefradrag hos DUC-partnerne.
Der er ikke fastsat regler for den skattemæssige behandling af aktiverne hos staten, da det på daværende tidspunkt ikke var afklaret, hvilken organisationsform modtageren af aktiverne ville have.
Det blev efterfølgende besluttet, at statens interesser i DUC og andre koncessioner til efterforskning og indvinding af olie og gas, som udstedes den 1. januar 2004 eller senere, skal varetages af Nordsøfonden.
Nordsøfonden er en del af staten og som udgangspunkt ikke skattepligtig, men kulbrinteskattelovens § 3, stk. 3, indeholder særskilt hjemmel til, at sådanne enheder også er skattepligtige af kulbrinteindkomst.
Derfor er der behov for at klarlægge, hvordan de overdragne aktiver skattemæssigt skal behandles hos Nordsøfonden.
3.3.2. Den foreslåede ordning Fastsættelsen af den skattemæssige behandling hos Nordsøfonden afhænger af, hvordan overdragelsen af aktiverne betragtes.
Hvis overdragelsen betragtes, som om staten modtager aktiverne og samtidig indskyder de pågældende aktiver i et almindeligt aktieselskab, bør de overdragne aktiver fastsættes til handelsværdien den 9. juli 2012  dvs. på overdragelsestidspunktet.
En fastsættelse af anlæggenes værdi til handelsværdien vil imidlertid være særdeles omkostningstung.
Samtidig vil værdifastsættelsen ikke påvirke statens samlede afkast af de overtagne aktiver  men alene have betydning for om afkastet fremtræder som kulbrinteskat eller overskud i Nordsøfonden.
Der kan derfor argumenteres for, at det er mere hensigtsmæssigt at sammenligne med en overdragelse med succession, idet der ikke sker beskatning af DUC-partnerne ved overdragelsen.
Når der sker overdragelse med succession, vil erhververen indtræde i overdragerens skattemæssige stilling.
Dermed undgås, at der skal afholdes store omkostninger til værdiansættelse af de overtagne aktiver.
Det foreslås, at Nordsøfonden ved overtagelsen af produktionsanlæggene m.v. indtræder i de skattemæssige anskaffelsessummer og afskrivningsgrundlag, som anlæggene m.v. havde hos partnerne i DUC ved overtagelsen den 9. juli 2012. Med andre ord overtager Nordsøfonden ved overdragelsen de beløb, som DUC-partnernes afskrivningsgrundlag og skattemæssige anskaffelsessummer nedsættes med.
Det er hensigten, at Nordsøfonden fra SKAT modtager oplysning om de relevante beløb samlet for alle DUC-partnerne.
Forslaget indebærer endvidere, at Nordsøfonden afskriver på de overtagne aktiver efter samme regler, som DUC-partnerne kan afskrive på deres resterende aktiver under eneretsbevillingen efter overdragelsen.
Der kan således kun foretages forholdsmæssige afskrivninger for indkomståret 2012. Det afspejler, at DUC-partnerne har kunnet afskrive på de overdragne aktiver i forhold til den del af indkomståret 2012, hvor de har ejet aktiverne.
Det foreslås endeligt udtrykkeligt fastsat, at Nordsøfonden ikke kan beregne kulbrintefradrag vedrørende de overtagne aktiver.
Det harmonerer med, at overdragelsen ikke reducerer grundlaget for kulbrintefradrag hos DUC-partnerne.
4. Økonomiske konsekvenser for det offentlige Præciseringen af behandlingen af finansielle indtægter efter kulbrinteskatteloven og fastsættelsen af skattemæssige værdier for Nordsøfonden har ikke provenumæssige konsekvenser.
 Forslaget om muligheden for at udskyde fortjeneste ved overdragelse af en licensandel i op til tre år ved »farm out« udgør en skatteudgift.
For en del af de selskaber, der kan benytte sig af de foreslåede regler for »farm out«, vil overdragelsen af licensandele ikke medføre provenumæssige konsekvenser for det offentlige.
Det vurderes, at det primært er blandt små selskaber, der gennemfører efterforskningsprogrammer på land, at reglerne vil medføre et provenutab for det offentlige.
Af disse selskaber antages det, at nogle vil gennemføre efterforskningsprogrammet uden at overdrage en del af licensen, og at andre efter gældende regler kunne overdrage en del af licensen, uden der bliver udløst hel eller delvis kulbrinteskat.
Det er således kun en del af selskaberne, der vil kunne opnå en skattebesparelse ved »farm out« efter de foreslåede regler.
 På baggrund af de nuværende planlagte efterforskningsprogrammer for disse selskaber skønnes det, at de foreslåede regler for »farm out« vil give et provenutab på ca. 5 mio. kr. årligt.
5. Administrative konsekvenser for det offentlige Lovforslaget har ikke administrative konsekvenser for det offentlige.
6. Økonomiske konsekvenser for erhvervslivet Forslaget vedrørende »farm out« giver mulighed for, at selskaber kan undgå at betale selskabsskat og kulbrinteskat i forbindelse med inddragelsen af nye partnere, hvis de overdrager en andel af deres licens for at få finansieret den fremtidige efterforskning.
Det vil øge mindre selskabers incitament til at søge efter olie og gas i den danske undergrund.
7. Administrative konsekvenser for erhvervslivet Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
8. Administrative konsekvenser for borgerne Lovforslaget indeholder ingen administrative konsekvenser for borgerne.
9. Miljømæssige konsekvenser Lovforslaget skønnes ikke at have miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter.
 11. Hørte myndigheder og organisationer m.v.
 Lovforslaget har været i høring hos følgende myndigheder og organisationer m.v.:
 Advokatrådet, AErådet, AmChamDenmark, Danmarks Rederiforening, CEPOS, Dansk Erhverv, Dansk Landbrug, Dansk Landbrugsrådgivning, Danske Advokater, DI, Finansrådet, Foreningen af Statsautoriserede Revisorer, Foreningen Danske Revisorer, Foreningen Registrerede Revisorer, Forsikring og Pension, Håndværksrådet og Skatterevisorforeningen.
Bemærkninger til lovforslagets enkelte bestemmelser Til § 1 Til nr. 1 og 2 Selskaber m.v., som driver virksomhed med kulbrinteindvinding i Danmark, beskattes efter kapitel 2 (selskabsskat) og kapitel 3 eller 3 A (kulbrinteskat) i kulbrinteskatteloven af de indtægter, som er særskilt opregnet i lovens § 4.
Det drejer sig om indtægter ved (førstegangs)salg af indvundne kulbrinter, salg af rettigheder til efterforskning og indvinding af kulbrinter og fortjeneste ved salg af afskrivningsberettigede aktiver, der har været anvendt i forbindelse med kulbrintevirksomheden.
Ved opgørelsen af den skattepligtige indkomst kan kun fratrækkes udgifter, i det omfang de vedrører de særskilt opregnede indtægter.
Baggrunden for den særskilte opregning af indtægter er, at kulbrintebeskatningen efter lovens kapitel 2, 3 og 3 A skal omfatte indkomst, der er direkte afhængig af prisudviklingen på olie og gas.
Derimod skal anden indkomst, der har tilknytning til indvindingsaktiviteterne (forsyningstjeneste m.v.), ikke pålægges den høje kulbrinteskat.
Det foreslås, at det udtrykkeligt kommer til at fremgå af kulbrinteskattelovens § 4, at finansielle indtægter med direkte tilknytning til kulbrintevirksomheden medregnes til kulbrinteindkomsten.
Det modsvarer, at finansielle udgifter med tilknytning til kulbrintevirksomheden kan fradrages ved opgørelsen af kulbrinteindkomsten, jf. kulbrinteskattelovens § 4, stk. 4. Det præciseres herved, at der er tale om en nettoopgørelse af finansielle indtægter og udgifter.
Et selskab, der er skattepligtigt efter kulbrinteskatteloven, kan således ikke ved opgørelsen af kulbrinteindkomsten efter § 4 fradrage bruttorenteudgifter og bruttokurstab, mens renteindtægter og valutakursgevinster »kun« beskattes som anden indkomst.
 Hvis kulbrintevirksomheden i et indkomstår har nettofinansieringsindtægter - eksempelvis fordi der er kursgevinster på gæld, som beskattes efter lagerprincippet  medregnes disse indtægter til kulbrinteindkomsten efter § 4. Det bemærkes, at det vil føre til vilkårlige resultater, hvis finansielle indtægter kun medregnes til kulbrinteindkomsten i indkomstår, hvor der er finansieringsudgifter at modregne i.
 Forslaget ændrer ikke på, at afkast af den indtjening, som kulbrintevirksomheden giver selskabet, ikke skal medregnes til kulbrinteindkomsten, medmindre afkastet (gen)investeres/forbliver i kulbrintevirksomheden.
Hvis et selskab således tager sit beskattede overskud ud af kulbrintevirksomheden og eksempelvis investerer det i obligationer el. lign., vil renteindtægter og kursgevinster på obligationerne blive beskattet som almindelig indkomst.
Tilsvarende vil et eventuelt kurstab kun kunne modregnes i almindelig indkomst.
Dette gælder i princippet, uanset om overskuddet forlader den juridiske enhed, som driver kulbrintevirksomheden.
Forbliver overskuddet i den juridiske enhed, vil det dog alt andet lige være vanskeligere for selskabet at godtgøre, at overskuddet ikke er geninvesteret i kulbrintevirksomheden.
Tab på aktier i datterselskaber vil ikke kunne fradrages ved opgørelsen af den skattepligtige indkomst og afkast af disse aktier vil heller ikke være en finansiel indtægt omfattet af forslaget.
Tilsvarende vil finansielle indtægter i et datterselskab, som CFC-beskattes hos et kulbrinteskattepligtigt moderselskab, heller ikke skulle medregnes til kulbrinteindkomsten.
Til nr. 3 »Farm out« er olieindustriens betegnelse for, at en licenshaver overdrager en del af sin ejerandel til en anden virksomhed, eksempelvis mod at denne virksomhed refunderer en del af de historiske omkostninger samtidig med, at virksomheden betaler en uforholdsmæssig stor andel af et aftalt efterforskningsprogram.
Betalingen for den overdragne ejerandel kan således hovedsagligt bestå i, at køberen afholder de fremtidige efterforskningsudgifter, som sælgeren skulle have afholdt vedrørende sin resterende ejerandel.
Det er denne form for betaling, som forslaget vedrører.
 I henhold til kulbrinteskattelovens § 4, stk. 3, skal fortjeneste eller tab ved afståelse af en licens opgøres som forskellen mellem afståelsessummen og anskaffelsessummen med fradrag af foretagne afskrivninger.
I Danmark er udgangspunktet, at der udløses beskatning på tidspunktet for indgåelse af overdragelsesaftalen.
Det er ikke afgørende, hvornår betaling faktisk sker.
Det betyder, at sælgeren beskattes af en eventuel fortjeneste ved (del)afståelsen af licensen.
Der skal betales både selskabsskat og kulbrinteskat af fortjenesten.
Når sælgeren modtager betaling ved, at køberen afholder dennes efterforskningsudgifter, kan disse fradrages af sælgeren, som om sælgeren selv havde afholdt omkostningerne.
Når betalingen sker i form af en løbende ydelse (afholdelse af fremtidige efterforskningsomkostninger), der løber ud over aftaleåret, og hvis størrelse er usikker, sker beskatningen af den løbende ydelse efter ligningslovens § 12 B.
Det indebærer, at den løbende ydelse kapitaliseres ved aftalens indgåelse.
Denne værdi anvendes som afståelsessum ved opgørelsen af den skattepligtige fortjeneste ved afståelse af licensen.
De løbende ydelser bliver først skattepligtige, i det omfang de samlede løbende ydelser overstiger den kapitaliserede værdi, der blev anvendt som afståelsessum.
Køberen anses for at have erhvervet licensrettigheden for et beløb svarende til den kapitaliserede værdi af den løbende ydelse  dvs. de omkostninger, som køberen fremover skal afholde vedrørende sælgerens resterende ejerandel.
Køberen kan afskrive på denne anskaffelsessum over rettighedens restløbetid.
Køberen har kun fradrag for den løbende ydelse, i det omfang de samlede løbende ydelser overstiger den anvendte anskaffelsessum.
Køberen kan endvidere fradrage efterforskningsomkostninger vedrørende sin egen ejerandel.
Forslaget indebærer, at fortjeneste ved overdragelse af en licensandel kan udskydes, hvis sælgeren modtager betaling i form af, at erhververen afholder efterforskningsomkostninger.
I så fald beskattes fortjenesten i stedet i takt med, at de pågældende efterforskningsomkostninger afholdes.
Det vil sige, at fortjenesten skal indtægtsføres med det beløb, der fradrages som efterforskningsomkostninger, indtil hele fortjenesten er beskattet.
Efter forslaget skal fortjenesten dog indtægtsføres senest i det tredje indkomstår efter overdragelsen.
Det vurderes, at dette giver parterne et passende tidsrum til at få gennemført det efterforskningsprogram, som har ligget til grund ved overdragelsen af licensandelen.
Normalt vil der udelukkende være tale om overdragelse af en andel af en licens.
I det omfang der også overdrages aktiver, medregnes fortjeneste (genvundne afskrivninger) og tab efter kulbrinteskattelovens § 4, stk. 1, nr. 4 og 5, ved opgørelse af den fortjeneste, som kan udskydes.
Det er kun i relation til betaling i form af efterforskningsomkostninger, som sælgeren i henhold til undergrundslovens § 13, stk. 1, er forpligtet til at afholde vedrørende licensen, at beskatningen udskydes.
I henhold til undergrundslovens § 13, stk. 1, gives tilladelser til efterforskning og indvinding for et tidsrum af indtil 6 år, der, såfremt særlige omstændigheder foreligger, kan forlænges med henblik på efterforskning med indtil 2 år ad gangen.
Til sådanne tilladelser er knyttet forpligtelser for rettighedshaveren til at gennemføre et nærmere beskrevet arbejdsprogram, jf. undergrundslovens § 5.
Sammenkædningen med undergrundslovens § 13, stk. 1, skal ses i sammenhæng med, at forslaget er rettet mod de mindre selskaber, som efterforsker nye områder af den danske undergrund, og som må inddrage nye partnere for at finansiere den videre efterforskning.
Der er således ikke tale om en generel udskydelse af beskatningen, når vederlaget består af betaling af efterforskningsomkostninger.
I det omfang vederlaget ved overdragelse af licensandelen består af andet end forpligtelsen til at afholde efterforskningsomkostninger  eksempelvis refusion af tidligere afholdte omkostninger  beskattes denne del af vederlaget fuldt ud i afståelsesåret.
 Forslagets målgruppe er også baggrunden for, at forslaget ikke gælder for overdragelse mellem koncernforbundne selskaber, jf. ligningslovens § 2.
 Der foreslås ingen ændringer vedrørende den skattemæssige behandling af køberen.
Til nr. 4 og 5 Der er tale om redaktionelle ændringer som følge af en ressortomlægning.
Til nr. 6 I henhold til Nordsøaftalen fra 2003 skal partnerne i DUC vederlagsfrit overdrage 20 pct. af DUCs produktionsanlæg til staten den 9. juli 2012. Kulbrinteskattelovens § 27 B indeholder bestemmelser om den skattemæssige behandling af de aktiver, som overdrages.
 Det foreslås, at Nordsøfonden ved overtagelsen af produktionsanlæggene m.v. indtræder i de skattemæssige anskaffelsessummer og afskrivningsgrundlag, som anlæggene m.v. havde hos partnerne i DUC ved overtagelsen den 9. juli 2012, at Nordsøfonden for indkomståret 2012 foretager forholdsmæssige skattemæssige afskrivninger efter tilsvarende regler som partnerne i DUC, og at Nordsøfonden ikke kan beregne kulbrintefradrag vedrørende de overtagne aktiver.
 Der henvises i øvrigt til lovforslagets almindelige bemærkninger, afsnit 3.3.
Til § 2 Det foreslås, at loven træder i kraft den 1. januar 2010 og tillægges virkning fra og med indkomståret 2010.
