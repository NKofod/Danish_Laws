 En virksomhed havde frem til den 13/7 1988 ikke overholdt  

 overenskomstens regler om skurforhold, hvilket forhold efter mæglingsmøde  

 blev fuldt og endeligt afgjort med betaling af skurpenge.
Skurforholdene var imidlertid fortsat ikke i orden.
Der opnåedes  

 enighed om, at der skulle betales skurpenge for perioden 14/7 - 12/8 med  

 6.450 kr.
Herefter var skurforholdene i orden.
Virksomheden blev indklaget  

 for Arbejdsretten med påstand om bod for overenskomstbrud ved ikke at have  

 stillet tilstrækkelige skurfaciliteter til rådighed i perioden 14/7 - 12/8.
Udtalt, at de manglende skurfaciliteter udgjorde et overenskomstbrud,  

 der som udgangspunkt giver hjemmel for at pålægge bod, hvilken hjemmel ikke  

 er bortfaldet som følge af overenskomstens hjemmel for skurpenge.
Ved  

 udmålingen af bod må der tages hensyn til den økonomiske interesse, der kan  

 være forbundet med at tilsidesætte sådanne bestemmelser.
Boden fastsattes til  

 6.000 kr.
Dommere: Agnete Halmind, Arnold Hansen, Otto Hansen, Bent Knap, Mads Kofod, Riis (retsformand) og Sløk.
 Under denne sag har Landsorganisationen i Danmark for Snedker- og  

 Tømrerforbundet i Danmark indklaget Dansk Arbejdsgiverforening for  

 Entreprenørforeningen for Hosby Huse A/S, Juelsminde, for Arbejdsretten.
 Klagerne har nedlagt følgende endelige påstande:
 Den indklagede virksomhed har brudt gældende overenskomst ved ikke at  

 stille tilstrækkelige skurfaciliteter til rådighed for forbundets medlemmer  

 på arbejdspladsen Hastrup Vest, Køge, i perioden fra den 14. juli 1988 til og  

 med den 12. august 1988.
 Den indklagede virksomhed betaler til Snedker- og Tømrerforbundet i  

 Danmark en efter Arbejdsrettens skøn fastsat bod.
 Indklagede har påstået frifindelse, subsidiært bortfald af bod.
 Sagens omstændigheder er følgende:
§ 32 i overenskomsten mellem Entreprenørforeningen og Snedker- og  

 Tømrerforbundet i Danmark bestemmer, at der på enhver arbejdsplads, hvor  

 intet andet passende lokale kan anvises, opføres et skur, der indrettes i  

 henhold til de efterfølgende bestemmelser.
Disse bestemmelser opstiller i 25  

 punkter krav til skurenes indretning.
Pkt. 17 bestemmer, at der skal  

 forefindes et garderobeskab til hver arbejder.
Er garderobeskabet opstillet i  

 spiserum, skal skabene være ventileret til fri luft.
Pkt. 19 bestemmer, at  

 der i tørrerum skal være tilstrækkelig opvarmning og ventilation til tørring  

 af vådt tøj.
Overenskomsten indeholder derefter i § 33 følgende bestemmelse  

 om skurpenge:
»1. Såfremt der ikke anvises svendene skur eller andet passende  

 lokale, ydes følgende godtgørelse pr.dag pr.  

 mand........................................kr. 30,00 2. Krav om skurpenge er først gældende fra tidspunktet for kravets  

 rejsning.« Arbejdstilsynet besigtigede den 23. juni 1988 arbejdspladsen.
Det blev da  

 oplyst, at firmaet beskæftigede 27 ansatte på pladsen, og det blev samtidig  

 konstateret, at der ikke var skurforhold til alle.
Spørgsmålet blev den 12.  

 juli 1988 behandlet på et fællesmøde, hvor parterne var enige om at lade  

 sagen behandle lokalt under medvirken af organisationerne.
Dette skete den  

 13. juli 1988, hvor parterne blev enige om, at der til fuld og endelig  

 afgørelse betales skurpenge for 12 mand i 27 dage a 30,00 kr., ialt 9.720,00  

 kr., som indbetales til Snedker- og Tømrerforbundet i Danmark senest den 28.  

 juli 1988. Dette beløb har virksomheden betalt rettidigt.
Der var frem til  

 den 13. juli 1988 alene et 12 mands skur og et 8 mands skur på pladsen.
Snedker- og Tømrerforbundet i Danmark begærede ved skrivelse af 17. august  

 1988 afholdt mægling vedrørende en uoverensstemmelse mellem den indklagede  

 virksomhed og 32 svende på arbejdspladsen om udbetaling af skurpenge i medfør  

 af overenskomstens § 33. Uoverensstemmelsen blev behandlet på et mæglingsmøde  

 den 24. august 1988, hvor der opnåedes enighed om, at der betales skurpenge  

 for i alt 215 dage a 30,00 kr. = 6.450,00 kr. svarende til perioden fra 14.  

 juli 1988 til og med 12. august 1988. Dette beløb har virksomheden betalt  

 rettidigt.
Skurforholdene har derefter været i orden.
Der var frem til den  

 12. august 1988 mangler ved 12 mandsskuret og 8 mandsskuret, idet der ikke  

 var tilstrækkeligt med tørrerum og foreskrevet udluftning fra skabene som  

 bestemt i overenskomstens § 32 pkt. 19 og pkt. 17.
 Der er for Arbejdsretten afgivet forklaring af sekretær i Snedker- og  

 Tømrerforbundet Jens Erik Vester og entreprenør i Hosby Huse  

 A/S Erik Neimark Lund.
Jens Erik Vester har forklaret, at han deltog i organisationsmødet den  

 13. juli 1988, som blev holdt på pladsen, og hvori den indklagede virksomhed  

 var repræsenteret.
Det blev da konstateret, at de to skure manglede  

 tørrefaciliteter og udluftning fra skabene.
Erik Neimark Lund har forklaret, at han den 23. juni 1988 lovede  

 Arbejdstilsynet yderligere to skure på arbejdspladsen.
Han deltog ikke i  

 mødet den 13. juli 1988. Da de fleste ansatte holdt sommerferie de tre sidste  

 uger i juli, bestilte han de to yderligere skure til levering efter  

 sommerferien.
Fagforeningen konstaterede den 3. august 1988, at de to nye 10  

 mandsskure var i orden, men at der var mangler ved de to først opsatte skure.  

 Det havde han ikke tidligere været opmærksom på.
Nogle ansatte begyndte i  

 slutningen af juli 1988 at skrive skurpenge på deres dagsedler.
Det stregede  

 han ud, da han mente, at der var skurfaciliteter nok.
De ansatte fortalte  

 imidlertid, at fagforeningen havde pålagt dem at påføre dagsedlerne  

 skurpenge.
Klagerne har anført, at det - som sagen er oplyst - må lægges til grund,  

 at skurene i den relevante periode fra den 14. juli til den 12. august 1988  

 har været behæftet med mangler omfattet af overenskomstens § 32. Den  

 indklagede virksomhed har herved begået overenskomstbrud, og det er ved  

 afgørelsen heraf uden betydning, om den indklagede virksomhed har været klar  

 over manglerne.
Spørgsmålet er herefter alene, om der er hjemmel for bod for  

 overenskomstbrud, når der er betalt skurpenge i medfør af overenskomstens §  

 33. Dette må være tilfældet, i særdeleshed i denne sag, hvor skurpenge ikke  

 er betalt løbende efter krav fra de ansatte, men først efter afholdelse af et  

 mæglingsmøde den 24. august 1988. Situationen må behandles på samme måde som  

 strejke og systematisk overarbejde, hvor der idømmes bod, uanset om det  

 økonomiske opgør mellem de ansatte og arbejdsgiver er bragt i orden.
Indklagede har ikke bestridt overenskomstbrud, men bestridt, at der efter  

 betaling af skurpenge er hjemmel for at pålægge bod.
Til støtte herfor er  

 anført, at dette følger af en naturlig sproglig forståelse af overenskomstens  

 § 33 og § 32. Formålet med disse bestemmelser må antages at være, at der med  

 betaling af skurpenge er gjort op med det i overenskomstens § 32 nævnte  

 retsbrud.
Overenskomsterne mellem Entreprenørforeningen og Snedker- og  

 Tømrerforbundet i Danmark har siden 1945 indeholdt bestemmelsen om indretning  

 af skure og betaling af skurpenge.
Der er først i de senere år rejst krav om  

 bod, når skurpenge er betalt, og aldrig overfor Entreprenørforeningen.
Måtte  

 der antages at være hjemmel for at pålægge bod, bør denne ikke benyttes i  

 denne sag, før krav om skurpenge er gjort gældende i medfør af  

 overenskomstens § 33, stk. 2, og før arbejdsgiveren har været klar over, at  

 skurene var mangelfulde efter overenskomstens § 32. Herefter kan der tidligst  

 pålægges bod for perioden fra den 3. august 1988, hvor arbejdsgiveren blev  

 klar over manglernes eksistens.
Under alle omstændigheder foreligger der -  

 under hensyn til at skurpenge er betalt - sådanne formildende omstændigheder,  

 at der ikke bør pålægges bod.
 Arbejdsretten skal udtale:
Anvisning af skur, der ikke er indrettet som anført i overenskomstens §  

 32, er et overenskomstbrud, der som udgangspunkt giver hjemmel for at pålægge  

 bod.
Den omstændighed, at § 33 i overenskomsten indeholder hjemmel for  

 skurpenge for et manglende skur, giver ikke grundlag for at statuere, at den  

 generelle hjemmel for bod for overenskomstbrud herved er bortfaldet for så  

 vidt angår overtrædelse af overenskomstens § 32. Ved udmålingen af boden må  

 der tages hensyn til den økonomiske interesse, der kan være forbundet med at  

 tilsidesætte sådanne bestemmelser.
Boden fastsættes herefter til 6.000 kr.
 T h i k e n d e s f o r r e t :
 Indklagede, Hosby Huse A/S, Juelsminde, betaler en bod på 6.000 kr. til  

 Snedker- og Tømrerforbundet i Danmark.
 I sagsomkostninger betaler de indklagede, Dansk Arbejdsgiverforening for  

 Entreprenørforeningen for Hosby Huse A/S, Juelsminde, 2.000 kr. til  

 Arbejdsretten.
 (* 1) Henvisninger: K 89.030.
