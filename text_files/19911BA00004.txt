Nr BSF 4 Forslag til folketingsbeslutning om stop for tvangstilslutning til  

 kollektiv energiforsyning Fremsat af Kim Behnke (FP) Ole Donner (FP) Kirsten Madsen (FP) Poul  

 Nødgaard (FP) den 22. oktober 1991 Folketinget pålægger regeringen i indeværende folketingssamling at fremsætte de forslag, der er nødvendige for at sikre borgerne frit forbrugsvalg ved valg af opvarmningsform ud fra følgende retningslinier:
 1) I lov nr. 382 af 13. juni 1990 om varmeforsyning foretages følgende  

 ændringer:
 a) § 11, hvorefter kommunalbestyrelser kan bestemme, at der ved udstedelse  

 af byggetilladelser til nyt byggeri skal foretages tilslutning til kollektivt  

 forsyningsanlæg, skal ophæves.
 b) § 12, hvorefter kommunalbestyrelser også kan forlange tilslutning til  

 kollektivt forsyningsanlæg fra ejendomme med eksisterende varmeanlæg, skal  

 ophæves.
 c) § 13, hvorefter kommunalbestyrelser kan afkræve bidrag til kollektivt  

 forsyningsanlæg, også selv om ejendommen ikke er tilsluttet, skal ophæves.
 d) § 14, hvorefter kommunalbestyrelser kan forbyde etablering af anden  

 opvarmningsform i områder med kollektivt forsyningsanlæg, skal ophæves.
 e) § 15, hvorefter energiministeren kan fastsætte regler om, at  

 kommunalbestyrelsernes beslutninger efter §§ 11-14 skal tinglyses på  

 ejendommene, skal ophæves.
2) Det efter varmeforsyningslovens § 14 udsendte påbud til kommunerne om  

 at udnytte lovens mulighed for at forbyde brug af elvarme tilbagetrækkes.
Det  

 skal igen være muligt at lade elvarme indgå i forbrugerens valgmuligheder.
3) Der skal indføres hjemmel til at slette de allerede tinglyste  

 bestemmelser om ejendommes pligt til at aftage energi fra kollektive  

 forsyningsanlæg, således at forbrugerne opnår mulighed for efter eget valg at  

 frasige sig den kollektive forsyning.
Der skal gælde individuelle  

 bestemmelser tinglyst på den enkelte ejendom og fællesbestemmelser i form af  

 varmeforsyningsplaner, lokalplaner, regionplaner og/eller andre offentlige  

 bestemmelser om ejendommes energiforsyningsvalg.
Bemærkninger til forslaget Almindelige bemærkninger Formål:
 Formålet med dette forslag er at give danske forbrugere fuldstændig fri  

 dispositionsret med hensyn til valg af energikilde til brug for opvarmning af  

 ejendomme.
 Forslagsstillerne finder det aldeles uacceptabelt, at der ved politiske  

 indgreb er sket det, at forbrugerne totalt har mistet muligheden for selv at  

 vælge leverandør og art af ejendomsopvarmning.
Folketinget har med bestemmelserne i varmeforsyningsloven foretaget et  

 politisk valg af, hvad der anses som »god« varmekilde og dermed  

 udnævnt alle andre muligheder til at være dårlige.
En sådan form for  

 forbrugsstyring er uværdigt for et samfund, der påberåber sig demokrati og  

 frihed.
 En vedtagelse af dette forslag og vedtagelse af efterfølgende lovændringer  

 vil bryde den offentlige politiske styring af borgernes energivalg og  

 genskabe et frit forbrugsvalg.
Tilhængerne af tvangstilslutning anvender som hovedargument, at  

 »samfundsinteresser må gå forud for den enkeltes frie  

 forbrugsvalg«.
Fremskridtspartiet er aldeles uenig i den holdning.  

 Politisk og/eller administrativt formulerede »samfundsinteresser«  

 må aldrig gå forud for den enkelte forbrugers fornuftige valg.
For et samfund  

 er det altid således, at »samfundets interesser« bedst defineres  

 som summen af alle forbrugeres fornuftige valg og ikke som følge af  

 skrivebordsplaner og bureaukratudregninger.
 Fjernvarme og naturgas:
De kollektive forsyningsanlæg omhandler i al væsentlighed fjernvarme og  

 naturgas.
Naturgassen føres enten helt ud til den enkelte forbruger eller  

 anvendes som brændsel i kraft/varme-enheder og fjernvarmeværker.
Fjernvarmen  

 produceres enten på varmeværker, hvis brændsel kan være olie, kul,  

 biobrændsler, affald eller naturgas, eller den fremkommer som spildprodukt  

 ved elfremstilling i store kraftværker eller decentrale kraft/varme-værker.  

 Det er dog således, at langt den største del af de kollektivt tilsluttede  

 ejendomme er tilsluttet fjernvarme.
Den 1. januar 1990 var der tilsluttet  

 lige over 1 mio. boliger til fjernvarme, mens der kun var indlagt naturgas i  

 180.000 ejendomme.
I forhold til, hvor mange ejendomme der kan tilsluttes de  

 to net, har naturgassen en tilslutningsgrad på 50 pct., mens fjernvarmen er  

 oppe på 80 pct.
Selve ideen med at udnytte spildvarmen fra elektricitetsfremstilling til  

 opvarmningsformål er ganske god.
Det er derfor også at foretrække, at  

 naturgassen anvendes i kraft/varme-enheder, frem for at føre gassen helt ud  

 til forbrugeren.
Der er så mange fordele for forbrugerne ved at lade sig  

 tilslutte fjernvarmesystemer, at det ikke skal være nødvendigt at påtvinge  

 ejendomme at aftage fjernvarme.
Produktet - fjernvarme - må vise sit værd ved  

 at kunne klare sig i fri konkurrence med de andre alternativer på  

 energimarkedet.
 Fremskridtspartiet er således ikke imod fjernvarme som begreb, men imod de  

 politiske påbud om tvangstilslutning til fjernvarme.
 Vedvarende energi:
Der er ingen tvivl om, at der er et meget stort behov for at få undersøgt  

 alle muligheder for at udnytte alternative former for energi.
I stedet for at  

 yde offentlige tilskud til de »rigtige« former for alternativ og  

 vedvarende energiudvikling og anvendelse, så vil der kunne opnås langt mere  

 ved at afbureaukratisere den offentlige kontrol og styring af området.
Den  

 væsentligste afbureaukratisering er, at forbrugerne har mulighed for på  

 alternativ vis at opvarme ejendomme uden generende pålæg om naturgas eller  

 fjernvarme.
Dette forslag har også til formål at stimulere befolkningen til at tænke  

 kreativt omkring alternative energiformer, en kreativitet, som i dag dræbes  

 af kommunale indgreb og påbud.
Muligheden for at reducere egne varmeudgifter  

 med alternative supplementer er det vigtigste drivmiddel bag udviklingen af  

 nye energiformer.
Påbudet om at aftage fjernvarme eller naturgas får mange  

 til på forhånd at opgive alternative løsninger, eftersom der ikke er udsigt  

 til nogen belønning i form af fritagelse for køb fra den kollektive  

 forsyning.
I et konkret tilfælde fra Varmeplan Århus-området blev et lille nyt  

 butikscenter konstrueret således, at overskudsvarme fra supermarkedets  

 kølediske blev genanvendt til opvarmning af butikscenterets øvrige  

 forretninger.
En tinglyst pligt til at aftage fjernvarme på den pågældende  

 byggegrund blev håndhævet.
Resultatet er, at butikscenteret i dag er tvunget  

 til at betale for et anslået varmeforbrug på trods af, at centeret er  

 »selvforsynende«.
Offentlig tvang og styring er på den måde med til  

 at kvæle alle nye gode energibesparende ideer.
Folk spørger ganske enkelt:  

 »Hvorfor gøre en indsats, når myndighederne bare er  

 paragrafryttere?» Bemærkninger til de enkelte punkter Ad 1 Der er tale om regulær ophævelse af 5 paragraffer i lov om  

 varmeforsyning.
Paragrafferne er optrykt som bilag til beslutningsforslaget.  

 Når der ikke er valgt en form, hvor forslagsstillerne selv fremsætter  

 »Forslag til lov om ændring af lov om varmeforsyning« skyldes det  

 behovet for, at ophævelsen sker i sammenhæng med forslagets øvrige  

 bestemmelser.
a) Bestemmelsen i § 11 er den mindst skadelige af tvangsparagrafferne i  

 varmeforsyningsloven, eftersom der her hjemles mulighed for kommunerne til at  

 stille krav om kollektiv tilslutning for nye byggerier.
Bygherren kan jo så  

 blot vælge at bygge et andet sted.
Da det i disse år næppe er ekstra  

 hindringer for nyt byggeri, nye virksomheder og nye arbejdspladser, man skal  

 tilstræbe, må denne bestemmelse fjernes, således at bygherren får valgfrihed  

 med hensyn til opvarmningsform.
 Det giver også langt større spillerum for kreative arkitekter og  

 ingeniører i retning af udnyttelse af alternative former for opvarmning.  

 Dermed vil vi set under eet kunne spare energiressourcer. § 18 skal derfor  

 ophæves.
b) I § 12 strammes rebet om eksisterende ejendomme med eksisterende  

 varmeanlæg.
Her gives kommunerne hjemmel til at forlange kollektive  

 forsyninger lagt ind i gamle ejendomme, dog med en særlig tidsfrist.  

 Bestemmelsen er helt uacceptabel, eftersom der er tale om brud på  

 ejendomsretten og retten til selv at bestemme over, hvorledes man ønsker at  

 opvarme sin ejendom.
Ud over den ekstra økonomiske byrde, der pålægges  

 ejendomsejerne, når de skal udskifte eksisterende varmeanlæg med nyt  

 naturgas- eller fjernvarmeanlæg, er det ganske urimeligt, at det er politiske  

 og administrative afgørelser, der er afgørende for, hvordan en ejendom  

 opvarmes.
 Det må og skal i alle tilfælde være ejendommens ejer, som afgør, hvad der  

 er billigst og bedst. § 12 skal derfor ophæves.
 c) I § 13 går man helt amok derved, at en ejendom, som ikke ønsker at  

 aftage kollektiv forsyning, kan pålægges at betale bidrag til den kollektive  

 forsyning, uanset om der konkret er sket en tilslutning.
 Det er denne bestemmelse, der gør, at en ejendoms fornuftige anvendelse af  

 alternative energiformer kan være helt spildt, eftersom en kommune og/eller  

 et forsyningsselskab kan pålægge ejendommen at betale for et  

 »anslået« forbrug, uanset om det har fundet sted eller ej.
Denne bestemmelse er blandt de mest statsfikserede.
Her viser staten sit  

 sande ansigt som den alvidende paragrafrytter, der uden skelen til sund  

 fornuft, og hvad der er ret og rimeligt, blot forfægter politisk bestemte  

 målsætninger. § 13 skal ophæves.
d) Når først en kommunalbestyrelse i sin planlægningsiver har bestemt,  

 hvad der er godt for befolkningen, har man så lidt tillid til virkningsgraden  

 og befolkningens accept af de trufne beslutninger, at der også er behov for  

 at monopolisere de politisk trufne beslutninger. § 14 hjemler mulighed for  

 kommunerne til ganske enkelt at forbyde alle andre energiformer! Så er der  

 ikke meget mere at gøre for forbrugerne.
De kan enten tilslutte sig de  

 kollektive anlæg eller blive pålagt et anslået forbrug.
Hjælper ingen af  

 delene, forbyder man ganske enkelt de alternativer, som forbrugeren måtte  

 have haft udholdenhd til at finde frem til. § 14 skal ophæves.
e) Hvis den enkelte forbruger ikke kan forstå det »vigtige« og  

 »solidariske« i de kollektive forsyningers lyksalighed, skal man  

 fra kommunens side nok sørge for, at uanset hvem der i fremtiden måtte købe  

 ejendommen, så følger pligten til at aftage kollektiv forsyning med. § 15  

 giver energiministeren adgang til at fastsætte regler om kommunernes adgang  

 til at tinglyse den kollektive forsyning på ejendommen.
Derved har man ikke  

 alene lukket munden på den nuværende ejer, men også sørget for, at alle  

 fremtidige ejere ikke gør vrøvl og sætter sig op imod »systemets  

 rigtige« afgørelser.
Kunne man forestille sig, at Brugsen eller Føtex  

 fik tinglyst på en ejendom, at ejerne for tid og evighed skal handle hos lige  

 præcis dem? Det ville næppe blive accepteret.
Derfor er det også lige så  

 uacceptabelt, at man påtvinger en ejendoms fremtidige ejere at aftage energi  

 fra een bestemt leverandør.
Derfor skal § 15 ophæves.
Ad 2 I folketingsåret 1987-88, 1. samling, vedtog et flertal bestående af S,  

 SF, RV og FK beslutningsforslag nr.
B 71 om ændring af lov om varmeforsyning  

 (begrænsning af elvarme), se Folketingstidende 1987-88, 1. samling,  

 forhandlingerne sp. 4427, 5118 og 7596 samt tillæg A sp. 2769, tillæg B sp.  

 503 og tillæg C sp. 335. Alle andre partier (KF, V, CD, FP og KRF) stemte  

 imod.
Konsekvensen af forslaget var, at regeringen skulle fremsætte  

 nødvendige lovforslag til stop for adgangen til at anvende el til  

 opvarmningsformål.
Det gjorde regeringen i form af lovforslag nr.
L 240 om  

 begrænsning af elvarme, se Folketingstidende 1987-88, 1. samling,  

 forhandlingerne sp. 8847 og 9313 samt tillæg A sp. 4747. Lovforslaget kom dog  

 aldrig til afstemning, eftersom der blev udskrevet folketingsvalg til  

 afholdelse den 10. maj 1988.
 Efter valget fik Danmark en radikal energiminister, Jens Bilgrav-Nielsen.  

 Da han havde været en af forslagsstillerne til B 71, anvendte han muligheden  

 for at »lovgive« om forbud mod elopvarmning uden om Folketinget.  

 Energiministeriet udsendte efter varmeforsyningslovens § 21 en  

 cirkulærmeddelelse til landets kommuner, hvori det blev dem pålagt at anvende  

 lovens § 14 til at forbyde elvarme.
 Nok en gang blev det landets kommuner, der måtte gøre det  

 »beskidte« arbejde med at tvinge befolkningen, hvor det rettelig  

 burde være et politisk flertal i Folketinget, som tog ansvaret for den  

 usmagelige tvangspolitik.
Elvarme er på mange måder og i mange situationer den bedste  

 opvarmningsmulighed.
Imidlertid er interessen for at få befolkningen koblet  

 til de kollektive forsyningsanlæg så stærk, at man finder behov for at  

 forbyde andre energiformer.
I den forbindelse må cirkulæret og andre  

 ministerielle påbud til kommunerne vedrørende dette tilbagekaldes, således at  

 elvarme kan indgå i forbrugernes tilbudspalet på lige fod med andre  

 energiformer.
Ad 3 Når varmeforsyningslovens bestemmelser om tvang udgår, vil forbrugerne i  

 fremtiden kunne vælge frit.
Imidlertid er der titusinder af ejendomme, hvorpå  

 der allerede er tinglyst pligt til at aftage kollektiv energi.
Disse  

 forbrugere skal ligestilles med nye forbrugere, derved at de skal have  

 mulighed for at få tinglysningen fjernet.
Vi forestiller os ikke, at der  

 systematisk skal ske en fjernelse af eksisterende tinglysninger vedrørende  

 kollektive forsyninger, men at ændringer i tinglysningerne skal ske på den  

 enkelte ejendomsejers initiativ.
 Der ønskes med dette punkt en hjemmel til, at ejendomsejerne kan slippe ud  

 af pligten til at aftage kollektiv forsyning fra fjernvarme eller naturgas.
Pligten til at aftage fjernvarme og/eller naturgas er ikke kun pålagt  

 gennem tinglysninger på den enkelte ejendom.
I mange kommuner fremkommer  

 tvangstilslutningen i form af bestemmelser i varmeforsyningsplaner,  

 lokalplaner, regionplaner osv.
Forslagsstillerne forestiller sig, at der f.eks. gennemføres en  

 lovgivning, som blot gør de mange planers bestemmelser vedrørende pligten til  

 at aftage fjernvarme eller naturgas ugyldige.
Derved undgås, at det  

 offentlige skal ofre ressourcer på at revidere de mange - i øvrigt  

 unødvendige - planer.
 Øvrige bestemmelser:
 Såfremt der er bestemmelser i anden lovgivning vedrørende tvangen til at  

 aftage fjernvarme og naturgas fra kollektive forsyningsanlæg, må disse  

 bestemmelser også ophæves.
Situationen, der tilstræbes, er et varme/energimarked, hvor hver enkelt  

 borger aldeles frit kan vælge mellem flest mulige udbud.
Denne valgfrihed vil  

 få samme gunstige indflydelse på pris og kvalitet af energiforsyningen, som  

 valgfrihed og forbrugersuverænitet har haft på andre områder med et frit  

 marked.
 Nærværende forslag er indeholdt i Fremskridtspartiets lovkatalog 1991-92,  

 udgivet af Fremskridtspartiets folketingsgruppe oktober 1991, forslag nr.  

 102. (ISBN nr. 87-89766-00-8.
Bilag I dette bilag er optrykt §§ 11-15 i lov nr. 382 af 13. juni 1990 om  

 varmeforsyning § 11. Hvis det forudsættes i et godkendt projekt for et kollektivt  

 varmeforsyningsanlæg, kan kommunalbestyrelsen senest ved udstedelse af  

 byggetilladelse bestemme, at ny bebyggelse ved ibrugtagningen skal tilsluttes  

 anlægget.
Kommunalbestyrelsen godkender vilkårene for tilslutningen.
 Stk. 2. Energiministeren kan efter forhandling med de kommunale  

 organisationer fastsætte regler om adgangen til at træffe bestemmelse efter  

 stk. 1.
 Stk. 3. Kan ny bebyggelse, der er pålagt tilslutningspligt efter  

 stk. 1, ikke opnå tilslutning til det kollektive varmeforsyningsanlæg inden  

 for den i projektet fastsatte tidsfrist på grund af forsinkelse med  

 etablering af varmeforsyningen, er kommunen og anlægget, hver med halvdelen,  

 pligtig til uden ekstraudgift for brugerne at sikre bebyggelsen en  

 midlertidig varmeforsyning.
§ 12. Hvis det forudsættes i et godkendt projekt for et kollektivt  

 varmeforsyningsanlæg, kan kommunalbestyrelsen bestemme, at eksisterende  

 bebyggelse inden for en bestemt tidsfrist skal tilsluttes anlægget, bl.a.  

 under hensyntagen til den naturlige udskiftningstakt for eksisterende  

 opvarmningsanlæg.
Kommunalbestyrelsen godkender vilkårene for tilslutningen.
 Stk. 2. Energiministeren fastsætter efter forhandling med de  

 kommunale organisationer regler om adgangen til at træffe bestemmelse efter  

 stk. 1.
Stk. 3. Energiministeren kan fastsætte regler om, at ejere af  

 ejendomme, der skal tilsluttes et kollektivt varmeforsyningsanlæg ifølge en  

 beslutning efter stk. 1, kan få udbetalt en godtgørelse af kommunen og  

 anlægget, der hver udreder halvdelen.
Beslutning om udbetaling af  

 godtgørelsen og dennes størrelse træffes af kommunalbestyrelsen.
Godtgørelsen  

 fastsættes i mangel af mindelig overenskomst af de taksationsmyndigheder, der  

 er nævnt i §§ 57-62 i lov om offentlige veje.
 § 13. Kommunalbestyrelsen kan pålægge ejendomme, der ifølge  

 bestemmelserne i § 11 og § 12 kan kræves tilsluttet et kollektivt  

 varmeforsyningsanlæg, bidrag til anlægget, når en forsyning herfra er mulig.
 Stk. 2. Energiministeren fastsætter efter forhandling med de  

 kommunale organisationer regler om adgangen til at pålægge bidrag efter stk.  

 1.
 § 14. Hvis det skønnes nødvendigt til gennemførelse af  

 varmeforsyningsplanlægningen, kan kommunalbestyrelsen bestemme, at nærmere  

 angivne opvarmningssystemer ikke må etableres i ny bebyggelse inden for et  

 afgrænset geografisk område.
 Stk. 2. Energiministeren kan pålægge kommunalbestyrelsen at træffe  

 bestemmelse efter stk. 1.
 Stk. 3. Energiministeren kan efter forhandling med de kommunale  

 organisationer fastsætte regler om adgangen til at dispensere fra en  

 beslutning efter stk. 1.
 § 15. Energiministeren kan fastsætte regler om, hvorledes  

 kommunalbestyrelsens beslutninger efter §§ 11-14 skal meddeles eller  

 offentliggøres, samt om at beslutningerne skal tinglyses på de pågældende  

 ejendomme.
