Bekendtgørelse om tilskud til  

 efteruddannelse inden for jordbrugserhvervene I medfør af § 2, stk. 1, nr. 2, og stk. 2, § 3, § 16, stk. 1, § 17,  

 stk. 2, § 18, stk. 1, § 19, stk. 1 og 2, § 20, stk. 1, § 22, § 24, stk. 1, §  

 25, stk. 1, § 26, stk. 2, og § 27 i lov nr. 338 af 17. maj 2000 om  

 støtte til udvikling af landdistrikterne  

 (landdistriktsstøtteloven) fastsættes:
Kapitel 1 Ordningens indhold § 1. Tilskud til efteruddannelse inden for  

 jordbrugserhvervene kan dels ydes som kursiststøtte, dels som  

 projekttilskud til udviklingsprojekter vedrørende  

 kursusvirksomhed.
 § 2. Kursiststøtte kan ydes til ejere,  

 forpagtere og bestyrere af jord- og skovbrugsbedrifter, til deres  

 ægtefæller eller samlevere samt til andre, der har eller agter at  

 søge beskæftigelse inden for jord- og  

 skovbrugsområdet.
 § 3. Projekttilskud kan ydes til sammenslutninger  

 og institutioner, der medvirker i efteruddannelsen og er godkendt af  

 Direktoratet for FødevareErhverv efter indhentet udtalelse fra det  

 rådgivende udvalg, jf. § 5.
Kapitel 2 Administration Myndigheder § 4. Direktoratet for FødevareErhverv  

 træffer afgørelser efter denne bekendtgørelse.
 § 5. Direktoratet for FødevareErhverv  

 nedsætter et rådgivende udvalg, der bistår direktoratet ved  

 administrationen af tilskudsordningen.
 Stk. 2. De danske Landboforeninger, Dansk  

 Familielandbrug, Dansk Erhvervsgartnerforening, Dansk Skovforening,  

 Sammenslutningen af Landbrugets Arbejdsgiverforeninger (SALA),  

 Specialarbejderforbundet i Danmark (SID), Arbejdsministeriet og  

 Undervisningsministeriet udpeger hver et medlem af udvalget.
 Stk. 3. Direktoratet for FødevareErhverv kan  

 bestemme, at organisationer og myndigheder, der efter stk. 2 ikke er  

 repræsenteret i udvalget, skal repræsenteres i udvalget ved et  

 medlem eller en observatør.
 Stk. 4. Formandskab og sekretariatsbetjening af udvalget  

 varetages af Direktoratet for FødevareErhverv.
 § 6. Direktoratet for FødevareErhverv  

 forestår den kontrol, der er nævnt i lovens § 20, stk. 2 - 4, jf.  

 lovens § 2, stk. 1, nr. 2.
 Stk. 2. Direktoratet for FødevareErhverv kan  

 fastsætte nærmere krav til regnskab og revision vedrørende  

 bevilget tilskud.
Kapitel 3 Kursiststøtte Ansøgning § 7. Ansøgninger om kursiststøtte  

 udfærdiges på et skema, der fås ved henvendelse til  

 Direktoratet for FødevareErhverv.
Direktoratet for  

 FødevareErhverv fastsætter nærmere retningslinier for  

 udfærdigelse af ansøgninger.
Stk. 2. Kursusarrangører, der planlægger at  

 afholde efteruddannelseskurser med mulighed for kursiststøtte i  

 kommende forårshalvår, indsender inden 15. oktober året  

 forud ansøgning om tilsagn om kursiststøtte til Direktoratet  

 for FødevareErhverv.
Direktoratet sender senest 15. december  

 kursusarrangørerne meddelelse om direktoratets afgørelse om  

 tilskudsansøgningerne.
For efteruddannelseskurser, der  

 planlægges afholdt i kommende efterårshalvår, indsendes  

 ansøgning inden 15. maj samme år, og direktoratet sender senest  

 1. juli kursusarrangørerne meddelelse om direktoratets  

 afgørelse om tilskudsansøgningerne.
 Stk. 3. Direktoratet for FødevareErhverv kan  

 dispensere fra de i stk. 2 fastsatte ansøgningsfrister.
Støtteberettiget kursusdeltagelse § 8. Kursiststøtte kan ydes til deltagere i  

 jord- og skovbrugsfaglige efteruddannelseskurser, der er godkendt af  

 Direktoratet for FødevareErhverv.
Direktoratets godkendelse kan efter  

 indhentet udtalelse fra det rådgivende udvalg meddeles som godkendelse  

 af nærmere angivne kursustyper.
 Stk. 2. Kursiststøtte kan ydes til deltagere i  

 kurser, der har en samlet varighed af mindst 12 undervisningstimer, fordelt  

 over mindst 2 dage, med samme deltagerkreds.
 Stk. 3. Direktoratet for FødevareErhverv kan  

 fastsætte retningslinier for kursernes form og indhold, herunder for  

 deltagerantal og kursernes tidsmæssige udstrækning.
 Stk. 4. Kursiststøtte er betinget af, at  

 kursusdeltageren har gennemført hele kurset.
 Stk. 5. Der kan ikke ydes kursiststøtte, hvis  

 deltagerne har modtaget tilsagn om støtte efter andre offentlige  

 støtteordninger til dækning af deltagernes egenbetaling.
 § 9. Kursiststøtte kan kun ydes til  

 personer, der ved kursets begyndelse er fyldt 18 år.
Beregning af kursiststøtten § 10. Kursiststøtten udgør minimum  

 60 pct. af de faktiske udgifter pr. elev ved kursets afholdelse, dog  

 fastsætter Direktoratet for FødevareErhverv efter indhentet  

 udtalelse fra det rådgivende udvalg maksimumbeløb, på  

 grundlag af hvilke tilskud kan ydes.
Maksimumbeløbene fastsættes  

 for det enkelte kursus eller for nærmere angivne typer af kurser,  

 herunder i forhold til lærerindsats på kurset.
§ 11. Direktoratet for FødevareErhverv  

 fastsætter efter indhentet udtalelse fra det rådgivende udvalg  

 procentsatsen for kursiststøtten.
Der kan fastsættes forskellige  

 procentsatser for forskellige kursustyper og målgrupper.
I den  

 forbindelse anvendes en højere procentsats for kurser, der  

 vedrører miljø, økologi og bæredygtighed.
 Stk. 2. Kursiststøtten ydes til delvis  

 dækning af kursusdeltagerens egenbetaling.
§ 12. Ansøgning om udbetaling af  

 kursiststøtte udfærdiges af kursusarrangøren  

 særskilt for hver enkelt kursus, når dette er afholdt, på  

 et skema, der fås ved henvendelse til Direktoratet for  

 FødevareErhverv.
Direktoratet for FødevareErhverv  

 fastsætter retningslinier for udfærdigelse af ansøgninger  

 om udbetaling af tilskud.
 § 13. Kursiststøtten udbetales af  

 Direktoratet for FødevareErhverv til kursusarrangøren, der over  

 for direktoratet er ansvarlig for afregning af kursiststøtten til den  

 enkelte kursusdeltager.
Stk. 2. Kursusarrangøren kan afregne  

 kursiststøtten til den enkelte kursusdeltager enten ved at  

 fratrække kursusafgiften et beløb svarende til den forventede  

 kursiststøtte eller ved at udbetale støttebeløbet til  

 kursusdeltageren.
Afregning skal være sket inden 1 måned efter  

 modtagelse af den samlede kursiststøtte fra Direktoratet for  

 FødevareErhverv.
 § 14. Det er en betingelse for udbetaling af  

 kursiststøtte, at kursusarrangøren anviser en konto i et  

 pengeinstitut, hvortil støtten kan overføres.
Kapitel 4 Projekttilskud § 15. Ansøgning om tilsagn om tilskud skal  

 indsendes til Direktoratet for FødevareErhverv og indeholde:
1)	oplysning om den sammenslutning eller organisation, der søger  

 om tilsagn, 2)	projektbeskrivelse, 3)	specifikation af projektets omkostninger på udgifter til  

 løn, materialer, udstyr og andre omkostninger, 4)	specificeret tidsplan med tilhørende udgiftsfordeling, og 5)	redegørelse for projektets finansiering.
 Stk. 2. Direktoratet for FødevareErhverv  

 træffer efter indhentet udtalelse fra det rådgivende udvalg  

 afgørelse om tilsagn om projekttilskud og fastsætter de  

 nærmere betingelser for tilsagnet, herunder om dokumentation for  

 tilskudsberettigede aktiviteter og for registrering og opgørelse af de  

 tilskudsberettigede udgifter.
Tilskudsberettiget virksomhed § 16. Der kan ydes tilskud til  

 planlægnings-, koordinations- og oplysningsvirksomhed i forbindelse med  

 udviklingsprojekter vedrørende kursusvirksomhed, der berettiger til  

 kursiststøtte.
Beregning af projekttilskud § 17. Det er en forudsætning for ydelse af  

 projekttilskud, at tilskudsmodtageren i væsentlig grad selv er med til  

 at finansiere de pågældende foranstaltninger.
 Stk. 2. Direktoratet for FødevareErhverv  

 fastsætter efter indhentet udtalelse fra det rådgivende udvalg,  

 hvilke udgifter der kan godkendes som tilskudsberettigede.
 Stk. 3. Direktoratet for FødevareErhverv  

 fastsætter efter indhentet udtalelse fra det rådgivende udvalg  

 tilskudsprocenten, der normalt ikke kan overstige 50 pct. af de  

 tilskudsberettigede udgifter.
Udbetaling af projekttilskud § 18. Ansøgning om udbetaling af  

 projekttilskud indsendes til Direktoratet for FødevareErhverv i  

 overensstemmelse med forskrifter og på de tidspunkter, der er fastsat  

 af Direktoratet for FødevareErhverv ved dettes afgivelse af tilsagn om  

 tilskud.
 Stk. 2. Tilskud skal udbetales mindst en gang om  

 året, og udbetaling kan ske indtil fire gange om året.
 § 19. Det er en betingelse for udbetaling af  

 projekttilskud, at tilskudsmodtageren anviser en konto i et pengeinstitut,  

 hvortil tilskuddet kan overføres.
Kapitel 5 Fællesbestemmelser Underretningspligt § 20. Kursusarrangører og  

 projekttilskudsansøgere skal underrette Direktoratet for  

 FødevareErhverv, hvis de bliver bekendt med forhold, der, jf. § 21,  

 kan bevirke, at tilsagn om støtte bortfalder, eller udbetalt tilskud  

 kan kræves tilbagebetalt.
Bortfald og tilbagebetaling af tilskud § 21. Tilsagn om kursiststøtte og  

 projekttilskud bortfalder, 1)	hvis ansøger har givet urigtige eller vildledende oplysninger  

 eller fortiet oplysninger af betydning for sagens afgørelse, eller 2)	hvis betingelserne for tilsagn om kursiststøtte og  

 projekttilskud ikke opfyldes.
§ 22. Direktoratet for FødevareErhverv kan  

 bestemme, at tilskud helt eller delvis skal tilbagebetales med tillæg  

 af rente, hvis der foreligger væsentlige fejl eller forsømmelser  

 fra modtagerens side.
Rentetillægget beregnes fra fremsættelse af  

 kravet om tilbagebetaling med den rentesats, der er fastsat i  

 renteloven.
Udelukkelse § 23. En ansøger udelukkes fra at  

 ansøge om tilskud, hvis ansøger med forsæt eller grov  

 uagtsomhed har afgivet urigtige oplysninger af betydning for modtagelse af  

 tilskud efter denne bekendtgørelse eller af betydning for tilskud til  

 deltagelse i et AMU-kursus, hvortil der er ydet støtte i medfør  

 af Rådets forordning (EF) nr. 1257/1999 af 17. maj 1999 om  

 støtte til udvikling af landdistrikterne fra Den Europæiske  

 Udviklings- og Garantifond for Landbruget (EUGFL).
 Stk. 2. Udelukkelse sker for det pågældende  

 kalenderår, hvis der er tale om grov uagtsomhed, medens udelukkelse  

 også sker for det følgende år, hvis urigtige oplysninger  

 er afgivet med forsæt.
Klageadgang § 24. En afgørelse, der i medfør af  

 denne bekendtgørelse træffes af Direktoratet for  

 FødevareErhverv, kan af den, som afgørelsen er rettet til,  

 indbringes for ministeren for fødevarer, landbrug og fiskeri inden 4  

 uger efter, at afgørelsen er meddelt den pågældende.  

 Klagen skal indsendes til Direktoratet for FødevareErhverv.
Straffebestemmelser § 25. Medmindre højere straf er forskyldt  

 efter den øvrige lovgivning, straffes med bøde den,  

 der 1)	til brug for afgørelser, der træffes i henhold til  

 loven eller de i medfør af loven fastsatte regler, afgiver urigtige  

 eller vildledende oplysninger eller fortier oplysninger af betydning for  

 afgørelsen, 2)	handler i strid med de vilkår, der er fastsat i en sådan  

 afgørelse, 3)	i øvrigt undlader at give oplysninger, som den  

 pågældende har pligt til at give i henhold til loven eller denne  

 bekendtgørelse, 4)	afgiver urigtige eller vildledende oplysninger om sådanne  

 forhold, 5)	undlader at give kontrolmyndigheden adgang til jordbrugsbedriften  

 eller virksomheden efter lovens § 20, stk. 2, 6)	undlader at udlevere eller indsende materiale eller at yde  

 kontrolmyndigheden bistand efter lovens § 20, stk. 3.
 Stk. 2. Med bøde straffes endvidere den, der  

 overtræder bestemmelser i regler fastsat af Det Europæiske  

 Fællesskab om forhold, der er omfattet af loven eller denne  

 bekendtgørelse.
 Stk. 3. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
Stk. 4. Skønnes en overtrædelse ikke at  

 ville medføre højere straf end bøde, kan Direktoratet  

 for FødevareErhverv tilkendegive, at sagen kan afgøres uden  

 retslig forfølgning.
Det er en betingelse herfor, at den, der har  

 begået overtrædelsen, erklærer sig skyldig i  

 overtrædelsen og erklærer sig rede til inden for en nærmere  

 angivet frist, der efter begæring kan forlænges, at betale en i  

 tilkendegivelsen angivet bøde.
Retsplejelovens § 931 finder  

 tilsvarende anvendelse på tilkendegivelser fra Direktoratet for  

 FødevareErhverv.
Betales bøden i rette tid, eller bliver den  

 efter stedfunden vedtagelse inddrevet eller afsonet, bortfalder videre  

 forfølgning.
Ikrafttrædelse § 26. Bekendtgørelsen træder i kraft  

 den 8. november 2000.
 Stk. 2. Bekendtgørelse nr. 137 af 24. februar 1994 om  

 tilskud til efteruddannelse inden for jordbrugserhvervene ophæves.  

 Bekendtgørelsen finder dog fortsat anvendelse for kurser afholdt inden  

 den 8. november 2000.
