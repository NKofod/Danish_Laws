(Til samtlige tilsynsråd) Efter at forvaltningsloven (lov nr. 571 af 19. december 1985) er trådt i  

 kraft den 1. januar 1987, har Indenrigsministeriet fundet, at der kan være  

 grund til at pege på, hvilken betydning loven har for det tilsyn, som de  

 kommunale tilsynsmyndigheder udøver over for kommunerne.
Da reglerne om  

 tilsynets indhold og omfang - særligt i forhold til sagsbehandlingen i  

 kommunerne - har givet anledning til tvivl, har ministeriet samtidig ønsket  

 at præcisere de herom gældende regler.
Det tilsyn, som de kommunale tilsynsmyndigheder (tilsynsrådene og  

 Indenrigsministeriet) udøver, er et legalitetstilsyn, dvs. et tilsyn med, at  

 kommunerne overholder lovgivningen.
Tilsynsmyndighederne kan i henhold til §  

 61 i den kommunale styrelseslov kun gribe ind over for en kommunalbestyrelses  

 beslutninger og undladelser, hvis de er i strid med lovgivningen.  

 Lovgivningen omfatter både den skrevne og den uskrevne ret, herunder  

 almindelige, offentligretlige retsgrundsætninger.
Tilsynsmyndighederne skal således påse, om kommunerne overholder  

 lovgivningen.
Derimod skal og kan tilsynsmyndighederne ikke tage stilling til  

 hensigtsmæssigheden af kommunens sagsbehandling eller om denne er i  

 overensstemmelse med god forvaltningsskik.
Tilsynet omfatter således ikke  

 spørgsmål om fx sagsbehandlingens tilrettelæggelse eller  

 sagsbehandlingstiden, så længe der ikke foregår noget ulovligt.
Klager over personalets optræden falder også uden for tilsynets  

 kompetence, når der ikke er tale om ulovlige forhold.
Sådanne klagere må  

 henvises til at rette henvendelse til borgmesteren, som er den øverste leder  

 af den kommunale forvaltning.
Forvaltningsloven indeholder regler om sagsbehandlingen i den offentlige  

 forvaltning, herunder i kommunerne.
Lovens regler er i vidt omfang en  

 gengivelse af forvaltningsretlige retsgrundsætninger, og dermed regler, som  

 også før lovens ikrafttræden var en del af »lovgivningen«.
Det  

 gælder fx reglerne om inhabilitet.
Her medfører forvaltningsloven ingen  

 ændringer i det kommunale tilsyn.
Tilsynsmyndighederne har både før og efter  

 lovens ikrafttræden kompetence til at behandle spørgsmål om inhabilitet.
Forvaltningsloven indeholder imidlertid også regler, som det tidligere  

 alene har været anset for god forvaltningsskik at overholde.
Det gælder fx  

 reglerne om partshøring og om begrundelse.
Ved forvaltningslovens  

 ikrafttræden bliver disse regler en del af lovgivningen, og  

 tilsynsmyndighederne skal herefter påse reglernes overholdelse.
 Det skal i denne forbindelse bemærkes, at reglerne om partshøring og  

 begrundelse først træder i kraft den 1. januar 1989 for kommunernes  

 vedkommende.
Forvaltningsloven indeholder således regler, som i en vis udstrækning  

 udvider området for tilsynsmyndighedernes virksomhed.
Tilsynsmyndighederne  

 skal fremover påse fx, om der er givet en begrundelse, som opfylder  

 forvaltningslovens krav.
Derimod sker der ingen ændringer i tilsynets  

 indhold.
Det tilkommer derfor fortsat ikke tilsynsmyndighederne at træffe  

 beslutning om, hvorvidt sådanne mangler medfører, at en afgørelse som en  

 borger har modtaget, kan tilsidesættes som ugyldig.
En beslutning herom kan  

 kun træffes af en klagemyndighed eller af domstolene.
De kommunale tilsynsmyndigheder kan alene anvende de sanktioner, som  

 fremgår af den kommunale styrelseslov.
Dette kan imidlertid også blive  

 aktuelt, hvis der foreligger en klar ulovlighed, fx manglende begrundelse  

 eller et klart ulovligt afslag på en anmodning om aktindsigt.
I så fald vil  

 tilsynsmyndighederne, om fornødent ved anvendelse af tvangsbøder, kunne  

 fremtvinge, at der gives den lovpligtige begrundelse eller aktindsigt.
 Indenrigsministeriet har sendt kopi af denne skrivelse til samtlige  

 ministerier til orientering.
