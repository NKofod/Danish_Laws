 Ikke hjemmel for Finanstilsynet til generelt at bestemme, at en  

 revisor ikke kan være revisor i noget pengesinstitut.
 Bank- og sparekasselovens § 34, stk. 6. (tidligere § 36, stk. 4).
Statsautoriseret revisor SR og registreret revisor RR, der begge var ansat  

 i Revisionsfirmaet R A/S, havde revideret årsregnskabet for 1987 for  

 andelskassen X og i forbindelse hermed underskrevet en »blank«  

 revisionspåtegning.
I revisionsprotokollatet udtalte de, at de foretagne  

 hensættelser efter deres vurdering ansås for at dække andelskassens  

 eventuelle tab på risikobehæftede engagementer.
Det fremgik af regnskabet, at  

 balancesummen var ca. 74 mill. kr. og egenkapitalen ca. 10 mill. kr.
Der var  

 4 heltidsansatte i kassen.
I august 1988 konstaterede Finanstilsynet ved en undersøgelse af  

 andelskassens forhold, at de foretagne hensættelser på 1,5 mill. kr. var  

 utilstrækkelige til at imødegå tab på debitorer.
Finanstilsynet skønnede, at  

 der skulle hensættes ialt 17 mill. kr., og at andelskassens egenkapital  

 således var tabt.
For at undgå en lukning af kassen blev denne i oktober 1988  

 sammensluttet med et større pengeinstitut.
Finanstilsynet skrev herefter til Revisionsfirmaet R A/S, der var  

 generalforsamlingsvalgte revisorer for andelskassen X, at man overvejede at  

 bringe bestemmelsen i den dagældende bank- og sparekasselovs § 36, stk. 4, i  

 anvendelse.
Som begrundelse herfor henvistes navnlig til forholdene i  

 andelskassen X, om hvilke Finanstilsynet udtalte, at det for tilsynet må  

 »give anledning til alvorlige overvejelser, at et pengeinstitut, der  

 aflægger årsregnskab i dette tilfælde med en egenkapitaldækning på 17% og en  

 »blank« revisionspåtegning, 8 måneder senere viser sig at være  

 insolvent.' Finanstilsynet henviste endvidere til forholdene i andelskasserne  

 Y, Z og Æ, hvis regnskaber ligeledes var revideret af SR og RR for  

 Revisionsfirmaet R A/S, og hvor Finanstilsynet også havde invendinger imod  

 den foretagne revision.
Andelskasserne Z og Æ indgik i sammenslutningen Ø.
Revisionsfirmaet R A/S bestred, at der grundlag for at anse revisiorerne  

 for »åbenbart uegnede« til deres hverv.
Man redegjorde for den  

 foretagne revision i de nævnte andelskasser og henviste endvidere til  

 andelskassernes særlige historiske forhold, til de overgangsvanskeligheder,  

 der havde været i forbindelse med, at andelskasserne pr. 1. januar 1986 var  

 blevet omfattet af bank- og sparekasseloven, og til den indsats, som  

 revisionsfirmaet i den forbindelse havde gjort for at tilpasse de  

 regnskabsmæssige forhold i kasserne til situationen efter lovændringen.
 I skrivelsen af 25. november 1988 udtalte Finanstilsynet efter en  

 henvisning til tilsynets kritik af revisionen i de nævnte andelskasser:
 »Til R A/S's svarskrivelse af 14. oktober 1988 med bilag skal man  

 indledningsvis bemærke, at revisors generelle indsats for at forbedre  

 forholdene i andelskasserne, og den modstand og uefterrettelighed man måtte  

 have mødt, ikke fritager revisionen for at træffe de foranstaltninger over  

 for den enkelte andelskasse, som lovgivningen kræver.
 Forpligtelsen for revisionen kan heller ikke undlades på det grundlag, at  

 man ved møder, i revisionsprotokoller eller på anden måde har underrettet  

 andelskassens bestyrelse, herunder bestyrelsen i Sammenslutningen om  

 kritisable forhold...
Det er tilsynets opfattelse, at der ved revisionens arbejde i X  

 Andelskasse foreligger tilsidesættelse af Industriministeriets bekendtgørelse  

 nr. 585 af 29. november 1974 om revisionens gennemførelse i banker og  

 sparekasser § 1, stk. 2, nr. 1, § 2 og § 6. Tilsynet finder ikke, at  

 revisionen har ført et tilstrækkeligt tilsyn med andelskassens regnskabs- og  

 kontrolmæssige organisation, ligesom den ikke har foretaget en korrekt og  

 fyldestgørende vurdering af andelskassens aktiver.
En revisionspåtegning uden  

 forbehold har derfor været vildledende.
Tilsynet finder endvidere, at der i forbindelse med revisionen af  

 Andelskassen Y og Sammenslutningen Ø burde være foretaget større  

 hensættelser.
Revisionen burde i sin påtegning have oplyst om de manglende  

 hensættelser, ligesom revisionspåtegningerne burde have indeholdt oplysninger  

 om de alvorlige forretningsgangsmæssige problemer, som er blevet beskrevet i  

 protokollaterne.
Der henvises i øvrigt til de af tilsynet udarbejdede  

 notater, jf. bilag 2 og 3 til skrivelse af 23. september 1988.
Hvis tilsynet skulle lade denne form for revisionsarbejde foregå  

 uantastet, ville sådanne revisorer efterlade en utryghed, der ikke er  

 forenelig med den betydning, som bank-og sparekasseloven og de specielle  

 regler om revisorer tillægger revisionen i pengeinstitutter.
Der ville ikke  

 kunne bygges på revisionen som et af de væsentligste led i den eksterne  

 kontrol med pengeinstitutterne.
 På denne baggrund finder tilsynet, at statsautoriseret revisor SR og  

 registreret revisor RR, primært som ansvarlige for revisionen i X  

 Andelskasse, har varetaget deres revision på en sådan måde, at de må anses  

 for åbenbart uegnede til deres hverv.
Under henvisning til lov om banker og sparekasser m.v. § 36, stk. 4, og  

 Industriministeriets bekendtgørelse nr. 436 af 19. juli 1988 om henlæggelse  

 af beføjelser til Finanstilsynet m.v. afskediger tilsynet derfor som nævnt  

 statsautoriseret revisor SR og registreret revisor RR med virkning fra dags  

 dato, således at de ikke kan udføre hvervet som revisor i noget  

 pengeinstitut, hvor de selv er valgt eller på vegne af R A/S udfører  

 revisionen...« SR og RR påklagede denne afgørelse til Erhvervsankenævnet.
Der blev  

 afholdt mundtlig forhandling, hvorunder Finanstilsynet blev repræsenteret af  

 Kammeradvokaten.
Da spørgsmålet om hjemmelen for Finanstilsynets afgørelse  

 havde været særlig fremhævet under den forudgående skriftlige forberedelse,  

 ønskede nævnet at tage stilling til dette spørgsmål, inden sagens realitet  

 blev forhandlet.
Den mundtlige forhandling blev derfor koncentreret om  

 hjemmelsspørgsmålet.
 Om bestemmelserne og deres historie, parternes argumentation og ankenævnts  

 afgørelse hedder det i kendelsen (de følgende afsnit af kendelsen gengives i  

 deres fulde ordlyd):
 Bestemmelserne og deres historie.
 Bank- og sparekasseloven i den affattelse, der var gældende, da den  

 påklagede afgørelse blev truffet (lovbekendtgørelse nr. 374 af 15. august  

 1985 som ændret senest ved lov nr. 853 af 23. december 1987), indeholder  

 bl.a. følgende bestemmelser:
 »§ 36. Et pengeinstituts årsregnskab skal revideres af mindst to  

 revisorer, hvoraf den ene skal være statsautoriseret. ....
Stk. 4. Industriministeren kan afskedige en revisor, der findes åbenbart  

 uegnet til sit hverv, og i stedet udpege en statsautoriseret revisor, der  

 fungerer, indtil nyt valg kan afholdes.« Ved bekendtgørelse nr. 436 af 19. juli 1988 (udfærdiget i medfør af lov  

 nr. 853 af 23. december 1987) har industriministeren henlagt sine beføjelser  

 efter bank- og sparekasseloven, herunder beføjelsen efter lovens § 36, stk.  

 4, til at afskedige en revisor, til Finanstilsynet.
 Om lovbestemmelsens historie kan oplyses:
 Sparekasselov nr. 539 af 4. september 1919 havde i § 23, stk. 5, 2. pkt.,  

 følgende bestemmelse:
»Revisorer, der gør sig skyldige i Svig eller grov Forsømmelse, kan  

 af Handelsministeren afskediges og forlanges sat under Tiltale.« I bemærkningerne til det kommissionsudkast, der lå til grund for  

 lovforslaget (Rigsdagstidende 1912-13, Tillæg A, sp. 2799), siges:
»...at Bestemmelsen om Beføjelse for Indenrigsministeren til at  

 afskedige Medlemmer af Bestyrelsen eller Direktionen for en Sparekasse saavel  

 som Revisorer er foreslaaet for at forebygge det urimelige Forhold, at en  

 Sparekasses Ledere og Revisorer, der ved deres Forsømmelser have tilføjet  

 Kassen Tab, rolig skulde kunne forblive i deres Stilling, saa længe deres  

 ulovlige Adfærd ikke var konstateret ved Dom, og derved mulig forvolde Kassen  

 endnu langt betydeligere Tab end de den allerede tilføjede.« Banklov nr. 541 af 4. oktober 1919 indeholdt i § 21, stk. 5, 2. pkt., en  

 ligelydende bestemmelse.
I lovforarbejderne hertil (Rigsdagstidende 1912-13,  

 Tillæg A, sp. 2853) henvises til, at bestemmelsen svarer til forslaget til  

 sparekasselov.
Ved banklov nr. 122 af 15. april 1930 blev bestemmelsens formulering  

 ændret til i realiteten den nugældende.
Lovens § 14, stk. 3, er sålydende:
»Dersom en Revisor findes aabenbart uegnet til sit Hverv, kan  

 Ministeren afskedige den paagældende og i den afgaaedes Sted udpege en  

 statsautoriseret Revisor, der fungerer, indtil nyt Valg paa den førstkommende  

 Generalforsamling kan afholdes.« I bemærkningerne til lovforslaget (Rigsdagstidende 1923-24, Tillæg A, sp.  

 4752) henvises til, at bestemmelsen findes i den dagældende banklovs § 21,  

 stk. 5, »i en noget anden Form.« Sparekasselov nr. 159 af 18. maj 1937 indeholdt i § 13, stk. 4, en  

 bestemmelse, der ganske svarede til banklov 1930 § 14, stk. 3.
De to love om henholdsvis banker og sparekasser blev i 1974 samlet i een  

 lov, lov om banker og sparekasser nr. 199 af 2. april 1974. Denne lovs § 36,  

 stk. 4, svarer til den bestemmelse, der var gældende, da den påklagede  

 afgørelse blev truffet, og som er citeret ovenfor.
Bemærkningerne til  

 lovforslaget (Folketingstidende 1973-74, Tillæg A, sp. 336) henviser blot  

 til, at bestemmelsen svarer til banklovens § 14 og sparekasselovens § 13.
 Bank- og sparekasselovens § 36, stk. 4, er senere blevet ændret ved lov  

 nr. 327 af 24. maj 1989, men ændringen er uden betydning for denne sag.  

 Bestemmelsen findes nu i bank- og sparekasselovens § 34, stk. 6, jfr. lov nr.  

 306 af 16. maj 1990 og lovbekendtgørelse nr. 22 af 9. januar 1991.
 Parternes argumentation.
Klagerne har under den skriftlige forberedelse gjort gældende, at  

 Finanstilsynets anvendelse af bank- og sparekasselovens § 36, stk. 4, hviler  

 på en urigtig forståelse af loven.
Bestemmelsen giver Finanstilsynet mulighed  

 for i et nærmere angivet pengeinstitut at afskedige en af det pågældende  

 pengeinstitut valgt revisor og indsætte en anden i hans sted, indtil nyt valg  

 kan finde sted.
X Andelskasse, hvis forhold er hovedgrundlaget for  

 Finanstilsynets kritik, var ophørt med at eksistere, da Finanstilsynet traf  

 sin afgørelse.
Andelskassen Y blev afviklet i foråret 1988 med  

 Finanstilsynets godkendelse.
Sammenslutningen Ø meddelte i efteråret 1988  

 Revisionsfirmaet R A/S, at man ville skifte revision ved førstkommende  

 generalforsamling.
Der var således ikke noget revisorhverv at  

 »afskedige« klagerne fra, og afgørelsen må allerede af denne grund  

 tilsidesættes.
Lovens § 36, stk. 4, kan ikke forstås således, at den giver  

 Finanstilsynet adgang til på grundlag af kritik af den udførte revision i et  

 enkelt eller enkelte pengeinstitutter generelt at pålægge en revisor at  

 fratræde fra alle pengeinstitutter, hvori han er valgt, og uden  

 tidsbegrænsning at forbyde ham at påtage sig hvervet som revisor for nogen  

 bank eller sparekasse.
En sådan »tidsubestemt straf« måtte kræve en  

 meget speciel lovhjemmel, og det ville være i strid med dansk  

 lovgivningstradition, hvis en sådan tidsubegrænset, rent pønalt baseret  

 sanktion var henlagt til Finanstilsynet uden adgang til domstolskontrol.
Klagerne har iøvrigt bestridt, at der i de forhold, som Finanstilsynet  

 henviser til, er det fornødne grundlag for at afskedige dem som revisorer.  

 Det må indgå i en samlet bedømmelse, at andelskassernes forhold, da de blev  

 inddraget under bank- og sparekasseloven, var så særegne og historisk  

 betingede, at det i høj grad vanskeliggjorde revisionens arbejde, og at  

 Revisionsfirmaet R A/S har gjort en stor indsats for at få gennemført  

 generelle forbedringer i kassernes regnskabsforhold.
Det bestrides, at den  

 udførte revision i X Andelskasse og i Sammenslutningen Ø kan give anledning  

 til kritik.
Om revisionsarbejdet i X Andelskasse anføres i indlægget af 22.  

 december 1989:
 »Det gøres gældende, at den udførte revision i sig selv var  

 tilfredsstillende for så vidt som alle risikobehæftede engagementer fremgik  

 af revisionsprotokollen og denne var bekendt for bestyrelsen, som har det  

 retlige, endelige, ansvar for regnskabet og de heri indeholdte vurderinger.
 Klagerne er enige i, at det for en efterfølgende betragtning - og med  

 kendskab til den efterfølgende udvikling - nok må siges, at man næppe burde  

 have givet »blank« påtegning på regnskabet for 1987. Der er  

 imidlertid mange hensyn, der førte til, at man valgte at give denne  

 påtegning.
Først og fremmest må nævnes, at revisionen klart havde påvist problemerne  

 ved debitorstyringen.
Da regnskabet for 1987 blev afgivet i februar 1988,  

 måtte man med rette gå ud fra, at direktionen ville fortsætte bestræbelserne  

 på at forbedre debitorstyringen.
Der skete i stedet det, at direktionen helt  

 svigtede, og at andelskassen i realiteten var uden ledelse i forsommeren  

 1988, hvilket selvsagt forværrede forholdene væsentligt.' Klagerne har endelig henvist til, at en regel svarende til bank- og  

 sparekasselovens § 36, stk. 4, har været gældende siden bankloven af 1930.  

 Bestemmelsen har så vidt vides aldrig tidligere været anvendt, uanset at der  

 i de senere år har foreligget mangfoldige tilfælde, hvor banker og  

 sparekasser er blevet tvunget til fusion som følge af, at ledelsen har  

 foretaget for små hensættelser.
Det virker på denne baggrund »ganske  

 bagvendt«, at Finanstilsynet første gang benytter bestemmelsen i et så  

 specielt tilfælde som X Andelskasse, »hvis udlånsvirksomhed var  

 historisk og lokalt baseret, og hvor hændelsesforløbet har været ganske  

 atypisk og hvor iøvrigt ingen indskydere har lidt tab«.
Dette står i  

 stærk kontrast til, at en række sammenbrud, med Kronebanken og 6. Juli Banken  

 som de mest markante, ikke har givet anledning til at anvende bestemmelsen.
Finanstilsynet har heroverfor anført, at der ikke i den omhandlede  

 bestemmelses ordlyd eller på anden måde er holdepunkter for at antage, at  

 afskedigelsen alene kan ske i det eller de pengeinstitutter, hvor grundlaget  

 for afgørelsen er konstateret.
Hvis en revisor er erklæret »åbenbart  

 uegnet til sit hverv«, må denne erkendelse medføre, at det vil være  

 uforsvarligt at lade ham fortsætte sit revisionsarbejde i andre  

 pengeinstitutter.
Finanstilsynet er således ikke enig i klagernes fortolkning  

 af bestemmelsen.
Om afskedigelsens form anfører Kammeradvokaten i skrivelse  

 af 12. oktober 1989:
»Hvis klagerne ønsker en konkret afsættelse af de to revisorer i  

 hvert enkelt pengeinstitut, må jeg anmode om en liste over, hvilke  

 pengeinstitutter de to revisorer udfører revisionsarbejde for.
I så fald vil  

 Finanstilsynet ikke have nogen indvending imod at udfærdige en skrivelse om,  

 at de to revisorer afsættes i pågældende navngivne pengeinstitutter, med  

 samtidig tilkendegivelse af at Finanstilsynet ønsker oplysning, hvis de to  

 revisorer på noget tidspunkt måtte påtage sig revisionsarbejde for andre  

 pengeinstitutter under Finanstilsynets tilsyn.
En anden mulighed er, at  

 Finanstilsynet undersøger, hvilke pengeinstitutter der har valgt enten  

 Revisionsfirmaet R A/S eller en af de to klagere til revisor, og på dette  

 grundlag udfærdige forbudsskrivelser til de to klagere vedrørende samtlige  

 disse pengeinstitutter.« Det fastholdes, at de konstaterede mangler ved klagernes revision giver  

 fornødent grundlag for at afskedige dem.
Til det af klagerne anførte om  

 andelskassernes særegne forhold gøres det gældende, at regnskabs- og  

 revisionsreglerne ikke blev ændret afgørende i forbindelse med, at kasserne  

 blev omfattet af bank- og sparekasseloven.
Ingen selskaber må aflægge  

 vildledende regnskaber, og ingen revision må give vildledende regnskaber  

 blank revisionspåtegning.
Klagerne kan iøvrigt ikke som revision på egen hånd  

 give andelskasserne en form for dispensation i en overgangsperiode efter  

 lovændringen.
Det er rigtigt, at nærværende sag er den første af denne art.
Dette må ses  

 i sammenhænge med, at der generelt er sket en væsentlig omlægning af  

 kompetenceforholdene under Industriministeriet, og at man herved generelt har  

 tilstræbt at føre erfaring fra sagsbehandling og kompetence sammen.
 Under den mundtlige forhandling , der som nævnt navnlig har drejet sig om  

 hjemmelsspørgsmålet, har parterne gentaget og uddybet disse synspunkter.
Klagernes advokat har herunder navnlig anført, at det følger af  

 bestemmelsens ordlyd, at bank- og sparekasselovens § 36, stk. 4, kun giver  

 Finanstilsynet adgang til at fratage en revisor hvervet for så vidt angår et  

 bestemt angivet pengeinstitut.
Dette fremgår såvel af ordet  

 »afskediger«, der sprogligt henviser til et konkret hverv, som af  

 forskriften om, at Finanstilsynet i stedet skal udpege en anden revisor,  

 indtil nyvalg kan finde sted.
Bestemmelsen giver derimod ikke tilsynet  

 hjemmel til som sket generelt at fratage klagerne retten til nu og fremtidig  

 at være revisorer i et hvilket som helst pengeinstitut.
En sådan  

 »ikke-tidsbegrænset næringsstraf« må kræve en meget sikker  

 lovhjemmel, og det ville efter dansk lovgivningstradition være utænkeligt, at  

 adgangen til at pålægge en sådan sanktion var overladt til en  

 forvaltningsmyndigheds skøn uden en lovbestemt adgang til særlig  

 domstolsprøvelse.
En generel frakendelse af retten til at være revisor i  

 ethvert pengeinstitut må enten ske ved dom efter reglerne i straffelovens §§  

 78 og 79 eller ved en afgørelse truffet af Revisornævnet, hvis afgørelser om  

 frakendelse er undergivet domstolskontrol.
Det er efter bank- og  

 sparekasseloven Finanstilsynets opgave at føre tilsyn med de enkelte  

 pengeinstitutter, mens den almindelige kontrol med revisorers duelighed  

 varetages af andre organer.Det anførte støttes af lovens forarbejder.
De  

 ovenfor gengivne bemærkninger til kommissionsudkastet viser klart, at  

 bestemmelsen var tænkt som en midlertid foranstaltning begrundet i forholdene  

 i det enkelte pengeinstitut.
Der er ikke ved de senere lovændringer anført  

 noget, der kan give grundlag for en ændret forståelse.
 Bestemmelsen i bank- og sparekasselovens § 36, stk. 4, har såvidt vides  

 aldrig tidligere været brugt, og der er grund til at bemærke, at reaktionerne  

 over for revisionen, da 6. Juli Banken brød sammen på omtrent samme  

 tidspunkt, var at rejse sag for Revisornævnet.
Kammeradvokaten har heroverfor anført, at formålet med bank- og  

 sparekasselovens § 36, stk. 4, ikke er at straffe de pågældende revisorer,  

 men at afværge tab for pengeinstituttet, hvilket også fremgår af den citerede  

 bemærkning til kommissionsudkastet.
Af hensynet til en hurtig indgriben har  

 loven overladt kompetencen til Finanstilsynet uden at instituere nogen  

 særskilt domstolsprøvelse.
Modsat Revisornævnet, der generelt kan frakende en  

 revisor retten til at virke som statsautoriseret eller registreret revisor,  

 kan Finanstilsynet kun fratage retten til at revidere i pengeinstitutter.  

 Revision af pengeinstitutters regnskaber adskiller sig på afgørende vis fra  

 anden revision, idet det i pengeinstitutter er helt centralt at tage stilling  

 til engagementsbedømmelser og hensættelser, som slet ikke har samme betydning  

 i andre selskaber.
Forhold, der gør en revisor uegnet til at revidere i  

 pengeinstitutter, gør derfor ikke nødvendigvis den pågældende uegnet til  

 andet revisionsarbejde.
Det er derfor velbegrundet, at kompetencen er henlagt  

 til Finanstilsynet.
Hvis der foreligger forhold, som gør, at en revisor er  

 åbenbart uegnet til at revidere i et pengeinstitut, må disse forhold  

 nødvendigvis også medføre, at den pågældende også er uegnet til at revidere i  

 andre pengeinstitutter.
Klagers standpunkt er udtryk for en tom formalisme.  

 Finanstilsynet kunne have lavet en liste over alle de pengeinstitutter, hvor  

 klagerne er valgt til revisor, og udfærdiget en afskedigelsesskrivelse for  

 hvert enkelt, hvad tilsynet -som nævnt i skrivelsen af 12. oktober 1989 - da  

 også har tilbudt at gøre.
Hvis Finanstilsynet havde valgt denne  

 fremgangsmåde, ville klagernes argumentation falde til jorden.
Finanstilsynets opfattelse støttes af lovkommentarerne, hvor det anføres,  

 at afskedigelse kan finde sted, uanset om revisors virksomhed i vedkommende  

 pengeinstitut ikke har givet anledning til særlige bemærkninger, medens han  

 derimod i sin virksomhed på andre områder har vist sig åbenbart uegnet  

 (Molkte og Tuxen, Kommentar til sparekasseloven, 1955, s. 49 og K.
Bjørn  

 Jensen og Jørgen Nørgaard, kommentar til bank- og sparekasseloven, 1976, s.  

 146).
 Når bestemmelsen ikke har været brugt tidligere, hænger det formentlig  

 sammen med, at kompetencen tidligere lå i ministeriet, der ikke havde samme  

 indgående kendskab til de konkrete forhold i de enkelte pengeinstitutter, som  

 Finanstilsynet har.
 Ankenævnet udtaler:En generel fratagelse af en statsautoriseret eller  

 registreret revisors adgang til nu og i fremtiden at være revisor i noget  

 pengeinstitut er for den pågældende en særdeles indgribende afgørelse, som må  

 kræve en sikker lovhjemmel.
Bestemmelsen i bank- og sparekasselovens § 36, stk. 4, må såvel efter sin  

 ordlyd som efter forarbejderne mest nærliggende forstås således, at den alene  

 sigter til en konkret afgørelse vedrørende hvervet som revisor i et bestemt  

 pengeinstitut.
Hertil kommer, at der ikke i bank- og sparekasseloven er  

 bestemmelser om en særlig domstolsprøvelse, således som det sædvanligvis er  

 tilfældet ved bestemmelser om rettighedsfrakendelse, f.eks. ved  

 Revisornævnets afgørelser om frakendelse efter lov om statsautoriserede  

 revisorer §§ 19-21 og lov om registrerede revisorer § 11. Finanstilsynets  

 afgørelser efter bank- og sparekasselovens § 36, stk. 4, er alene undergivet  

 den almindelige - mindre indgående - domstolsprøvelse af forvaltningsakter  

 efter Grundlovens § 63.
På denne baggrund finder ankenævnet, at bestemmelsen må forstås således,  

 at den i en situation som den foreliggende kun giver Finanstilsynet  

 adgang til at afskedige en revisor for hvert enkelt pengeinstitut efter en  

 konkret vurdering af den pågældendes egnethed som revisor i dette  

 pengeinstitut.
Bestemmelsen giver derimod ikke med tilstrækkelig sikkerhed  

 hjemmel for Finanstilsynet til generelt at bestemme, at klagerne på  

 ubestemt tid ikke kan udføre hvervet som revisor i noget pengeinstitut,  

 således som det er sket ved den påklagede skrivelse.
 Ankenævnet ændrer derfor den påklagede afgørelse, således at  

 Finanstilsynets påbud til klagerne ophæves.
