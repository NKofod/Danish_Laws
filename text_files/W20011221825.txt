Reduceret momsgrundlag, kunstner, unika  

 produktion Klagen vedrører told- og skatteregionens afgørelse af 1.  

 marts 2000, hvorved ikke alle A's produkter er anset omfattet af momslovens §  

 30, stk. 3, jf. § 69, stk. 4.
 Det fremgår af sagens oplysninger at A den 1. juni 1997 etablerede  

 en et værksted med arbejdsbord, ovn, glaslager samt reoler til brug for  

 præsentation og salg direkte fra værkstedet af de her  

 fremstillede glasprodukter.
Glasprodukterne fremstilles af A, der ikke har nogle ansatte.
Produkterne  

 fremstilles primært af planglas, der skæres til og lægges i  

 to eller flere lag.
Mellem glaslagene indlægges metaltråde,  

 bladmetaller, oxyder, sand, farvepulver m.v., og glaspladerne sættes  

 herefter i ovnen,  hvor form og farve udvikler sig afhængig af ovntid  

 og varmegrader.
Efter de sammensmeltede glasplader er taget ud af ovnen,  

 formes de ved brug af støtteforme, som f.eks. forme, som pladerne kan  

 synke ned i, eller søjler, som pladerne synker ned omkring.  

 Produkternes motiver er sjældent naturalistiske.
Motivet er i stedet at  

 vise reaktionerne og samspillet mellem de forskellige anvendte materialer og  

 metaller, herunder i henseende til dybde, spil og forskelligheder.
Intet led  

 i produktionsprocessen, fra fremstilling af støtteforme til  

 produkterne står færdige, er automatiseret, og ingen af  

 produkterne er derfor helt ens.
Efter det oplyste laves derudover som  

 hovedregel maksimalt fire genstande efter samme ide, med hensyn til form,  

 farve og størrelse, idet der dog i enkelte tilfælde, typisk ved  

 bestillingsarbejder, laves flere genstande, der tilstræbes at blive  

 ens.
Efter det oplyste opnås dog ingen besparelse i tid eller  

 økonomi ved evt. fremstilling af en serie, da  

 værkstedskapaciteten er stærkt begrænset og alle opgaver  

 udføres af A.
 Det er også oplyst, at produkterne har til formål at kunne  

 anvendes som udsmykning, og at nogle af produkterne som supplement hertil  

 også har et praktisk formål, såsom f.eks. fade, vaser  

 lysestager, lampeskærme m.v.
 Der er fremlagt bilaget "uddrag af virksomhedens sortiment d. 16 november  

 1999", der består af 15 forskellige fotografier, som regionen har taget  

 af virksomhedens produkter opstillet på værkstedet.
 Derudover er fremlagt en oversigt over udstillinger, som A har udstillet  

 på, i hvilken er opregnet fem "nuværende udstillinger", to  

 "planlagte udstillinger" og 24 "tidligere udstillinger", samt en "indbydelse  

 til separatudstilling med 2 spændende kunstnere" på et  

 kunstgalleri, hvoraf den ene er angivet som "A, Glaskunstner".
 Virksomhedens repræsentant har endvidere oplyst, at prisen på  

 virksomhedens produkter er klart højere end prisen på  

 fabriksfremstillede produkter, og at der på alle produkter indgraveres  

 årstal og signatur.
 Produkterne bliver solgt både fra gallerier, kunstforeninger og fra  

 værkstedet, idet dog langt hovedparten af omsætningen, i 2000 ca.  

 300.000 kr., hidrører fra salg fra butikken tilknyttet  

 værkstedet.
Virksomheden blev momsregistreret den 1. juni 1997, og der er siden da  

 afregnet 25 % moms af alt salget.
Den 15. september 1999 indsendtes en  

 efterangivelse vedrørende 1997 med et negativt tilsvar på 2.360  

 kr. og  en efterangivelse vedrørende 1998 med et negativt tilsvar  

 på 56.266 kr., idet den tidligere angivne salgsmoms her er korrigeret i  

 henhold til momslovens § 30, stk. 3.
 Efter et af regionen planlagt uanmeldt kontrolbesøg den 28.  

 september 1999 meddelte virksomhedens  repræsentant , at der  

 ønskedes en definition af begrebet kunst, før der ville blive  

 udarbejdet en opgørelse over salget i 1997 og 1998.
Ved den påklagede afgørelse har regionen herefter fundet, at  

 ikke alle virksomhedens produkter afbildet i "uddrag af virksomhedens  

 sortiment d. 16. november 1999" er omfattet af momslovens § 30, stk. 3, jf. §  

 69, stk. 4, hvorfor disse skal sælges efter de almindelige regler i  

 momslovens § 27, stk. 1. Regionen har nærmere ved gennemgang af  

 samtlige disse fotografier anført, at hovedparten af produkterne  

 på disse fotografier, med undtagelse af enkelte specifikt angivne  

 produkter, som er anset for kunst, må anses som brugskunst eller  

 dekorationsgenstande af kommerciel karakter, og følgelig ikke er  

 omfattet af momslovens § 30, stk. 3. Til støtte for afgørelsen  

 har regionen henvist til, at momslovens § 69, stk. 4, nr. 2 definerer  

 kunstgenstande som skulpturer henhørende under KN-kode 97 03, og til  

 de forklarende bemærkninger til brugstariffen vedrørende  

 position 97 03, herunder særlig de undtagelser der her er angivet.  

 Dernæst er anført, at der ved varer af  kommerciel karakter  

 må forstås handelsvarer, hvilket vil sige varer, der er i  

 konkurrence med almindelige fabriksfremstillede produkter.
Ved vurderingen af  

 om de afbillede produkter er af kommerciel karakter har regionen herefter  

 lagt vægt på produktets fremtræden, idet det er  

 bemærket, at produktionsprocessen og salgskanalerne er uden betydning.  

 Det forhold at der er tale om begrænsede antal eksemplarer er  

  derudover ikke anset at forhindre, at produkterne anses at være af  

 kommerciel karakter.
Endelig er anført, at det ikke over for regionen  

 er blevet oplyst om produkterne signeres eller dateres, men at dette forhold  

 heller ikke ændrer ved regionens vurdering af produkter som  

 værende af kommerciel karakter.
Klagerens repræsentant har over for Landsskatteretten nedlagt  

 påstand om, at alle de omhandlede produkter anses for egne  

 kunstgenstande efter momslovens § 69, stk. 4, nr. 2, og virksomheden  

 følgelig anses berettiget til at afgiftsberigtige disse genstande  

 på et reduceret grundlag efter momslovens § 30, stk. 3.  

 Repræsentanten har til støtte for påstanden anført  

 at sagen i essensen vedrører spørgsmålet om hvad der er  

 kunst, og at kunst måtte skulle defineres som unika med et vist  

 kunstnerisk præg, og at produkternes ydre fremtræden ikke kunne  

 være afgørende i denne sammenhæng.
Han henviste i denne  

 forbindelse til de forklarende bemærkninger til KN-kode 97 03,  

 særlig de her angivne undtagelser, samt til Told- og Skattestyrelsens  

 information om disse forklarende bemærkninger, hvoraf det  

 fremgår, at originale skulpturer henhørende under denne position  

 også kan være fremstillet af glas,  at begrebet skulptur skal  

 fortolkes så bredt, at det ikke alene omfatter statuer, buster etc.,  

 men også vaser, skåle etc., der således ikke pr. definition  

 er produkter af kommerciel karakter, og at de varer der tariferes under denne  

 position typisk vil være unika eller fremstillet i kun ganske få  

 eksemplarer, og ofte tillige være karakteriseret af en ganske  

 høj værdi.
Denne information fra Told- og Skattestyrelsen  

 måtte i øvrigt anses som udtryk for fast praksis, der som  

 sådan ikke ville kunne fraviges til skade for borgerne.
Af de angivne undtagelser i de forklarende bemærkninger henvistes  

 særlig til undtagelsen vedrørende skulpturer af kommerciel  

 karakter, idet det bemærkedes at denne undtagelse måtte  

 vedrøre produkter fremstillet med henblik på profit, hvilket der  

 på ingen måde var tale om for de omhandlede produkter.
Ved  

 vurderingen af hvad der er skulpturer af kommerciel karakter bør  

 endvidere lægges vægt på produktionsprocessen, anvendte  

 salgskanaler og antallet af ens eksemplarer.  For virksomhedens vedkommende  

 taler også alle disse forhold for at de omhandlede produkter er kunst.  

 Således kan virksomheden ikke sammenlignes med en detailbutik, hvorfor  

 salgskanalerne må anses for forskellige fra de, der anvendes af  

 kommercielle glasproducenter, ligesom de omhandlede produkter er unika, idet  

 der aldrig vil være to genstande, der er helt ens og der som  

 overvejende hovedregel kun laves maksimalt fire genstande efter samme ide.  

 Derudover har  produktionsprocessen intet element af kommerciel karakter.  

 Endvidere er henvist til, at A ofte inviteres til at deltage i udstillinger,  

 og har herved henvist til fremlagt bilag over nuværende, tidligere og  

 planlagte udstillinger, samt invitation til separatudstilling på et  

 kunstgalleri.
 Særligt vedrørende regionens argumentation har  

 repræsentanten  anført, at det er unuanceret som regionen har  

 gjort, at lægge væsentlig vægt på genstandenes  

 størrelse, og at det derudover er uforståeligt, at figurerne  

 forrest på et billede anses for kunst, mens dette ikke er  

 tilfældet f.s.v.a. figurerne øverst på et andet  

 billede.
Told- og Skattestyrelsen har under sagens behandling for Landsskatteretten  

 udtalt, at styrelsen er enig med regionen i, at hovedparten af de omhandlede  

 produkter, med undtagelse  af de specifikt angivne produkter som af regionen  

 er anset som kunst, ikke er omfattet af momslovens § 69, stk. 4, nr. 2, idet  

 disse vurderes at være i en potentiel økonomisk  

 konkurrencesituation med lignende industrielt eller  

 håndværksmæssigt fremstillede produkter, idet lignende  

 produkter sælges i diverse gallerier, brugskunstbutikker og store  

 varehuse.
Styrelsen har anført, at dette kriterium er helt  

 afgørende, hvorimod det er uden betydning hvordan selve  

 fremstillingsmåden er.
Til støtte for det anførte er  

 også henvist til EF-domstolens dom i sag C-228/89, særligt dennes  

 præmisser 12, 13, 19, 20 og 22.
Klagerens repræsentant har i den anledning yderligere anført,  

 at de omhandlede produkter ikke kan anses at være i en potentiel  

 økonomisk konkurrencesituation med lignende industrielt eller  

 håndværksmæssigt fremstillede produkter, idet produkterne  

 ikke kan sammenlignes med de glasprodukter, som sælges i  

 brugskunstbutikker og store varehuse.
Det er herved anført, at  

 brugskunst er massefremstillede produkter, der sælges som sådanne  

 under producentens navn og eventuelt suppleret med designerens navn.
I  

 modsætning hertil fremtræder klagerens produkter klart som unika,  

 der er resultatet af klagerens helt personlige frembringelser, og de  

 omhandlede produkter kan direkte sammenlignes med andre kunstneres malerier  

 og skulpturer, som produkterne snarere konkurrerer med.
Derudover er  

 anført, at klagerens produkter har til formål at give et  

 æstetisk udtryk, og at det forhold at flere at produkterne samtidig  

 eventuelt kan anvendes til et praktisk formål, som oftest er helt uden  

 betydning, hvorfor der ikke, således som styrelsen har gjort, kan  

 foretages en afgrænsning af produkterne efter deres mulige praktiske  

 formål.
Under henvisning til styrelsens information til forklarende  

 bemærkninger til position 97.03, er endvidere anført, at der  

 ikke kan argumenteres for, at fade, lysestager og vaser i modsætning  

 til figurer og relieffer er i en potentiel økonomisk konkurrence med  

 lignende industrielt eller håndværksfremstillede produkter.  

 Brugskunstbutikker sælger også figurer og relieffer, og en  

 kompetent toldmyndighed bør ikke have problemer med at afgrænse  

 de omhandlede produkter fra industrielt eller  

 håndværksfremstillede produkter.
 Vedrørende EF-domstolens dom i sag C-228/89 har  

 repræsentanten anført, at denne dom ikke har nogen eller i al  

 fald alene en meget ringe præjudikatværdi for den omhandlede sag.  

 Dette dels fordi dommen omhandlede varer af en helt anden karakter end og  

 fuldstændig usammenlignelige med de omhandlede produkter, dels fordi  

  dommens såkaldte "objektive" afgræsning efter styrelsen  

 information til de forklarende bemærkninger til position 97.03 ikke  

 længere er korrekt, dels fordi grænserne for hvad der kan  

 betragtes som kunst, lægger op til et konkret skøn, og det vil  

 være i strid med almindelige forvaltningsretlige grundsætninger,  

 hvis dette skøn afløstes af en unuanceret regel, og endelig  

 fordi dommen er af ældre dato og  kunstbegrebet er et begreb i stadig  

 udvikling.
 Repræsentanten har herefter sammenfattende konkluderet, at de  

 omhandlede produkter må anses som kunstgenstande i henhold til  

 momslovens § 69, stk. 4, nr. 2, idet der herved sammenfattende er henvist  

 til, at kunstgenstande i henhold til momslovens § 69, stk. 4, nr. 2, jf.  

 KN-kode 97.03 kan være fremstillet af glas, som de omhandlede produkter  

 er, at kunstgenstande i henhold til den nævnte bestemmelse kan  

 være vaser og skåle, hvilket de omhandlede produkter er, idet det  

 herved er bemærket, at de øvrige værker som klageren  

 udvikler, ikke væsentligt adskiller sig fra de karakteristika som vaser  

 og skåle har, at kunstgenstande i henhold til KN-kode 97.03 typisk er  

 unika, hvilket de omhandlede produkter utvivlsomt er, og at selve  

 fremstillingsprocessen, udstillingen og salget af de omhandlede værker  

 utvivlsomt giver produkterne karakter af kunstgenstande.
 Landsskatteretten udtaler:
Landsskatteretten bemærker, at told- og skatteregionen ved den  

 påklagede afgørelse på baggrund af en gennemgang af de  

 enkelte produkter på de 15 fotografier i bilaget "uddrag af  

 virksomhedens sortiment d. 16. november 1999" traf afgørelse om,  

 hvilke af de således afbillede produkter der anses omfattet af KN kode  

 97 03, og følgelig er omfattet af momslovens § 30, stk. 3, jf. § 69,  

 stk. 4. På denne baggrund finder Landsskatteretten, at der ikke  

  foreligger en afgørelse vedrørende virksomhedens  

 efterangivelser for 1997 og 1998, men alene en afgørelse  

 vedrørende afgiftsgrundlaget for de således konkret afbildede  

 produkter.
Retten anser sig derfor alene kompetent til at påkende  

 spørgsmålet om, hvorvidt virksomhedens produkter afbildet i det  

 nævnte bilag er omfattet af momslovens § 30, stk. 3, jf. § 69, stk.  

 4.
 Dernæst bemærkes, at momslovens § 30, stk. 3,  bestemmer, at  

 kunstnere eller disses arvinger ved førstegangssalg af kunstnerens  

 egne kunstgenstande, jf. § 69, stk. 4, kan afgiftsberigtige de  

 pågældende genstande på et reduceret grundlag svarende til  

 20 % af afgiftsgrundlaget som fastsat efter §§ 27-29.
Momslovens § 69, stk. 4, opregner, hvad der skal forstås ved  

 kunstgenstande.
I nr. 2 er som kunstgenstande angivet:
"Skulpturer henhørende under KN-kode 97 03 udført af  

 kunstneren, herunder afstøbninger af skulpturer i et antal på  

 højst otte eksemplarer kontrolleret af kunstneren eller dennes  

 arvinger.
Antallet på otte afstøbninger kan dog overskrides,  

 såfremt afstøbningen er foretaget før den 1. januar 1989  

 og skulpturen ikke har karakter af en handelsvarer." I § 69, stk. 4, nr. 4, er som kunstgenstande angivet:
"Keramiske unika udført af kunstneren og signeret af denne." Den Fælles Toldtarifs position/KN-kode 97 03 omfatter "Originale  

 skulpturer, uanset materialets art". Under Bestemmelser til toldtariffens  

 kapitel 97, nr. 3, fremgår, at position 9703 ikke omfatter skulpturer i  

 form af massefremstillede reproduktioner eller arbejder af  

 håndværksmæssig art med karakter af handelsvarer, uanset om  

 disse varer er tegnet eller udført af kunstnere.
 Af de forklarende bemærkninger til toldtariffens position 97 03  

 fremgår endvidere, at positionen omfatter originalskulpturer i gammel  

 eller moderne stil, der både kan være fritstående,  

 relieffer eller intaglio og bestå af statuer, buster, grupper,  

 dyrefigurer mv., herunder relieffer til arkitektoniske formål.  

 Derudover fremgår, at bl.a. "skulpturer af kommerciel karakter til  

 dekoration og udsmykning samt genstande til personlig pynt og andre  

 håndværksprodukter af kommerciel karakter (dekorationsgenstande,  

 artikler af religiøs karakter m.v.)" er undtaget fra positionen.
 Af Told- og Skattestyrelsens information vedrørende position 97 03,  

 fremgår bl.a. følgende:
 "...
 De under positionen hørende originale skulpturere i gammel eller  

 moderne stil kan også være fremstillet af glas, selv om dette  

 materiale ikke er nævnt blandt eksemplerne nævnt i de forklarende  

 bemærkninger til positionen.
 Med forbehold for undtagelse a.- c. i bemærkningerne kan begrebet  

 "skulpturer" ved anvendelse af denne position fortolkes så bredt, at  

 det ikke alene omfatter statuer, buster etc. som nævnt i de forklarende  

 bemærkninger, men også vaser, skåle etc.
..." I EF-domstolens dom i sag 228/89, der vedrørte tariferingen af  

 glaskugler betegnet som "paperweights", udtalte domstolen bl.a.:
 "...
 18 Endvidere må det bemærkes, at grunden til, at FTT fritager  

 visse kunstværker for told, er, at kunstværkerne med deres  

 karakter af helt personlige frembringelser, hvorved kunstnerne giver et  

 æstetisk ideal udtryk, økonomisk hverken konkurrerer med  

 hinanden eller med andre genstande.
 19 Der kan derfor ikke begrundes toldfrihed for genstande, som i det  

 mindste potentielt befinder sig i en økonomisk konkurrencesituation  

 med lignende industrielt eller håndværksmæssigt  

 fremstillede produkter.
 20 Da toldmyndighederne ved tariferingen kun kan anvende objektive  

 kriterier, som fremgår af varernes ydre kendetegn, må disse  

 varer, uanset om kunstnerne har fremstillet dem i hånden, stedse anses  

 for handelsvarer i henhold til bestemmelse 3 til FTT kap. 99, når de  

 efter deres ydre form ligner tilsvarende produkter, som er fremstillet  

 industrielt eller håndværksmæssigt.
..." Bl.a. på denne baggrund fandt domstolen de omhandlede  

 "paperweights", under de nærmere angivne omstændigheder, i  

 forbindelse med tariferingen måtte anses som genstande, der har  

 karakter af handelsvarer, hvorfor varerne ikke var omfattet af toldtariffens  

 dagældende kapitel 99, der svarer til det nugældende kapitel  

 97.
Tre retsmedlemmer, herunder retsformanden, bemærker, at det  

 fremgår af dommen i sag C-228/89, at der ved vurderingen af, om et  

 produkt er en skulptur i henhold toldtariffens position/KN-kode 97 03, og  

 dermed er omfattet af momslovens § 69, stk. 4, nr. 2, skal lægges  

 afgørende vægt på, om givne produkter potentielt befinder  

 sig i en økonomisk konkurrencesituation med lignende industrielt og  

 håndværksmæssigt fremstillede produkter.
Disse  

 retsmedlemmer bemærker endvidere, at Told- og Skattestyrelsens  

 information vedrørende toldtariffens position 97 03, hvorefter  

 også vaser, skåle etc. kan være omfattet af denne position,  

 må antages at være i overensstemmelse med praksis på  

 området.
Efter det oplyste om fremstillingsprocessen, og henset til at  

 alle produkterne er fremstillet og signeret af A, der arbejder alene på  

 værkstedet, må de omhandlede produkter anses som unika.
Herefter  

 og idet de omhandlede produkter heller ikke efter deres fremtræden kan  

 anses potentielt at konkurrere med produkter med  tilsvarende funktion og  

 udseende, finder disse retsmedlemmer, at de omhandlede produkter må  

 anses for omfattet af toldtariffens position/KN-kode 97 03, og at der derfor  

 må gives virksomheden medhold i påstanden om, at disse produkter  

 er omfattet af momslovens § 69, stk. 4,nr. 2, og dermed momslovens § 30, stk.  

 3, om reduceret momsgrundlag.
Et retsmedlem bemærker, at Told- og Skattestyrelsens information om  

 tariferingen af glaskunst ikke har dækning i de forklarende  

 bemærkninger til toldtariffens position/KN-kode 97 03. På  

 baggrund af EF-domstolens generelle betragtninger i sag C-228/89  må  

 det antages, at EF-domstolen i givet fald vil finde, at produkter som de  

 omhandlede ikke er skulpturer i henhold til toldtariffens position 97 03.  

 Derimod findes de omhandlede produkter efter en analogi at kunne anses som  

 keramiske produkter, og dermed omfattet af momslovens § 69, stk. 4, nr. 4,  

 idet de i Landsskatterettens kendelse gengivet i TfS 2000.156, angivne  

 kriterier tillige er opfyldt.
Med denne begrundelse finder dette retsmedlem,  

  at der må gives virksomheden medhold i påstanden om, at de  

 omhandlede produkter er omfattet af momslovens § 30, stk. 3.
