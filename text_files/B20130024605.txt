Bekendtgørelse om vederlag i henhold til lov om udstykning og anden registrering i matriklen, hegnsloven samt mark- og vejfredsloven I medfør af § 39, stk. 1, 1. pkt., og stk. 2, 2. pkt., i lov om udstykning og anden registrering i matriklen, jf. lovbekendtgørelse nr. 494 af 12. juni 2003, § 48 i lov om hegn, jf. lovbekendtgørelse nr. 59 af 19. januar 2007, og § 28, stk. 3, i lov om mark- og vejfred, jf. lovbekendtgørelse nr. 61 af 19. januar 2007, fastsættes efter bemyndigelse:
 § 1. Bekendtgørelsen fastsætter udtømmende de vederlag til henholdsvis de personer, der deltager som hegnsynsmedlemmer, og medlemmer af en vurderingsforretning i henhold til mark- og vejfredsloven, der kan pålægges parterne i en sag.
 Stk. 2. Særskilt betaling for telefon-, porto- og befordringsudgifter kan ikke opkræves parterne i en sag.
 Stk. 3. Der kan ikke kræves forudbetaling af eller sikkerhedsstillelse for vederlag til hegnsynsmedlemmer.
 Stk. 4. Vederlag til medlemmer i en vurderingsforretning i henhold til mark- og vejfredsloven kan derimod kræves forudbetalt, jf. lovens § 28, stk. 1.
§ 2. For behandlingen af en hegnssag har hegnsynet ret til et samlet vederlag på 1.750 kr., når hegnssagen er afsluttet.
Vederlaget fordeles med 750 kr. til formanden og 500 kr. til hver af de andre hegnsynsmedlemmer.
Stk. 2. Hæves en hegnssag, før der har været afholdt åstedsmøde, har formanden ret til et vederlag på 700 kr.
Vederlaget betales af den, der har begæret hegnsynsforretningen.
 Stk. 3. For godkendelse af og indførelse i hegnsynets protokol af et forlig indgået uden hegnsynets medvirken, jf. lovens § 38, stk. 4, har formanden ret til et vederlag på 250 kr.
§ 3. For hegnsynets afgørelse af spørgsmålet om fordeling af sagsomkostningerne ved en skelforretning, jf. § 39, stk. 1 og 2, i lovbekendtgørelse nr. 494 af 12. juni 2003 om udstykning og anden registrering i matriklen, har hegnsynet ret til et samlet vederlag på 1.750 kr.
Vederlaget fordeles med 750 kr. til formanden og 500 kr. til hver af de andre hegnsynsmedlemmer.
Stk. 2. Frafaldes en begæring om fordeling af sagsomkostningerne ved en skelforretning, har formanden ret til et vederlag på 700 kr.
Vederlaget betales af den, der har indgivet begæringen til hegnsynet.
§ 4. For afholdelse af en vurderingsforretning efter mark- og vejfredsloven har medlemmer i en vurderingsforretning ret til et samlet vederlag på 1.250 kr.
Vederlaget fordeles med 750 kr. til formanden og 500 kr. til det andet medlem.
Stk. 2. Når undtagelsesvis alle 3 medlemmer i en vurderingsforretning, jf. lovens § 26, stk. 1, 2. pkt., deltager i vurderingsforretningen, udgør det samlede vederlag 1.750 kr.
Vederlaget fordeles med 750 kr. til formanden og 500 kr. til hvert af de andre medlemmer.
 § 5. For kopier af henholdsvis hegnsynets protokol og protokollen for vurderingsforretninger efter mark- og vejfredsloven betales 10 kr. for første påbegyndte side og 1 kr. for hver påbegyndt følgende side.
 Stk. 2. Der betales ikke for første eksemplar af en kopi, der leveres til en part i sagen.
 § 6. For hegnsynssager og vurderingsforretninger anvendes de vederlagstakster, som er nævnt i § 2, stk. 1, § 3, stk. 1 og § 4.
Stk. 2. Vederlagstaksterne for hegnsynssager og vurderingsforretninger reguleres hvert år den 1. januar i henhold til det generelle statslige pris- og lønindeks.
Reguleringen gælder for hegnsynssager og vurderingsforretninger der indbringes fra og med denne dato.
 Stk. 3. De regulerede vederlagstakster oplyses hvert år på NaturErhvervstyrelsens hjemmeside, når de årlige finanslove er vedtaget.
 § 7. Bekendtgørelsen træder i kraft den 15. marts 2013.
 Stk. 2. Bekendtgørelse nr. 1079 af 11. december 1996 om vederlag til hegnsynsmænd samt til vurderingsmænd i henhold til mark- og vejfredsloven ophæves.
 Stk. 3. Den i stk. 2 nævnte bekendtgørelse finder dog anvendelse i sager, der er indbragt for henholdsvis hegnsynet og for en vurderingsforretning i henhold til mark- og vejfredsloven inden den 15. marts 2013.
