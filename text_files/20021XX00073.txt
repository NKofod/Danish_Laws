Skriftlig fremsættelse (7. november  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af  

 dødsboskatteloven, kildeskatteloven, selskabsskatteloven og  

 skattekontrolloven (Modernisering af administrationen af udbytteskatten og  

 andre justeringer).
(Lovforslag nr.
L 80).
 Lovforslagets formål er at modernisere  

 administrationen af udbytteskatten, og det udmønter bl.a. en  

 arbejdsgruppes anbefalinger til lovændringer på området.  

 Lovforslaget er endvidere et element i regeringens handlingsplan for  

 forenklinger og en del af finanslovsaftalen for 2003 mellem regeringen og  

 Dansk Folkeparti.
Det foreslås, at der indføres en særlig  

 ordning for udbytteindkomst, som erhverves af selskaber og foreninger m.v.,  

 således at udbytteskatten indeholdes med 19,8 pct. svarende til den  

 endelige  beskatning af selskabers m.v. udbytteindkomst.
Det foreslås  

 samtidig, at udbytteskatten skal indgå i acontoskatteordningen,  

 således at den modregnes i den indkomstskat, der skal betales for det  

 indkomstår, i hvilket udbyttet er erhvervet.
Det foreslås endvidere, at den gældende  

 indberetningspligt for børsnoterede aktier m.v. deponeret af personer  

 udvides til dels at omfatte aktier m.v. deponeret af selskaber og foreninger  

 og fonde m.v. og til dels at omfatte udbytte af unoterede aktier m.v. i  

 depot.
Samtidig foreslås det, at der også skal ske indberetninger  

 om modtagerne af udbytte af unoterede aktier m.v., som er udstedt på  

 navn og som foreligger i fysisk form, fra de udloddende selskaber og  

 foreninger m.v.
Forslaget afskaffer omkring 74.000 attester som i dag  

 anvendes ved modregningen af udbytteskatten.
Denne del af forslaget vurderes  

 at medføre en væsentlig administrativ lettelse for  

 udbyttemodtagende selskaber m.v.
De foreslåede indberetninger vil  

 på den anden side medføre  en vis forøgelse af de  

 administrative byrder for de udloddende selskaber m.v., pengeinstitutterne og  

 Værdipapircentralen.
 Lovforslaget har virkning for udbytter, der udloddes fra  

 og med 1. januar 2004.
Forslaget medfører nogle forskydninger i  

 skattebetalingerne med deraf følgende rentetab for staten.
Rentetabet  

  vil dog delvist blive modvirket af  tillægget på 1 pct. i  

 acontoskatteordningen, der indebærer et fradrag i udbytteskatten  

 på 1 pct.  Samlet skønnes tabet ved en rente på 6,5 pct.  

 p.a. til ca. 16 mill. kr. årligt fra og med 2004.
 Forslaget medfører en likviditetslettelse for  

 selskaber og foreninger og fonde m.v., der modtager udbytte af aktier m.v.  

 Samlet skønnes rentefordelen efter modregning af  

 renteudligningstillægget til ca. 10 mill. kr. årligt fra og med  

 2004, beregnet med en efter-skat rente på 4,6 pct. p.a.
 Idet jeg i øvrigt henviser til bemærkningerne  

 i lovforslaget, skal jeg anbefale det til Folketingets velvillige  

 behandling.
