 Bygge- og Boligstyrelsen fandt ikke, at spørgsmålet om, på hvilket  

 tidspunkt et tilbagebetalingskrav måtte anses for stiftet i relation til en  

 gældssaneringskendelse, var et spørgsmål, som et amtsankenævn kunne tage op  

 til behandling som klagemyndighed i medfør af boligstøtteloven.
 Om et tilbagebetalingskrav herefter var omfattet af  

 gældssaneringskendelsen, blev anset som et spørgsmål, der henhørte under  

 domstolene, idet det ikke var bestridt i sagen, at der var grundlag for at  

 rejse et tilbagebetalingskrav efter reglerne i boligstøttelovgivningen.
 » Vedrørende tilbagebetaling af boligsikring.
 Ved skrivelse af 17. april 1991, indgået til Bygge- og Boligstyrelsen den  

 21. maj 1991, har De klaget over en afgørelse, Amtsankenævnet for  

 Nordjyllands Amt meddelte Dem den 19. marts 1991, hvorefter nævnet tiltrådte  

 et af Aalborg Kommune fremsat tilbagebetalingskrav af for meget udbetalt  

 boligsikring i perioden 1.1. - 31.12.1988.
 Amtsankenævnet har begrundet afgørelsen med, at den faktiske  

 husstandsindkomst i forhold til det anvendte beregningsgrundlag oversteg de i  

 boligstøttelovens § 41, stk. 1, nævnte grænser, samt at De anses at have  

 tilsidesat Deres oplysningspligt, jf. boligstøttelovens § 38, stk. 3, og §  

 41, stk. 3.
 Nævnet fandt endelig, at kommunen, uanset en gældssaneringskendelse i det  

 pågældende år, var berettiget til at fremsætte tilbagebetalingskravet  

 begrundet i, at kravet og dermed gælden først var at anse for stiftet efter  

 gældssaneringskendelsen.
 Endelig angiver nævnet i afgørelsen, at spørgsmålet om, hvorvidt kravet  

 burde have været anmeldt af kommunen, og derved indgået i den stedfundne  

 gældssanering, i sidste instans henhører under domstolene.
 De angiver i skrivelse af 3. august 1990 om baggrunden for Deres klage  

 bl.a., at De ikke finder tilbagebetalingskravet berettiget, idet De har fået  

 gældssanering for gæld stiftet inden den 28. september 1988. De anfører, at  

 Aalborg Skifterets kendelse fra den 10. marts 1989 gælder for al gæld stiftet  

 inden den 28. september 1988, samt at der ikke i rettens kendelse er taget  

 forbehold for tilbagebetalingskrav af den karakter, som Aalborg Kommune  

 påberåber sig.
 De anfører videre, at alle kreditorer, herunder Aalborg Kommune, forud for  

 skifterettens kendelse fik lejlighed til at præcisere sine krav, samt at De  

 ikke var vidende om tilbagebetalingskravet, før De modtog skrivelse af 25.  

 juni 1990 fra Aalborg Kommune.
 Afslutningsvis anfører De, at social- og sundhedsforvaltningen tidligere  

 har accepteret, at for meget udbetalt boligsikring ikke skulle  

 tilbagebetales.
 Deres advokat har ved en henvendelse af 13. september 1990 til  

 amtsankenævnet anført, at det ikke efter hans opfattelse er relevant, hvornår  

 kravet om tilbagebetaling af boligsikring er fremsat, eller om det på  

 tidspunktet for gældssanering kunne forudses, at der ville komme en regning  

 for året 1988. Afgørende er efter hans opfattelse, om den periodevise  

 udbetaling er sket før eller efter gældssaneringssagens indledning, idet  

 tilbagebetalingskravet må anses for at være stiftet på  

 udbetalingstidspunktet.
 Afslutningsvis anfører advokaten, at da gældssaneringen har virkning for  

 gæld stiftet inden den 28. september 1988, kan der ikke ske tilbagebetaling  

 for så vidt angår boligsikring udbetalt før dette tidspunkt, men derimod nok  

 i resten af året 1988. Der henvises i øvrigt til, at der er snævre grænser  

 for, hvornår uretmæssigt udbetalte beløb kan kræves tilbage, når det drejer  

 sig om beløb, der er udbetalt til forsørgelsesformål.
Bygge- og Boligstyrelsen skal i anledning af Deres klage meddele, at det  

 fremgår af boligstøttelovens § 63, stk. 2, at amtsankenævnets afgørelser ikke  

 kan indbringes for anden administrativ myndighed.
Boligministeren kan dog  

 optage en sag til principiel behandling, når det skønnes, at sagen er af  

 principiel betydning.
Efter styrelsens opfattelse er spørgsmålet om, fra hvilket tidspunkt  

 tilbagebetalingskrav om boligstøtte må anses for stiftet og hermed, om kravet  

 er omfattet af en gældssaneringskendelse, af principiel betydning.
Bygge- og  

 Boligstyrelsen har derfor taget dette spørgsmål i sagen op til principiel  

 behandling.
I Boligstyrelsens vejledning af 22. oktober 1987 fremgår under pkt. 15.7  

 følgende: »For så vidt angår for meget udbetalt boligsikring og  

 boligydelse anses tilbagebetalingskravet for stiftet på det tidspunkt, hvor  

 forudsætningen for beregning af støtten ændres eller bortfalder, dog således  

 at stiftelsestidspunktet eventuelt kan udskydes til udgangen af det  

 pågældende boligstøtteår.« Efter Bygge- og Boligstyrelsens opfattelse må det i relation til  

 boligstøtteloven anses for det rigtigste resultat, at et tilbagebetalingskrav  

 stiftes på det tidspunkt, hvor en indkomstoverskridelse bliver så stor, at  

 den berettiger til fremsættelse af et tilbagebetalingskrav.
Bygge- og Boligstyrelsen skal endvidere gøre opmærksom på, at spørgsmålet  

 om stiftelsestidspunktet for tilbagebetalingskrav efter boligstøtteloven  

 tidligere har været forelagt Justitsministeriet, under hvem  

 gældssaneringsloven henhører.
Justitsministeriet har i denne anledning  

 meddelt, at spørgsmålet om, i hvilket omfang en fordring er omfattet af en  

 gældssaneringskendelse, henhører under domstolene, og at ministeriet derfor  

 af principielle grunde ikke fandt at burde udtale sig om spørgsmålet om,  

 hvilken betydning en gældssaneringskendelse vil have for krav på  

 tilbagebetaling af boligstøtte.
 Med henvisning til ovennævnte finder Bygge- og Boligstyrelsen ikke, at  

 spørgsmålet om, på hvilket tidspunkt tilbagebetalingskravet i sagen må anses  

 for stiftet i relation til gældssaneringskendelsen, er et spørgsmål, som  

 amtsankenævnet kan tage op til behandling som klagemyndighed i medfør af  

 boligstøtteloven.
Når det i vejledningen er angivet som alternativ, at stiftelsestidspunktet  

 eventuelt kan udskydes til udgangen af året, må dette betragtes som en  

 sekundær løsning.
Denne kan imidlertid være nødvendig, fordi der kan være  

 tilfælde, hvor det ikke er muligt blot at fastlægge, hvornår en faktisk  

 indkomstoverskridelse berettiger til et tilbagebetalingskrav, hvorfor  

 kommunen kan være nødsaget til at vende tilbage til boligstøttelovens  

 udgangspunkt, hvorefter beregning og efterregulering sker på årsbasis.
