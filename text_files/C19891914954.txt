(Til samtlige kommunalbestyrelser og  

 amtsråd) Ved § 7, nr. 2-3, i Lov nr. 196 af 29. marts 1989 om ændring af  

 forskellige lovbestemmelser som følge af omstrukturering/nedlæg gelse af  

 Sikringsstyrelsen og Socialstyrelsen ophæves med virkning fra 1. januar 1990  

 de gældende regler om social- og sundhedsplanlægning, jf. den sociale  

 styrelseslovs kapitel 8 (§ 26). Samtidig indføres et informations- og  

 analysesystem til afløsning og supplering af de funktioner fra plansystemet,  

 som fremover vil være nødvendige bl.a. af hensyn til vidensberedskabet.
Med lovændringen udlægges ansvaret for den kommunale socialplanlægnings  

 tilrettelæggelse og udformning.
Socialministeriets cirkulære af 14. november  

 1983 om social- og sundhedsplanlægning bortfalder med lovændringens  

 ikrafttræden, - dog ophæves allerede nu amtsråds og kommunalbestyrelsers  

 pligt til at indsende vedtagne social- og sundhedsplaner 1990-93 inden 1.  

 november 1989.
Med disse ændringer bliver social- og sundhedsplanen for 1989-92, som  

 skulle være indsendt til Socialstyrelsen inden 1. april 1989, den sidste  

 efter de gældende centrale forskrifter for social- og sundhedsplanlægning.  

 Hvis planen ikke allerede er indsendt, opfordres  

 amtsrådet/kommunalbestyrelsen til snarest muligt at indsende den til  

 Socialstyrelsen.
Det er især vigtigt for overgangen til informations- og  

 analysesystemet, at der indsendes planer for 1989-92, hvis der er truffet  

 beslutninger om ændringer af den sociale udvikling i forhold til tidligere  

 års indsendte planer.
Sigtet med lovændringen er at afbureaukratisere planprocesserne på  

 området.
I takt med decentraliseringen af beslutningskompetence og ansvar på  

 det sociale område er tiden nu inde til, at ansvaret for at tilrettelægge  

 planlægningen fuldt ud tillægges kommunerne og amtskommunerne selv.
Som  

 konsekvens heraf bortfalder samtidig de centrale myndigheders tilsyn med  

 denne del af den kommunale planlægning.
Selvsagt bortfalder derimod ikke  

 behovet - socialpolitisk og samfundsøkonomisk - for at kommuner og  

 amtskommuner planlægger deres indsats og ressourceforbrug på det sociale  

 område.
 Lovændringen betyder tværtimod, at kommunalbestyrelser og amtsråd får et  

 større ansvar for at sikre, at de sociale tilbud og rammerne herfor  

 tilrettelægges under nøje hensyn såvel til de fagligt og geografisk  

 tilgrænsende områder som til de landspolitiske målsætninger og de  

 samfundsmæssige vilkår generelt.
Det sociale udviklingsarbejde for 1990 og årene fremover forudsætter, at  

 kommuner og amtskommuner fortsat udvikler og vedligeholder et fremadrettet  

 vidensberedskab på området.
Man kan f.eks. ikke se bort fra, at den fortsatte  

 samordning mellem kommunale og amtskommunale ansvarsområder, herunder på  

 sundheds- og sygehusområdet, i de kommende år kan stille voksende krav til  

 det fremadrettede informationsgrundlag om udviklingen af de sociale  

 aktiviteter.
Der bliver således ikke tale om, at pligten til at tilvejebringe det  

 nødvendige planlægningsgrundlag kan bortfalde.
Blot bliver det for 1990 og  

 årene fremover op til kommunalbestyrelser og amtsråd selv at træffe de  

 nødvendige planlægningsmæssige foranstaltninger under hensyn til de aktuelle  

 lokale udviklingsbehov.
Jeg opfordrer til, at planlægningsmateriale, som skønnes at være af  

 betydning for dialogen med og via de centrale sociale myndigheder, også  

 fremover indsendes til Socialstyrelsen.
Dette gælder især tema-, analyse-,  

 målsætnings- og andet planmateriale, der kan være af værdi for formidlingen  

 af ideer og erfaringer til andre kommuner, amtskommuner, private  

 organisationer m.fl.
 Kommunalbestyrelser og amtsråd opfordres ligeledes til - som led i  

 dialogen mellem kommunale og centrale myndigheder - at meddele  

 Socialstyrelsen, hvis man finder bestemte statslige bestemmelser eller  

 retningslinier unødigt hæmmende for hensigtsmæssige omstillinger og praktiske  

 nydannelser.
Reglerne for det sociale informations- og analysesystem vil blive fastlagt  

 i et cirkulære fra Socialministeriet.
Dette påregnes udsendt i efteråret til  

 ikrafttræden pr. 1. januar 1990.
Det nye system vil bl.a. indebære udveksling af nøgletal mellem det  

 statslige og det kommunale niveau om den forventelige sociale udvikling.
Der  

 vil blive et væsentligt mindre arbejde hermed end til social- og  

 sundhedsplanlægningen.
Efter loven kan Socialministeriet herudover i konkrete tilfælde igangsætte  

 andre - mere detailorienterede - informations- og analyseprogrammer.
Dette  

 vil f.eks. blive aktuelt, når områder af aktuel interesse for  

 lovgivningsmagten ikke lader sig belyse tilstrækkeligt igennem de faste  

 informationskilder.
Der vil konkret blive overvejet forskellige metoder hertil.
Bl.a.  

 kommunepaneler inden for udvalgte områder, stikprøveundersøgelser og/eller  

 igangsættelse af temaplanrunder.
Der vil blive taget initiativer til et  

 nærmere samarbejde med kommuner og amtskommuner samt eventuelle private  

 organisationer omkring denne informationsudveksling m.v.
Med venlig hilsen Aase Olesen /Ib Valsborg B I L A G § 7  i Lov nr. 196 af 29. marts 1989 om ændring af forskellige lovbestemmelser som følge af omstrukturering/nedlæggelse af Sikringsstyrelsen og Socialstyrelsen.
