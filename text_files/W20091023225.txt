Særligt om forældelse i sager om seksuelle overgreb mod børn og unge mennesker, nævnets j.nr. 09-520-14014 N.j.nr. 09-520-14014 Ansøger blev som 7-årig udsat for analt samleje og anden kønslig omgængelse af sin daværende 13-årige papbror i en periode på knap et halvt år.
Først 8 år efter fortalte ansøger sin skoleleder om overgrebene, og forholdet blev herefter anmeldt til politiet.
Ansøgers papbror blev ikke sigtet, da han var under 15 år på gerningstidspunktet.
Da ansøger var under 18 år på ansøgningstidspunktet, valgte nævnet at se bort fra en evt. forældelse af sagen, idet det ansås for godtgjort, at der var sket en straffelovsovertrædelse.
Nævnet lagde i den forbindelse vægt på, at forholdet ikke var forældet efter straffeloven, at skadevolder delvist erkendte forholdet, samt at ansøger ville være blevet tilkendt tortgodtgørelse, såfremt skadevolder var blevet dømt.
Nævnet tilkendte en tortgodtgørelse på 30.000 kr., idet der blev lagt vægt på forholdets grovhed samt på, at overgrebene fandt sted inden 2002, og dermed inden taksterne for tortgodtgørelse blev fordoblet.
