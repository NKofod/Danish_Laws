Skriftlig fremsættelse (22. februar 2017) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v., lov om friplejeboliger, lov om leje af almene boliger, lov om tvungen administration af udlejningsejendomme og lov om ejerlejligheder (Medfinansiering af Center for Boligsocial Udvikling, mulighed for afskæring af klageadgang og ejerlejlighedsopdeling) (Lovforslag nr.
L 143) Lovforslaget indeholder tre elementer:
 1) Medfinansiering af Center for Boligsocial Udvikling.
 2) Etablering af mulighed for afskæring af klageadgang.
 3) Ophævelse af forbud mod videreopdeling af ejerlejligheder indeholdende almene boliger og friplejeboliger m.v.
For det første foreslås, at Landsbyggefonden yder et tilskud på 5,9 mio. kr. årligt i årene 2017-2020 til medfinansiering af Center for Boligsocial Udvikling.
Det foreslåede tilskud vil sammen med midlerne afsat ved Aftale om udmøntning af satspuljen for 2017 sikre centerets drift i perioden 2017-2020.
 For det andet foreslås, at der etableres adgang til at fastsætte administrative regler om, at afgørelser, der efter bemyndigelse fra transport-, bygnings og boligministeren træffes af en styrelse under ministeriet i henhold til lov om almene boliger m.v., lov om friplejeboliger, lov om leje af almene boliger, lov om tvungen administration af udlejningsejendomme og i medfør af heraf udstedte forskrifter, ikke kan indbringes for anden administrativ myndighed.
 Hovedparten af de opgaver på boligområdet, som ved kongelig resolution af 28. november 2016 blev overført til Transport-, Bygnings- og Boligministeriet, er blevet henlagt til Trafik-, Bygge- og Boligstyrelsen, således at styrelsens afgørelser efter vil forslaget være den endelige administrative afgørelse, ligesom ministeriets afgørelser har været det.
For det tredje foreslås ejerlejlighedslovens forbud mod videreopdeling af ejerlejligheder indeholdende almene boliger og friplejeboliger m.v. ophævet, da det kan udgøre en barriere for udviklingen af de almene boligområder, herunder forhindre, at salg af boliger indgår som led i en genopretning af et udsat boligområde.
Idet ejerlejlighedsloven hører under Erhvervsministeriets ressort, fremsættes denne del af lovforslaget efter aftale med erhvervsministeren.
Lovforslaget skønnes ikke at have kommunaløkonomiske eller administrative konsekvenser for erhvervslivet eller borgerne og skønnes ikke at have miljømæssige konsekvenser.
Forslaget indeholder ikke EU-retlige aspekter.
 Det foreslås, at loven træder i kraft den 1. maj 2017, idet det bemærkes, at forslaget ikke vurderes at have direkte erhvervsøkonomiske konsekvenser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
