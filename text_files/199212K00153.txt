Nr LSF 153 Forslag til Lov om ændring af lov om social bistand (Udskydelse af  

 revisionsbestemmelse m.v. vedrørende igangsætningsydelse) Fremsat af socialministeren (Else Winther Andersen) den 11. december 1992 Vedtaget ved tredjebehandling den 18. marts 1993 Lov nr. 152 af 31/03/1993 § 1 I lov om social bistand, jf. lovbekendtgørelse nr. 829 af 1. oktober 1992,  

 som senest ændret ved § 1 i lov nr. 1079 af 23. december 1992, foretages  

 følgende ændring:
I § 42 a, stk. 4, ændres »§ 37, stk. 2, 5. pkt.« til:  

 »§ 37, stk. 2, 6. pkt.« § 2 I lov nr. 156 af 15. marts 1989 om ændring af lov om social bistand.  

 (Indførelse af igangsætningsydelse), som ændret ved lov nr. 947 af 27.  

 december 1991, ændres i § 2, stk. 2, »1992« til:  

 »folketingsåret 1993-94«.
§ 3 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov om social bistand, jf. lovbekendtgørelse nr. 829 af 1. oktober 1992,  

 som ændret ved lov nr. 923 af 25. november 1992, foretages følgende  

 ændringer:
 I § 42 a, stk. 4, ændres »§ 37, stk. 2, 5. pkt.« til:  

 »§ 37, stk. 2, 6. pkt.«.
§ 2 I lov nr. 156 af 15. marts 1989 om ændring af lov om social bistand, som  

 ændret ved lov nr. 947 af 27. december 1991, ændres i § 2, stk. 2,  

 »1992« til: »folketingsåret 1993-94«.
§ 3 Loven træder i kraft dagen efter bekendtgørelsen i Lovtidende.
Bemærkninger til lovforslaget Lovforslaget indeholder forslag om en udskydelse af den  

 revisionsbestemmelse, der i lov nr. 156 af 15. marts 1989, som ændret ved lov  

 nr. 947 af 27. december 1991, er knyttet til ordningen om igangsætningsydelse  

 i bistandslovens § 42 a.
 Med virkning fra den 1. april 1989 indførtes der i bistandsloven en ny  

 bestemmelse (§ 42 a) om igangsætningsydelse.
 Ifølge § 42 a, stk. 1, har kontanthjælpsmodtagere, der har modtaget hjælp  

 i en sammenhængende periode på 9 måneder eller mere, ret til at få  

 udbetalt en igangsætningsydelse.
 Ydelsen udgør halvdelen af den seneste udbetalte kontanthjælp, og  

 udbetales i op til et år.
 Ifølge § 42 a, stk. 2, kan en tilsvarende ydelse ydes til personer,  

 der har modtaget kontanthjælp i en sammenhængende periode på mere end 3  

 måneder og mindre end 9 måneder.
 Formålet med ordningen var at motivere kontanthjælpsmodtagere til at gå  

 igang med selvstændig virksomhed, og dermed blive selvforsørgende.
 Der indførtes samtidig en bestemmelse om, at forslag til revision af  

 ordningen skulle fremsættes for Folketinget inden udgangen af 1991.
 Ordningen med igangsætningsydelse bygger på iværksætterydelsen i  

 arbejdsministeriets regi.
 Der skulle have været fremsat forslag til revision af iværksætterydelsen i  

 folketingsåret 1991-1992. Denne revision blev ved lov nr. 929 af 27. december  

 1991 udsat til folketingsåret 1992-1993.
 Med henblik på at tilpasse de to ordninger til hinanden blev revisionen af  

 igangsætningsydelsen ved lov nr. 947 af 27. december 1991 udskudt til  

 udgangen af 1992.
 I forbindelse med aftale om finanslov 1993 og beskæftigelsesfremmende  

 initiativer m.v. er aftalen om ATB/UTB, som iværksætterydelsen indgår i,  

 blevet forlænget til 1. januar 1994.
 For fortsat at sikre en tilpasning mellem de to ordninger foreslås det at  

 udskyde revisionen af igangsætningsydelsen til folketingsåret 1993-94.
 I forbindelse med forslaget om udskydelse af revisionsbestemmelsen  

 benyttes lejligheden til i § 42 a, stk. 4, at foreslå ændring af en  

 redaktionel fejl, der er opstået i forbindelse med vedtagelsen af lov nr. 406  

 af 6. juni 1992. Ved denne lovændring blev § 37, stk. 2, 3. pkt., erstattet  

 af to nye punktummer, således at 5. pkt., der omhandler den nedsatte  

 grundydelse efter 9 måneder, og som er den ydelse en person, der modtager  

 hjælp efter § 42 a, stk. 1, skal kunne vælge at gå tilbage til, blev til 6.  

 pkt..
 Der blev ikke dengang foretaget konsekvensrettelse af § 42 a, stk. 4.
 Lovforslaget har ikke administrative eller økonomiske konsekvenser.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om social bistand, jf. lovbekendtgørelse nr. 829 af 1. oktober 1992,  

 som ændret ved lov nr. 923 af 25. november 1992, foretages følgende  

 ændringer:
 I § 42 a, stk. 4, ændres »§ 37, stk. 2, 5. pkt.« til:  

 »§ 37, stk. 2, 6. pkt.«.
 § 42 a, Stk. 4. En person, der modtager kontanthjælp efter  

 stk. 1, kan vælge at gå tilbage til kontanthjælp efter § 37, stk. 2, 5. pkt.  

 Tilsvarende kan en person, der modtager kontanthjælp efter stk. 2, vælge at  

 gå tilbage til kontanthjælp efter § 37, stk. 2, 1. og 2. pkt.
§ 2 I lov nr. 156 af 15. marts 1989 om ændring af lov om social bistand, som  

 ændret ved lov nr. 947 af 27. december 1991, ændres i § 2, stk. 2,  

 »1992« til: »folketingsåret 1993-94«.
 Lov nr. 156 af 15. marts 1989:
§ 2 Stk. 1. Loven træder i kraft den 1. april 1989.
 Stk. 2. Ministeren fremsætter forslag for Folketinget om revision  

 af loven inden udgangen af 1991.
 Lov nr. 947 af 27. december 1992:
 § 1, nr. 2.
 I lov nr. 156 af 15. marts 1989 om ændring af lov om social bistand.  

 (Indførelse af igangsætningsydelse) § 2, stk. 2, ændres  

 »1991« til: 1992'.
