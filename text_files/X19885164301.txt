 Efter at klagers moder var flyttet ind hos klager og dennes ægtefælle  

 og deres 2 børn reducerede kommunen den husleje, der blev lagt til grund ved  

 beregning af boligstøtte, med 1/4, idet kommunen betragtede klagers moders  

 tilflytning som fremlån af en del af boligen.
 Amtsankenævnet besluttede at pålægge kommunen at betragte klagers  

 moder som husstandsmedlem.
 Nævnet lagde ved sin afgørelse vægt på, at klagers moder måtte  

 betragtes som så nærtstående en person, at hun var medlem af husstanden.
 Ovennævnte har i brev af 7/12-87 klaget over Hvidovre kommunes beregning  

 af boligsikring pr. 1/12-87 med virkning fra 1/10-87, jfr. boligstøttelovens  

 § 9, hvorved huslejen er reduceret med 1/4 efter klagers moders indflytning.
 Amtsankenævnet har den 29/12-87 modtaget klagen fra kommunen med en  

 udtalelse og kopi af sagens akter.
Det er i tilknytning til anken anført, at klagers moder den 27/9-87 kom  

 til Danmark fra Tyrkiet, samt at klager har påtaget sig den fulde forsørgelse  

 af hende.
Klagers moder har ingen indtægt, hvorfor klager ikke kan forstå, at  

 boligsikringen er blevet sat ned.
 Det fremgår af sagen, at klager på spørgeskema vedrørende den årlige  

 omregning af boligsikring pr. 1/1, den 12/10-87 oplyste kommunen om, at der i  

 hans 4-rums bolig, udover ham selv boede hans ægtefælle, hans to børn under  

 18 år samt hans moder, der ikke har nogen indtægt.
 Efter at have modtaget spørgeskemaet anmodede kommunen i brev af 29/10-87  

 klager om at give nærmere oplysninger om hans moders ophold, da det fra  

 folkeregisteret fremgik, at klagers moder var tilmeldt hans adresse pr.  

 27/9-87.
 Såfremt klager ikke gav nærmere oplysninger senest den 9/11-87 ville  

 klagers moder blive beregnet som logerende med virkning fra den 1/10-87.
 Den 30/10-87 besluttede kommunen at betragte klagers moder som logerende.  

 Boligsikringen ville blive omregnet pr. 1/12-87 med virkning fra 1/10-87.
 Kommunen har i sin udtalelse til amtsankenævnet af 28/12-87 anført, at  

 klagers moder tilflyttede adressen pr. 27/9-87. Inden denne tilflytning blev  

 lejligheden, bestående af 4 beboelsesrum, beboet af klager, klagers ægtefælle  

 samt tre børn.
 Fra 1/10-87 har kommunen betragtet klagers moders tilflytning som fremlån  

 af en del af boligen, og kommunen har derfor i henhold til pkt. 6.8 i  

 Boligstyrelsens vejledning af 22/10-87 reduceret den husleje, der lægges til  

 grund for beregningen af boligsikring, med en forholdsmæssig del svarende til  

 1/4 af den samlede husleje for 4 beboelsesrum.
 Boligsikringen blev nedsat fra 1/12-87, men med virkning fra 1/10-87.
 Kommunen fandt ikke, på baggrund af de i klagen foreliggende oplysninger,  

 grundlag for at ændre beregningen af boligsikring.
 Der henvises til boligstøttelovens §§ 6 og 9 samt uddybende til  

 Boligstyrelsens vejledning af 22/10-87, pkt. 3.1, 3.2 og 6.8.
Det følger af Boligstyrelsens vejledning, pkt. 3.1, at boligstøtten  

 beregnes på baggrund af den samlede husstands socialindkomst.
Som medlemmer  

 af husstanden medregnes, udover ansøgeren selv, ansøgerens ægtefælle,  

 hjemmeværende børn og andre, der har fast ophold i boligen, medmindre de  

 betaler særskilt vederlag for logi, jfr. boligstøttelovens § 6, stk. 1. Det  

 er således de personer, der faktisk har fast ophold, som skal medtages i  

 husstanden.
Ved afgørelsen af, om en person er husstandsmedlem eller  

 logerende (fremlejetager) tages der almindeligvis udgangspunkt i ansøgerens  

 oplysninger, jfr. i øvrigt vejledningens pkt. 3.2.
 Det følger videre af Boligstyrelsens vejledning pkt. 3.2, at såfremt andre  

 nærtstående personer end ansøgerens ægtefælle og hjemmehørende børn bor  

 sammen, accepteres det almindeligvis ikke, at sådanne personer betragtes som  

 logerende.
 Det følger endelig af boligstøttelovens § 9, at ved fremleje, fremlån  

 eller udlejning af en del af lejligheden, kan boligstøtte kun ydes, såfremt  

 den del af lejligheden, som ansøgeren selv benytter, opfylder betingelserne i  

 § 8. Ved fremleje, fremlån eller udlejning af en del af lejligheden,  

 fradrages der ved beregningen et beløb i lejen, der mindst skal svare til den  

 forholdsmæssige del af lejen efter antallet af værelser i lejligheden.
Amtsankenævnet har behandlet sagen i et møde afholdt den 22. juli 1988 og  

 truffet følgende AFGØRELSE:
 Nævnet besluttede at pålægge kommunen at betragte klagers moder som  

 husstandsmedlem, jfr. boligstøttelovens § 6, således at der ikke ved  

 beregningen af boligsikring fradrages et beløb i lejen, som vedrørende  

 fremlån af et værelse.
 Nævnet har ved sin afgørelse lagt vægt på, at klagers moder, som skal  

 forsørges af klager, og således ikke selv har indtægter, må betragtes som så  

 nærtstående en person, at hun er medlem af husstanden, hvorefter der ikke  

 foretages fradrag for fremlån af et værelse.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
 Ankevejledning vedlagt til klager.
