Ankestyrelsens principafgørelse P-1-04 om tilbagebetaling af personligt tillæg - uforsvarlig økonomi - psykisk lidelse - pension Resume:
 Kommunen kunne ikke kræve tilbagebetaling af personligt tillæg som følge af uforsvarlig økonomi, når pensionisten på grund af svær psykisk lidelse ikke selv havde kunnet varetage sine personlige og økonomiske interesser.
Ved vurderingen af om der forelå uforsvarlig økonomi skulle kommunen således tage hensyn til, om pensionisten ved fornuftig tilrettelæggelse af sine økonomiske og personlige forhold kunne have afholdt udgiften selv.
Der forelå ikke uforsvarlig økonomi, hvis borgeren var forhindret i at varetage sine økonomiske og personlige interesser.
 Love:
Lov om social pension - lovbekendtgørelse nr. 615 af 26. juni 2001 - § 43, stk. 1, nr. 1 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 43, stk. 1 Sagsfremstilling:
Kommunen traf afgørelse om, at borgeren havde ret til personligt tillæg til rengøring og renovering af lejlighed, som var forudsætningen for, at der kunne ydes hjemmehjælp.
Der blev udstedt blanket, hvor det med kryds blev markeret, at beløbet var tilbagebetalingspligtig efter lov om social pension § 43, stk. 1, nr. 1. Pensionisten underskrev blanketten.
Ved hjemmebesøg senere blev det aftalt med pensionisten, at hun skulle tilbagebetale i alt 67.200 kr., der skulle afdrages med kr. 1.600 pr. måned i 3 1/2 år.
Den resterende halvdel af beløbet på ca. 132.000 kr. blev omkonteret til almindelig enkeltydelse.
Kommunen tilbageholdt afdrag til betaling af beløbet.
Efter at der senere var afsagt dom om værgebeskikkelse påklagede værgen kommunens afgørelse om tilbagebetaling af personligt tillæg.
Værgen henviste til, at pensionisten havde lidt af svær psykisk sygdom gennem mange år og havde været indlagt 30 gange på psykiatrisk afdeling.
 Nævnet anså klagen for rettidig, idet kommunens afgørelse om tilbagebetalingspligt ikke var tilstrækkeligt begrundet.
 Nævnet tiltrådte kommunens afgørelse om tilbagebetaling af det ydede personlige tillæg.
 Begrundelsen var, at det måtte betegnes som uforsvarlig økonomisk adfærd at behandle boligen på en sådan måde, at det var nødvendigt med reparationer af den omhandlede størrelsesorden.
 Der var ved vurderingen lagt vægt på, at der havde været tale om direkte misligholdelse af lejligheden, som lå væsentligt ud over, hvad der følger af almindelig slid og ælde.
 Sagen blev behandlet i principielt møde med henblik på afklaring af, om der kan kræves tilbagebetaling af personligt tillæg, når behovet for økonomisk hjælp er opstået som følge af pensionistens helbredstilstand.
 Afgørelse:
 Pensionisten skulle ikke tilbagebetale personligt tillæg, som kommunen havde ydet ved renovering af lejligheden, i alt 67.200 kr.
Afgørelsen betød, at kommunen skulle udbetale hende den del af beløbet, som kommunen havde tilbageholdt i afdrag, Ankestyrelsen vurderede, at det ikke var på grund af uforsvarlig økonomi, at kommunen havde ydet personligt tillæg til renovering af lejligheden.
 Ifølge pensionslovens § 43, stk. 1, kan kommunalbestyrelsen undtagelsesvis træffe beslutning om tilbagebetaling af personligt tillæg, herunder når der må ydes personligt tillæg på grund af uforsvarlig økonomi.
 Ved vurderingen af, om der forelå uforsvarlig økonomi, skulle der efter Ankestyrelsens opfattelse tages hensyn til, om pensionisten ved fornuftig tilrettelæggelse af sine økonomiske og personlige forhold kunne have afholdt udgiften selv.
 Efter Ankestyrelsens opfattelse var det en forudsætning for fornuftig tilrettelæggelse, at pensionisten kunne varetage sine interesser og ikke var forhindret på grund af særlige forhold.
 Der blev lagt vægt på, at pensionisten på grund af en svær psykisk lidelse ikke havde kunnet varetage sine personlige og økonomiske interesser selv.
 Ankestyrelsen fandt på det grundlag ikke, at der kunne stilles krav om tilbagebetaling på grund af uforsvarlig økonomi.
 Ankestyrelsen ændrede således det sociale nævns afgørelse om tilbagebetaling af personligt tillæg.
