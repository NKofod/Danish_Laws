 I henhold til § 58, stk. 1, nr. 2 b) i arbejdsløshedsloven, jfr.  

 lovbekendtgørelse nr. 444 af 28. juli 1982, fastsættes efter forhandling med  

 landsarbejdsnævnet:
§ 1.  Udøvelse af selvstændig virksomhed betragtes som  

 bibeskæftigelse, hvis 1. medlemmet er arbejdssøgende til lønarbejde i  

 normalt omfang som heltidsforsikret eller deltidsforsikret, og 2. arbejdet med virksomheden ikke forhindrer medlemmet  

 i at overtage arbejde inden for fagets normale arbejdstid.
 § 2.  Et medlem af en lønmodtagerkasse, som under  

 ledighed har eller påbegynder bibeskæftigelse ved selvstændig virksomhed,  

 bevarer medlemskabet af sin hidtidige arbejdsløshedskasse.
 Stk. 2.  Et medlem af en arbejdsløshedskasse for  

 lønmodtagere overflyttes til en kasse for selvstændige, hvis beskæftigelsen  

 ved den selvstændige virksomhed må anses for at være medlemmets  

 hovedbeskæftigelse, jfr. arbejdsdirektoratets cirkulære af 19. april 1977  

 vedrørende overflytning mellem anerkendte arbejdsløshedskasser.
 § 3.  Et medlem, der alene eller sammen med ægtefælle  

 eller samlever eller i fællesskab med andre driver selvstændig virksomhed som  

 bibeskæftigelse, har adgang til dagpenge efter de i § 4 og § 5 angivne  

 regler.
 § 4.  For et medlem, der udøver selvstændig virksomhed  

 som bibeskæftigelse, er retten til dagpenge betinget af, at pågældende forud  

 for hver udbetaling af dagpenge har haft arbejde som lønmodtager i en tid,  

 som sammenlagt svarer til arbejde i fagets fulde sædvanlige arbejdstid i  

 mindst 26 uger - for deltidsforsikrede i mindst 17 uger - inden for de sidste  

 18 måneder - eller i tilsvarende omfang har udført selvstændig  

 erhvervsvirksomhed som hovedbeskæftigelse.
 Stk. 2.  Et medlem, som påbegynder selvstændig  

 virksomhed som bibeskæftigelse, skal først opfylde det særlige arbejdskrav 1  

 år efter virksomhedens påbegyndelse.
 Stk. 3.  Undtaget fra bestemmelserne i stk. 1 og stk. 2  

 er jordbrugere, hvis landejendoms grundværdi, ansat i sædvanligt prioriteret  

 stand, androg mindre end 68.000,00 kr. ifølge 17. alm. vurdering.
 § 5.  Udøvelse af selvstændig virksomhed som  

 bibeskæftigelse medfører fradrag i dagpengene for de timer, der anvendes på  

 virksomheden.
 § 6.  Bekendtgørelsen træder i kraft den 1. april  

 1983.
 Stk. 2.  Arbejdsdirektoratets cirkulære af 20. november  

 1970 om selvstændig virksomheds betydning for medlemsretten m.v. med senere  

 ændringer af 8. juni 1973, 18. juli 1975 og 30. april 1981 er hermed  

 bortfaldet.
