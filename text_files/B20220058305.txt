Bekendtgørelse om erhvervsuddannelsen til buschauffør i kollektiv trafik I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Transporterhvervets Uddannelser (TUR), fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Uddannelsen til buschauffør i kollektiv trafik har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Alle almindelige arbejdsopgaver i forbindelse med personbefordring med bus.
 2) Planlægning og gennemførelse af personbefordring i kollektiv trafik i overensstemmelse med gældende regler.
 3) Kommunikation med passagerer, kolleger og arbejdsgivere på dansk og mindst ét af de europæiske hovedsprog.
 4) Transportdisponering.
 Stk. 2. Eleven eller lærlingen skal nå de uddannelsesmål, som er fastsat for det trin eller speciale, jf. stk. 3 og 4, som eleven eller lærlingen har valgt.
 Stk. 3. Uddannelsen indeholder trin 1, buschauffør, niveau 3 i den danske kvalifikationsramme for livslang læring.
 Stk. 4. Uddannelsen kan afsluttes med trin 1, jf. stk. 3, eller med følgende specialer (trin 2 og 3), niveau 4 i den danske kvalifikationsramme for livslang læring:
 1) Buschauffør i kollektiv trafik, trin 2.
 2) Kørselsdisponent, trin 3.
Varighed § 2. Uddannelsen varer fra 2 år til 5 år, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
Stk. 2. For lærlinge, der skal gennemføre uddannelsen som erhvervsuddannelse for unge, varer uddannelsens hovedforløb på trin 1, buschauffør, 1 år, hvoraf skoleundervisningen udgør 19,2 uger fordelt på mindst tre skoleperioder.
Uddannelsens hovedforløb på specialet buschauffør i kollektiv trafik (trin 2) varer yderligere 1 år og 6 måneder, hvoraf skoleundervisningen udgør 8,8 uger fordelt på mindst tre skoleperioder.
Uddannelsens hovedforløb på specialet kørselsdisponent (trin 3) varer yderligere fra 1 år og op til 1 år og 6 måneder, hvoraf skoleundervisningen udgør 15 uger fordelt på mindst tre skoleperioder.
Stk. 3. For elever eller lærlinge, der skal gennemføre uddannelsen som erhvervsuddannelse for voksne (euv-forløb), varer uddannelsens hovedforløb trin 1, buschauffør, 11 måneder, hvoraf skoleundervisningen udgør 13,7 uger.
Uddannelsens hovedforløb på specialet buschauffør i kollektiv trafik (trin 2) varer yderligere fra 1 år til 1 år og 6 måneder, hvoraf skoleundervisningen udgør 8,8 uger.
Uddannelsens hovedforløb på specialet kørselsdisponent (trin 3) varer yderligere fra 1 år op til 1 år og 6 måneder, hvoraf skoleundervisningen udgør 15 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, (euv2) i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen, medmindre andet fremgår af stk. 5, opfylde betingelserne i stk. 2-4.
 Stk. 2. Eleven eller lærlingen skal have kompetence til med præstationsstandarden begynderniveau at kunne:
1) gengive normalt forekommende arbejdsopgaver inden for brancheområdet samt kunne udføre grundlæggende arbejdsopgaver, 2) gengive de grundlæggende regler og normer omkring arbejdsforhold, arbejdstidsregler, køre-/hviletidsregler, vagtplaner m.v. inden for brancheområdet, 3) gengive forskellige grundlæggende branchespecifikke forhold omkring miljø, sikkerhed, kvalitet og grøn omstilling, 4) under vejledning vurdere forskellige grundlæggende fagmetoder i forhold til parametre som miljø, sikkerhed, kvalitet og grøn omstilling, 5) under vejledning udføre daglig kontrol og afrapportering af fejl og mangler på relevante køretøjer og deres hjælpeudstyr, jf.
Færdselslovens regler om kontrol af bilen inden kørsel samt producentvejledninger, 6) gengive principper for inspektion og efterfølgende ren- og vedligeholdelse af busser i forhold til jobfunktionen som buschauffør, 7) udføre grundlæggende ren- og vedligeholdelse af busser i relation til jobfunktionen som buschauffør, 8) gengive grundlæggende principper for buskørsel med passagerer med særlige behov, 9) demonstrere kendskab til grundprincipper i befordring af passagerer med særligt behov herunder afhjælpe de eventuelle udfordringer der måtte forekomme for passagerne, 10) gengive grundlæggende principper omkring menneskers adfærd i offentlig trafik, herunder kendskab til principper for Crowd control, 11) demonstrere kendskab til grundprincipper for enkelte former for Crowd control beregnet til håndtering og befordring af større menneskemængder i forbindelse med buskørsel, 12) udføre simpel ruteplanlægning med by- og vejkort, rutetabeller og ruteplanlægningssystemer med og uden GPS ud fra kendskab til relevante transportveje, transportformer og transporttider for forskellige typer af transporter samt basale arbejdstids- og køre-/hviletidsregler, 13) gengive relevante regler for placering af bagage/gods i busser, 14) under vejledning udføre sikkerhedsmæssig håndtering, surring og stuvning af forskellige relevante/branchespecifikke godsformer og bagage på en sikker og ansvarsbevidst måde, 15) udføre simple beregninger vedrørende kørselsdynamik ud fra kendskab til betydning af køretøjsvægt, hastighed, vejgreb og udsyn samt begreberne reaktionstid, bremselængde og standselængde, centrifugalkraft og balance, 16) udføre simple branchespecifikke risikovurderinger i forskellige trafikmønstre herunder byområder, landeveje, motortrafikveje og motorveje i forhold til forskellige tidspunkter på døgnet, årstider og vejrforhold, 17) under vejledning identificere krav og helbredsmæssige forudsætninger som grundlag for relevante kørekortkategori, certifikater m.m. samt eventuelle øvrige branchespecifikke krav, 18) under vejledning opstille mulige uddannelsesveje på baggrund af krav til opnåelse af branchespecifikke kørekort, certifikater samt øvrige krav ud fra en vurdering af egne muligheder og ønsker, 19) gengive logistikstyringsprincip til forskellige enkle branchespecifikke arbejdsopgaver ud fra kendskab til grundlæggende logistikbegreber og styringsprincipper herunder bl.a. Supply Chain Management og Lean, 20) gengive relevante forsyningskæders led og indbyrdes afhængighed, 21) gengive grundlæggende principper til optimering af arbejdsprocesser inden for jobområdet i enkeltstående jobfunktioner og i samarbejdsrelationer bl.a. med baggrund i basalt kendskab til ny teknologi i branchen, 22) gengive principper for god kundeservice og kundekontakt i forhold til situationen og modtageren herunder interne, eksterne og potentielle kundegrupper både verbalt og nonverbalt, 23) demonstrere kendskab til grundprincipper i serviceorienteret kundebetjening, f.eks. i forbindelse med udlevering/modtagelse af bagage, telefonekspedition, reklamationer og andre serviceopgaver samt i forhold til kunder, der kræver særlig opmærksomhed og serviceniveau, 24) gengive den danske model herunder arbejdsmarkedets parter, parternes rolle og kompetencefordeling, arbejdsgivernes ledelsesret samt de faglige organisationers og A-kassers rolle i forbindelse med løn og arbejdsvilkår, 25) under vejledning identificere og vurdere egen rolle og muligheder i henhold til gældende pligter og rettigheder på arbejdsmarkedet, herunder udføre basal kontrol af time- og lønsedler, 26) gengive videre- og efteruddannelsesmuligheder inden for transportområdet, herunder arbejdsmarkedsuddannelserne, korte videregående uddannelser og videregående voksenuddannelse i forhold til egen jobfunktion samt livslang læring, 27) under vejledning identificere faktorer, som påvirker arbejdsmiljø, bidrage til arbejdspladsvurdering (APV) samt medvirke til at sikre eget og andres fysiske og psykiske arbejdsmiljø, 28) anvende basal IT på grundlæggende niveau herunder tekstbehandling, regneark, kalenderfunktion, internet, mail, søgefunktioner og 29) betjene grundlæggende branchespecifikke informationsteknologiske værktøjer på basalt niveau, samt gengive funktion af branchespecifikt udstyr og genfortælle, hvordan informationsteknologi bruges inden for branchen.
 Stk. 3. Eleven eller lærlingen skal have gennemført følgende grundfag på følgende niveau:
 1) Naturfag på F-niveau.
 2) Dansk på F-niveau.
 Stk. 4. Eleven eller lærlingen skal have opnået følgende certifikater eller lignende:
 1) Kompetencer svarende til Førstehjælp på erhvervsuddannelserne inkl. færdselsrelateret førstehjælp, efter Dansk Førstehjælpsråds uddannelsesplaner pr. oktober 2020.
 2) Kompetencer svarende til elementær brandbekæmpelse efter Dansk Brand- og Sikringsteknisk Instituts retningslinjer pr. 1. september 2014.
 Stk. 5. Elever eller lærlinge, der skal gennemføre uddannelsen som erhvervsuddannelse for voksne, jf. § 66 y, stk. 1, nr. 2, i lov om erhvervsuddannelser (euv2), er undtaget fra at opfylde de i stk. 2 nævnte krav, hvis de har relevant erhvervserfaring, jf. bilag 1, skema 2, punkt 2.
 Stk. 6. Elever eller lærlinge, der har gennemført grundforløbet til erhvervsuddannelsen til turistbuschauffør, har adgang til hovedforløbet på erhvervsuddannelsen til buschauffør i kollektiv trafik.
Kompetencer i hovedforløbet § 4. Hovedforløbet har følgende kompetencemål:
1) Lærlingen kan føre køretøjer, jf.
Færdselsstyrelsens regler om grundlæggende kvalifikationsuddannelse, på en rationel og defensiv kørselsmåde samt udføre arbejdsopgaver og funktioner med og på køretøjer indrettet til personbefordring i kollektiv trafik, og skal erhverve kørekort til kategori B samt kørekort til kategori D til erhvervsmæssig personbefordring.
 2) Lærlingen kan udføre arbejdsfunktioner inden for bybus- og rutebilkørsel ud fra kendskab til regler for arbejdsforhold, arbejdsfunktioner, arbejdstid, køre-/hviletidsregler samt vagtplaner m.v.
 3) Lærlingen kan udføre daglig rengøring og driftstilsyn af bus, herunder indberetning af fejl og skader.
 4) Lærlingen kan håndtere og afværge konflikter.
 5) Lærlingen kan kommunikere med passagerer på baggrund af egen kulturel selvforståelse samt kendskab til og forståelse for andre menneskers forskellige kulturelle, sproglige og etniske baggrunde.
 6) Lærlingen kan inddrage relevant viden om sundhed  i arbejdsmæssige sammenhænge.
 7) Lærlingen kan anvende kompetencer opnået i fremmedsprog i arbejdsmæssige sammenhænge.
 8) Lærlingen kan inddrage relevant viden om samfundsstrukturer og arbejdsmarkedets vilkår i arbejdsmæssige sammenhænge.
 9) Lærlingen kan udføre funktionen som buschauffør inden for erhvervsmæssig personbefordring, herunder billettering og vejledning af passagerer i kollektiv trafik.
 10) Lærlingen kan medvirke aktivt i det sikkerhedsmæssige arbejde på baggrund af kendskab til trafikselskabers formål, struktur og kommunikationsveje samt de service- og kvalifikationskrav, der stilles til vognmænd og chauffører med tilknytning til trafikselskaber.
 11) Lærlingen kan selvstændigt anvende it-teknologi til løsning af det daglige arbejde.
 12) Lærlingen kan inddrage relevant viden om nationale og internationale samfundsforhold, herunder arbejdsdeling inden for egen branche.
 13) Lærlingen kan befordre særlige grupper med opmærksomhed på individuelle passagergruppers særlige karaktertræk og ageren i befordringsmæssige sammenhænge.
 14) Lærlingen kan, på baggrund af sin viden om lovgrundlaget for offentlig servicetrafik, trafikselskabers virke og servicekrav samt ordninger for befordring af borgere med forskellige behov, agere korrekt som chauffør inden for den offentlige servicetrafik.
 15) Lærlingen kan befordre sygdoms- og alderssvækkede passagerer korrekt og under hensyn til den enkeltes fysiske og psykiske situation.
 16) Lærlingen kan befordre bevægelseshæmmede korrekt, herunder betjene den bevægelseshæmmedes personlige hjælpeudstyr samt køretøjers specielle udstyr, anvende korrekt løfte- og bæreteknik og gennemføre en komfortabel personbefordring i køretøj.
 17) Lærlingen kan udføre en eller flere af følgende branchespecifikke arbejdsfunktioner: erhvervsmæssig kørsel, jf. kvalifikationsuddannelse til persontransport i mindre køretøjer, offentlig servicetrafik, kørsel med påhængskøretøj og korrekt håndtering af fødevarer.
 18) Lærlingen kan fungere som mentor for nye chauffører i virksomheden.
 19) Lærlingen kan udføre kundeservice over for passagerer og særlige grupper.
 20) Lærlingen kan benytte systemer til styring af personbefordring i kollektiv trafik, informationer og materiel, på baggrund af sit kendskab til logistik.
 21) Lærlingen kan forestå daglig drift og disponering og formidle et godt samarbejde, bl.a. på baggrund af viden om etniske og kulturelle forskelle, både vertikalt og horisontalt i virksomheden.
 22) Lærlingen kan kommunikere effektivt og ordentligt med medarbejdere, kunder og øvrige samarbejdspartnere og benytte moderne tekniske hjælpemidler til denne kommunikation på den mest hensigtsmæssige måde.
 23) Lærlingen kan inddrage relevant arbejdsmarkeds- og sociallovgivning i sin daglige disponering.
 24) Lærlingen kan fremme kompetence- og medarbejderudvikling.
 25) Lærlingen kan foretage korrekt arbejdsmiljøhåndtering, herunder ved uheldssituationer.
 26) Lærlingen kan kommunikere, forhandle og træffe aftaler ud fra kendskab til kundeservice, forhandlingsteknik og personlig fremtræden.
 27) Lærlingen kan deltage i kvalitetsstyring, herunder certificeringsprocesser og følge op på disse.
 28) Lærlingen behersker dagligdags transportteknisk fremmedsprog og transportrelateret matematik, blandt andet med henblik på videreuddannelse.
 29) Lærlingen kan selvstændigt udøve arbejdet med virksomhedens transportydelser i overensstemmelse med fastlagte regler for vejtransport.
 30) Lærlingen kan udarbejde målsætning for virksomhedens trafiksikkerhedspolitik.
 Stk. 2. Kompetencemålene nr. 1-10, jf. stk. 1, gælder for alle lærlinge i hovedforløbet.
 Stk. 3. Kompetencemålene nr. 11-19, jf. stk. 1, gælder for lærlinge på specialet buschauffør i kollektiv trafik (trin 2). Kompetencemålene nr. 20-30, jf. stk. 1, gælder for lærlinge på specialet kørselsdisponent (trin 3).
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve på trin 1, buschauffør, afholdes som en del af den sidste skoleperiode.
Prøven afholdes af skolen i samarbejde med det faglige udvalg.
Prøven består af en praktisk opgave med mundtlige elementer samt en mundtlig og en skriftlig prøve, der er uafhængige af hinanden.
Prøven udgør en svendeprøve.
Trinprøven skal kun aflægges af lærlinge, som afslutter uddannelsen med trin 1. Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Lærlingen skal inden aflæggelse af prøven være i besiddelse af de i § 4, stk. 1, nr. 1, nævnte kørekort og certifikater.
Lærlingen kan, når det er begrundet i særlige forhold og efter det faglige udvalgs konkrete afgørelse, blive fritaget for kravet om besiddelse af kørekort og certifikater inden prøvens aflæggelse.
Stk. 2. Den praktiske opgave varer i alt 1 time og 30 minutter.
Opgaven findes ved lodtrækning mellem valgmuligheder stillet af skolen.
Den mundtlige prøve varer 30 minutter.
Den skriftlige prøve varer 45 minutter.
Den skriftlige prøve består af 35 multiple choice spørgsmål fordelt på en fastlagt række spørgsmålskategorier og er internetbaseret.
Skolen fastsætter rækkefølgen af delprøverne.
Stk. 3. Ved bedømmelsen af prøven afgiver eksaminator og censorer en samlet karakter, der fremkommer som et gennemsnit af karakteren for den praktiske opgave samt den mundtlige og skriftlige prøve.
Karakteren for hver af delprøverne skal være mindst 02. Karakteren for den samlede prøve skal være mindst 02.
 Stk. 4. Den afsluttende prøves grundelementer på trin 1 er følgende:
 1) Den praktiske opgave med mundtlige elementer:
 a) Mål og krav til prøven er, at lærlingen skal kunne planlægge og gennemføre prøven på et tilstrækkeligt fagligt niveau inden for almindelige arbejdsopgaver i forbindelse med erhvervsmæssig personbefordring med bus trafik samt kommunikation med passagerer, kolleger og arbejdsplads på dansk og mindst ét af de europæiske hovedsprog, herunder ved valg af opgaveløsning, hjælpeudstyr og materialer.
 b) Eksaminationsgrundlag er den lodtrukne opgave.
 c) Bedømmelsesgrundlaget er lærlingens udførelse af den praktiske opgave og lærlingens supplerende mundtlige præstation.
 d) Bedømmelseskriterierne for bedømmelsen af prøven danner baggrund for en helhedsvurdering af målopfyldelsen og er følgende:
 i) Lærlingens evne til at udføre opgaven ved inddragelse af relevante teorier, metoder, hjælpeudstyr, procedure og lovgivning.
 ii) Lærlingens evne til at udføre opgaven på en arbejdsmiljø- og sikkerhedsmæssig forsvarlig måde.
 iii) Lærlingens evne til at demonstrerer kvalitet, hurtighed og rutine i udførelsen af opgaven.
 iv) Lærlingens evne til at kommunikere på dansk og et eller flere europæiske hovedsprog.
 v) Lærlingens evne til at redegøre for valg af løsning.
 2) Den mundtlige prøve:
 a) Mål og krav til prøven er, at lærlingen skal besvare det praksisrelaterede prøvespørgsmål inden for almindelige arbejdsopgaver i forbindelse med erhvervsmæssig personbefordring med bus samt kommunikation med passagerer, kolleger og arbejdsplads på dansk og mindst ét af de europæiske hovedsprog.
 b) Eksaminationsgrundlaget er det lodtrukne prøvespørgsmål.
 c) Bedømmelsesgrundlaget er lærlingens mundtlige præstation ved prøven.
 d) Bedømmelseskriterierne for bedømmelsen af prøven danner baggrund for en helhedsvurdering af målopfyldelsen og er følgende:
 i) Lærlingens evne til at inddrage relevante praksiserfaringer.
 ii) Lærlingens evne til at redegøre for samarbejdsrelationer i forbindelse med passagerer.
 iii) Lærlingens evne til at inddrage relevante teoretiske forklaringer, viden, procedurer og lovgrundlag.
 iv) Lærlingens evne til at kommunikere på dansk og et eller flere europæiske hovedsprog.
 v) Lærlingens evne til at argumentere fagligt og til at reflektere over faglig praksis.
 3) Den skriftlige prøve:
a) Mål og krav til prøven er, at lærlingen skal vise opfyldelse af specialets kompetencemål er opnået, ved at besvare prøvespørgsmålene korrekt.
Besvarelsen skal vise lærlingens evne til at inddrage relevante praksiserfaringer samt relevante teoretiske forklaringer, relevante naturfaglige elementer, viden, procedurer og lovgrundlag inden for almindelige arbejdsopgaver i forbindelse med erhvervsmæssig personbefordring med bus samt kommunikation med passagerer, kolleger og arbejdsplads.
 b) Eksaminationsgrundlaget er de udtrukne prøvespørgsmål.
 c) Bedømmelsesgrundlaget er lærlingens præstation ved prøven.
 d) Bedømmelseskriterierne for bedømmelsen af prøven er lærlingens antal rigtige svar.
§ 7. Uddannelsens afsluttende prøve på trin 2, specialet buschauffør i kollektiv trafik, afholdes som en del af sidste skoleperiode.
Prøven afholdes af skolen i samarbejde med det faglige udvalg.
Prøven består af en praktisk opgave samt en mundtlig og en skriftlig prøve, der er uafhængige af hinanden.
Prøven udgør en svendeprøve.
Trinprøven aflægges af alle lærlinge uanset, om lærlingene fortsætter til næste trin.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Lærlingen skal inden aflæggelse af prøven være i besiddelse af de i § 4, stk. 1, nr. 1 nævnte kørekort og certifikater.
Lærlingen kan, når det er begrundet i særlige forhold og efter det faglige udvalgs konkrete afgørelse, blive fritaget for kravet om besiddelse af kørekort og certifikater inden prøvens aflæggelse.
Stk. 2. Den praktiske opgave løses af eleven inden for en varighed af 2 timer.
Opgaven findes ved lodtrækning mellem valgmuligheder stillet af skolen.
Den mundtlige prøve løses af eleven inden for en varighed af 1 time.
Den skriftlige prøve løses af lærlingen inden for en varighed af 45 minutter.
Prøven består af 35 multiple choice spørgsmål fordelt på en fastlagt række spørgsmålskategorier.
Den skriftlige prøve er internetbaseret.
Skolen fastsætter rækkefølge af delprøverne.
Stk. 3. Ved bedømmelsen afgiver eksaminator og censorer en samlet karakter, der fremkommer som et gennemsnit af karakteren for den praktiske opgave samt den mundtlige og skriftlige prøve.
Karakteren for hver af delprøverne skal være mindst 02. Karakteren for prøven skal være mindst 02.
 Stk. 4. Den afsluttende prøves grundelementer på trin 2 er følgende:
 1) Den praktiske prøve:
 a) Mål og krav til prøven er, at lærlingen skal kunne planlægge og gennemføre den praktiske opgave inden for almindelige arbejdsopgaver i forbindelse med personbefordring med bus i kollektiv trafik, befordring af grupper og passagerer med særligt behov inden for offentlig servicetrafik samt kommunikation med passagerer, kolleger og arbejdsplads på dansk og mindst ét af de europæiske hovedsprog, herunder ved valg af opgaveløsning, hjælpeudstyr og materialer.
 b) Eksaminationsgrundlag er den lodtrukne opgave.
 c) Bedømmelsesgrundlaget er lærlingens udførelse af den praktiske opgave og lærlingens supplerende mundtlige præstation.
 d) Bedømmelseskriterierne for bedømmelsen af prøven danner baggrund for en helhedsvurdering af målopfyldelsen og tager udgangspunkt i følgende:
 i) Lærlingens evne til at udføre opgaven ved inddragelse af relevante teorier, metoder, hjælpeudstyr, procedure og lovgivning.
 ii) Lærlingens evne til at udføre opgaven på en arbejdsmiljø- og sikkerhedsmæssig forsvarlig måde.
 iii) Lærlingens evne til at demonstrerer kvalitet, hurtighed og rutine i udførelsen af opgaven.
 iv) Lærlingens evne til at kommunikere på dansk og et eller flere europæiske hovedsprog.
 v) Lærlingens evne til at redegøre for valg af løsning.
 2) Den mundtlige prøve:
 a) Mål og krav for prøven er, at lærlingen skal kunne planlægge og argumentere i sin fremlæggelse af det praksisrelaterede prøvespørgsmål inden for almindelige arbejdsopgaver i forbindelse med personbefordring med bus i kollektiv trafik, befordring af grupper og passagerer med særligt behov inden for offentlig servicetrafik samt kommunikation med passagerer, kolleger og arbejdsplads på dansk og mindst ét af de europæiske hovedsprog, herunder ved valg af opgaveløsning, hjælpeudstyr og materialer.
 b) Eksaminationsgrundlaget er det lodtrukne prøvespørgsmål.
 c) Bedømmelsesgrundlaget er lærlingens mundtlige præstation ved prøven.
 d) Bedømmelseskriterierne for bedømmelsen af prøven danner baggrund for en helhedsvurdering af målopfyldelsen og er følgende:
 i) Lærlingens evne til at inddrage relevante praksiserfaringer.
 ii) Lærlingens evne til at redegøre for samarbejdsrelationer i forbindelse med samarbejdsparter samt passagerer.
 iii) Lærlingens evne til at inddrage relevante teoretiske forklaringer, viden, procedurer og lovgrundlag.
 iv) Lærlingens evne til at kommunikere på dansk og et eller flere europæiske hovedsprog.
 v) Lærlingens evne til at argumentere fagligt og til at reflektere over faglig praksis.
 3) Den skriftlige prøve:
a) Mål og krav for prøven er, at lærlingen skal vise opfyldelse af specialets kompetencemål er nået, ved at besvare prøvespørgsmålene korrekt.
For begge specialer omfatter prøven kompetencer inden for almindelige arbejdsopgaver i forbindelse med personbefordring med bus i kollektiv trafik, befordring af grupper og passagerer med særligt behov inden for offentlig servicetrafik samt kommunikation med passagerer, kolleger og arbejdsplads samt relevante naturfaglige elementer.
 b) Eksaminationsgrundlaget er de udtrukne prøvespørgsmål.
 c) Bedømmelsesgrundlaget er lærlingens præstation ved prøven.
d) Bedømmelseskriterierne for bedømmelsen af prøven er fastlagt i forhold til lærlingens antal rigtige svar.
Spørgsmålene tager udgangspunkt i følgende:
 i) Lærlingens evne til at inddrage relevante praksiserfaringer.
 ii) Lærlingens evne til at inddrage relevante teoretiske forklaringer, viden, procedurer og lovgrundlag.
§ 8. Uddannelsens afsluttende prøve på trin 3, specialet kørselsdisponent, afholdes som en del af den sidste skoleperiode.
Prøven afholdes af skolen i samarbejde med det faglige udvalg.
Prøven består af en mundtlig prøve.
Prøven udgør en svendeprøve.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Lærlingen skal inden aflæggelse af prøven være i besiddelse af de i § 4, stk. 1, nr. 1 nævnte kørekort og certifikater.
Lærlingen kan, når det er begrundet i særlige forhold og efter det faglige udvalgs konkrete afgørelse, blive fritaget for kravet om besiddelse af kørekort og certifikater inden prøvens aflæggelse.
Stk. 2. Prøven, jf. stk. 1, består af en mundtlig prøve i et lodtrukkent prøvespørgsmål, der tager udgangspunkt i kompetencemålene for specialet, og i en projektopgave udarbejdet af eleven.
Prøven løses af lærlingen inden for en varighed af 30 minutter.
Lærlingen har forud for prøven udarbejdet en praksisrelateret projektopgave, der indgår som en del af den mundtlige prøves eksaminationsgrundlag.
Projektopgaven skal være godkendt af skolen forud for prøven.
Ved bedømmelsen af den mundtlige prøve afgiver eksaminator og censorer en samlet karakter.
Karakteren for prøven skal være mindst 02.
 Stk. 3. Den mundtlige prøves grundelementer på trin 3 er følgende:
1) Mål og krav for prøven er, at lærlingen i den lodtrukne del skal besvare denne på et højt fagligt niveau inden for planlægning og gennemførelse af personbefordring i kollektiv trafik i overensstemmelse med gældende regler samt transportdisponering.
Desuden skal lærlingen i sin uddybning af sin projektopgave kunne argumentere for de trufne valg og forventede konsekvenser heraf i den praksisorienterede projektopgave bl.a. omkring ledelsesteori og økonomiske konsekvenser.
 2) Eksaminationsgrundlaget er det lodtrukne prøvespørgsmål samt lærlingens projektopgave.
 3) Bedømmelsesgrundlaget er lærlingens mundtlige præstation ved prøven.
 4) Bedømmelseskriterierne for bedømmelsen af prøven tager udgangspunkt i en helhedsvurdering af målopfyldelsen og er følgende:
 a) Lærlingens evne til at inddrage relevante praksiserfaringer.
 b) Lærlingens evne til at redegøre for samarbejdsrelationer i forbindelse med lærlingens projektfremstilling.
 c) Lærlingens evne til at inddrage relevante teoretiske forklaringer, viden, procedurer og lovgrundlag.
 d) Lærlingens evne til at argumentere fagligt og til at reflektere over faglig praksis.
Beviser § 9. For at der kan udstedes skolebevis, skal lærlingen have bestået alle de obligatoriske uddannelsesspecifikke fag samt de valgfri specialefag, herunder arbejdsmarkedsuddannelser, på hovedforløbet.
Lærlingen skal mindst have opnået beståkarakter som gennemsnit af karakterer for alle fag i hovedforløbet, samt mindst have opnået beståkarakter i den afsluttende prøve, jf. §§ 6-8. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Stk. 2. For lærlinge, der afslutter uddannelsen med trin 1, jf. § 6, og for lærlinge, der afslutter uddannelsen efter trin 2 og 3, jf. § 7 og § 8, udsteder det faglige udvalg et svendebrev som dokumentation for, at lærlingen har opnået kompetence inden for uddannelsen.
For lærlinge, der har gennemført både uddannelsens trin 2 og 3, udsteder det faglige udvalg et svendebrev efter hvert trin.
På svendebrevet anføres karakter for svendeprøven.
Ikrafttrædelse og overgangsbestemmelser § 10. Bekendtgørelsen træder i kraft den 1. august 2022.
 Stk. 2. Bekendtgørelse nr. 434 af 15. april 2020 om erhvervsuddannelsen til buschauffør i kollektiv trafik ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For disse elever finder de hidtil gældende regler i bekendtgørelse nr. 434 af 15. april 2020 om erhvervsuddannelsen til buschauffør i kollektiv trafik anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
