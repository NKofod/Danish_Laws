Betænkning afgivet af Skatteudvalget den 5. december 2012 Betænkning over Forslag til lov om afgift af husstandsomdelte reklamer (reklameafgiftsloven) [af skatteministeren (Holger K.: Nielsen)]:
1. Ændringsforslag Der er stillet 9 ændringsforslag til lovforslaget.
Skatteministeren har stillet ændringsforslag nr. 2, 6 og 8. Venstres medlemmer af udvalget har stillet ændringsforslag nr. 1, 3 og 5. Dansk Folkepartis medlemmer af udvalget har stillet ændringsforslag nr. 4, 7 og 9.
2. Udvalgsarbejdet Lovforslaget blev fremsat den 1. november 2012 og var til 1. behandling den 13. november 2012. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 29. august 2012 dette udkast til udvalget, jf.
SAU alm. del  bilag 346 (2011-12). Den 1. november 2012 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Avisen 2770, Bladkompagniet, Coop Danmark og Irma A/S, Danmarks Teaterforeninger, Dansk Erhverv, Danske Medier, DRRB, Danske Reklame- og Relationsbureauers Brancheforening, FK Distribution A/S, Grafisk Arbejdsgiverforening, Hjerting Posten, Idényt a-s, Kaliber Reklamebureau as, KOM-PLET A.m.b.a. , Limfjordsnyt, WWF Verdensnaturfonden og Ørestad Avis.
 Skatteministeren har over for udvalget kommenteret de skriftlige henvendelser.
Samråd Udvalget har stillet 4 samrådsspørgsmål, jf.
L 50  samrådsspørgsmål A-D, til skatteministeren til mundtlig besvarelse, som blev besvaret i et åbent samråd med udvalget den 29. november 2012. Ministeren har efterfølgende sendt udvalget det talepapir, som lå til grund for besvarelsen af spørgsmålene.
Deputationer Endvidere har følgende mundtligt over for udvalget redegjort for deres holdning til lovforslaget:
Bladkompagniet, Coop Danmark og Irma A/S, Dansk Erhverv og De Samvirkende Købmænd, Danske Medier, DRRB, Danske Reklame- og Relationsbureauers Brancheforening, FK Distribution A/S, Hjerting Posten, Hus & Have avisen, Idényt a-s, Kaliber Reklamebureau as og KOM-PLET A.m.b.a.
Spørgsmål Udvalget har stillet 125 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, RV, EL og SF) indstiller lovforslaget til vedtagelse med de af skatteministeren stillede ændringsforslag.
Flertallet vil stemme imod de af V og DF stillede ændringsforslag.
Et mindretal i udvalget (V, DF, LA og KF) indstiller lovforslaget til forkastelse ved 3. behandling.
Mindretallet vil stemme for de af skatteministeren, V og DF stillede ændringsforslag.
Venstres, Dansk Folkepartis, Liberal Alliances og Det Konservative Folkepartis medlemmer af udvalget kan ikke støtte, at husstandsomdelte reklamer pålægges afgift.
Venstre, Dansk Folkeparti, Liberal Alliance og Det Konservative Folkeparti mener ganske enkelt ikke, at afgiftens tvivlsomme miljøhensyn retfærdiggør de konsekvenser, som afgiften vil have for beskæftigelse, forbrugere og virksomheder.
Partierne frygter, at afgiften fører til øgede omkostninger for en række virksomheder, stigende forbrugerpriser på en række varer og tab af flere hundrede arbejdspladser primært i den grafiske branche og distributionsbranchen.
Venstre, Dansk Folkeparti, Liberal Alliance og Det Konservative Folkeparti finder det stærkt bekymrende, at der i flere af høringssvarene og i de efterfølgende henvendelser fra de berørte erhverv henvises til beregninger, der viser, at reklameafgiftsloven vil føre til tab af flere hundrede arbejdspladser.
Alene inden for produktion, tryk og distribution af reklameaviser forventes afgiften at ville koste 120-180 arbejdspladser, mens yderligere 200 grafikere og trykkeriarbejdere risikerer at miste deres arbejde, som følge af at produktionen flytter til udlandet.
Afgiften rammer en branche, der i forvejen er stærkt presset, og den vil sandsynligvis medføre lukning af flere større grafiske virksomheder i Danmark.
Partierne mener, at det er stærkt bekymrende, at regeringen pålægger virksomheder øgede omkostninger og sender arbejdspladser ud af landet i en krisetid.
Venstre, Dansk Folkeparti, Liberal Alliance og Det Konservative Folkeparti mener desuden, at reklameafgiftsloven vil føre til stigende forbrugerpriser.
I praksis vil afgiften ramme forbrugerne med dobbelt styrke.
Dels fordi forbrugerne får sværere ved at orientere sig på markedet særlig inden for fødevarer, og dels fordi priserne vil stige som en konsekvens af den formindskede konkurrence, afgiften vil føre med sig, og som følge af at detailhandelen vil overvælte de øgede markedsføringsudgifter som følge af reklameafgiften på priserne.
Det fremgår af bemærkningerne til lovforslaget, at det forventes, at reklameafgiften vil føre til et fald i mængden af reklameaviser på 15 pct., og at det vil gå hårdt ud over informative husstandsomdelte reklamer.
Hvis dette bliver virkningen af loven, vil det betyde, at en væsentlig kilde til information om priser og vareudbud forringes.
I dag læser mere end tre ud af fire forbrugere reklameaviser, og afgiften vil derfor få negative konsekvenser for forbrugerne, som vil få sværere ved at sammenligne priser i forskellige butikker og supermarkedskæder, hvormed forbrugernes mulighed for at gøre det bedste køb mindskes.
Allerede af denne grund vil forbrugerne i praksis betale højere priser.
Derudover tilsiger al økonomisk teori, at priserne vil stige som følge af reklameafgiften.
Det skyldes for det første, at virksomhedernes udgifter i forbindelse med reklameafgiften vil blive kompenseret ved prisstigninger.
Og det skyldes for det andet, at et fald i antallet af informative reklamer vil svække konkurrencen og presse prisen på primært fødevarer i vejret.
Et sådant scenarie understreges af erfaringerne fra Østrig, hvor en reklameafgift medførte prisstigninger på fødevarer på 3,7 pct., ligesom det fremgår af bemærkningerne til lovforslaget, at prisstigninger er sandsynlige.
Selv om udviklingen i Østrig ikke direkte kan overføres på danske forhold, har beregninger fra Copenhagen Economics vist, at regningen til forbrugerne vil overstige det provenu på 340 mio. kr. i 2013, som reklameafgiften forventes at indbringe.
Således vil en prisstigning på kun 0,2 pct. medføre en ekstraregning til forbrugerne på 500 mio. kr. for alle varegrupper, mens en prisstigning på 1-2 pct. på fødevarer alene vil medføre en ekstraudgift på 1-2 mia. kr.
Dette vil derudover forventeligt føre til endnu mere grænsehandel.
Ud over at mindske antallet af husstandsomdelte reklamer skal reklameafgiften finansiere den supplerende grønne check til familier med lave indkomster.
Det medfører, at personer, der tjener mindre end 212.000 kr. om året, vil modtage en check på 280 kr. årligt svarende til ca. 23 kr. om måneden eller mindre end en krone om dagen.
Venstre, Dansk Folkeparti, Liberal Alliance og Det Konservative Folkeparti henleder opmærksomheden på, at beløbet ikke på nogen måde vil opveje de prisstigninger, som vil blive en sandsynlig følge af reklameafgiftsloven.
Reklameafgiften vil ramme mindre virksomheder og månedsaviser m.v. særligt hårdt.
For virksomheder vil forslaget begrænse muligheden for at bruge husstandsomdelte reklamer som kommunikationskanal.
Det betyder, at omkostninger til husstandsomdelt markedsføring vil stige.
På den måde vil mindre virksomheder, der ikke har råd til at omlægge markedsføringsstrategien til tv-spots og dagblade, miste omsætningsandele.
Venstre, Dansk Folkeparti, Liberal Alliance og Det Konservative Folkeparti mener på den baggrund, at reklameafgiften forvrider konkurrencen på markedet og favoriserer bestemte virksomheder.
Venstre, Dansk Folkeparti, Liberal Alliance og Det Konservative Folkeparti bemærker, at de samme konkurrenceforvridende forhold gør sig gældende på avismarkedet.
Partierne undrer sig over, at afgiften rammer månedsaviser, men fritager dagblade og ugeaviser.
Det vil i praksis betyde, at der ydes statsstøtte til større aviser og dagblade, mens mindre aviser med en lavere udgivelsesfrekvens  lokale såvel som landsdækkende  rammes af stigende omkostninger.
Som eksempel kan det nævnes, at afgiften vil medføre en årlig ekstraudgift for Hus & Have avisen på 5.035.800 kr., hvilket langt overstiger avisens overskud.
Et magasin som Idényt rammes ligeledes af afgiften.
Herudover rammes lokale distriktsaviser som Ørestad Avis, Tårnby Bladet, Hjerting Posten, Limfjords Nyt og Gang i Thyholm og Sydthy af reklameafgiften, hvilket er usagligt og forskelsbehandlende.
Venstre, Dansk Folkeparti, Liberal Alliance og Det Konservative Folkeparti finder, at den miljømæssige gevinst ved reklameafgiften er yderst begrænset.
I lovforslaget fremhæves regeringens miljømæssige ambitioner med reklameafgiften gentagne gange.
Partierne finder imidlertid, at afstanden mellem regeringens miljømæssige ambitioner og lovforslagets konkrete indhold er stor.
Det kommer til udtryk på en række områder:
Afgiften pålægges ud fra andre kriterier end de miljømæssige: Det er usagligt, at kriteriet for afgiften er distributionsform og udgivelsesfrekvens frem for reel miljøbelastning.
Det betyder, at to identiske reklametryksager kan fås både med og uden afgift, alt afhængigt af om de afhentes i postkassen eller i butikken.
Og det betyder ligeledes, at aviser, der udkommer en gang om ugen, fritages for afgiften, mens aviser, der udkommer en gang om måneden og derved forurener væsentligt mindre, pålægges afgiften.
Venstre, Dansk Folkeparti, Liberal Alliance og Det Konservative Folkeparti mener, at det er svært at finde miljøhensynet i denne fremgangsmåde.
Derudover er lovforslaget inkonsekvent i forhold til, hvad der pålægges afgift.
Der skal betales afgift for et julekatalog fra Illum, hvis det husstandsomdeles, mens samme katalog afgiftsfritages, hvis det afhentes af kunden i butikken.
Til yderligere illustration kan det nævnes, at en reklame fra AOF fritages for afgiften, mens en reklame fra Det Kongelige Teater eller en danseskole vil blive pålagt afgift.
Sluttelig bemærker Venstre, Dansk Folkeparti, Liberal Alliance og Det Konservative Folkeparti, at regeringspartierne har fundet det nødvendigt at undtage husstandsomdelte reklamer fra regeringspartierne og andre politiske partier for reklameafgiften.
 Danske producenter anvender allerede miljørigtige fremstillingsformer til husstandsomdelte reklamer: Således trykkes langt de fleste tilbudsaviser allerede på miljørigtigt papir og genbruges op til syv gange, ligesom det ikke er dokumenteret, at husstandsomdelte reklamer forurener mere end eksempelvis digitale reklamer og tv-reklamer, som ikke pålægges afgift.
Afgiften vil sende produktionen af tryksager til udlandet, hvor miljøstandarden er væsentlig lavere: Venstre, Dansk Folkeparti, Liberal Alliance og Det Konservative Folkeparti mener, at det er en reel frygt, at produktionen af tryksager flytter til udlandet.
Det vil i praksis betyde, at den miljøgevinst, som er målet med afgiften, går tabt, fordi produktionen i eksempelvis Estland, Letland og Polen ikke er underlagt de samme miljøkrav som i Danmark.
Endvidere vil den øgede transport af tryksager i sig selv udgøre en miljøbelastning.
Partierne finder det bekymrende, at et lovforslag med så vidtrækkende konsekvenser for virksomheder, forbrugerpriser og arbejdspladser kun kan præstere en tvivlsom miljøgevinst.
Afgiften for husstandsomdelte reklamer er halvt så stor, hvis reklamerne bærer EUs blomstermærke.
Venstre, Dansk Folkeparti, Liberal Alliance og Det Konservative Folkeparti mener dermed, at forslaget tildeler Blomsten monopolstatus.
Regeringens eneste begrundelse er, at Blomsten er anvendelig i forhold til en differentiering af afgiften, men forslaget har både praktiske og konkurrencemæssige konsekvenser: For det første vil omstillingen af produktionen hos de nordiske papirproducenter være langvarig.
Derfor kan det undre, at der ikke er fuld fritagelse for afgiften, indtil præmisserne for reelt at implementere Blomsten er helt på plads.
I øjeblikket er det ikke muligt at få trykt materiale, der er mærket med Blomsten.
For det andet indeholder ordningen et konkurrenceforvridende aspekt, idet Blomsten er den eneste rabatgivende ordning.
Det betyder, at trykkerier i langt højere grad vil satse på Blomsten frem for andre mærker som FSC og Svanen.
Miljøministeriet anbefaler allerede FSC-mærket til offentlige køb af træ og papir, mens Svanen såvel som Blomsten er et officielt miljømærke i Danmark.
Endvidere er svanemærket, i modsætning til Blomsten, allerede kendt og meget udbredt i Danmark.
Alligevel indbefatter muligheden for afgiftsnedsættelse kun Blomsten.
Det finder Venstre, Dansk Folkeparti, Liberal Alliance og Det Konservative Folkeparti konkurrenceforvridende og ubegrundet.
Venstre, Dansk Folkeparti, Liberal Alliance og Det Konservative Folkeparti mener endvidere, at reklameafgiften vil ramme kulturlivet hårdt.
Teatre, spillesteder, danseskoler, kulturhuse m.v. er afhængige af husstandsomdelte reklamer, idet kulturtilbuddene skal videreformidles til borgerne.
Afgiften vil medføre, at en stor andel af kulturforsendelserne vil falde bort.
Samtidig vil de kulturinstitutioner, som fortsætter med at udsende kataloger, pålægges væsentlige ekstraudgifter.
Til illustration vurderer spillestedet Værket i Randers, at lovforslaget vil koste dem omkring 100.000 kr. om året.
 Venstre, Dansk Folkeparti, Liberal Alliance og Det Konservative Folkeparti mener endvidere, at reklameafgiftsloven foretager en konkurrenceforvridende skelnen mellem organisationer, som er omfattet af folkeoplysningsloven, og organisationer, som ikke er omfattet af folkeoplysningsloven.
Venstre, Dansk Folkeparti, Liberal Alliance og Det Konservative Folkeparti mener, at reklameafgiften formentlig er i strid med EU-retlige principper om statsstøtte og regulering af det indre marked.
Brancheforeningen af Danske Distributionsvirksomheder vurderer i sin henvendelse til Skatteudvalget, at lovforslaget nødvendigvis må behandle alle tryksager med ens miljøbelastning ligeligt for at være foreneligt med statsstøttereglerne.
Dette er ikke tilfældet i reklameafgiftsloven, idet den samme tryksag kan pålægges afgift, hvis den husstandsomdeles, mens den kan være afgiftsfritaget, hvis den afhentes i en butik.
I praksis fritages bl.a. ikkehusstandsomdelte reklamer, reklamer, der omdeles mod modtagerbetaling, og reklamer i ugeaviser.
På den baggrund mener partierne, at forslaget kan udgøre et konkurrenceforvridende element i strid med EU-retten.
 Samlet set mener Venstre, Dansk Folkeparti, Liberal Alliance og Det Konservative Folkeparti, at lovforslagets tvivlsomme miljøhensyn samt finansiering af den grønne check på ingen måde opvejer de negative konsekvenser, som afgiften vil have.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af et mindretal (V), tiltrådt af et mindretal (DF, LA og KF):
 1) I stk. 1, nr. 1, udgår », og alene forsendelser, hvor der ikke er forhandlet individuelle vilkår«.
[Afgiftsfritagelse for direct mail, hvor der er forhandlet individuelle vilkår] Af skatteministeren, tiltrådt af udvalget:
 2) I stk. 1, nr. 3, ændres »om foreninger« til: »i foreninger«.
[Præcisering] Af et mindretal (V), tiltrådt af et mindretal (DF, LA og KF):
 3) I stk. 1 indsættes som nr. 6:
»6) Tryksager fra kulturinstitutioner, der modtager offentlig støtte i ikke uvæsentligt omfang.« [Afgiftsfritagelse for tryksager fra kulturinstitutioner, som modtager offentlig støtte] Af et mindretal (DF), tiltrådt af et mindretal (V, LA og KF):
 4) Stk. 2, nr. 1, udgår.
 Nr. 2-8 bliver herefter nr. 1-7.
[Fjernelse af frekvenskravet for afgiftsfritagelsen for ugeaviser] Til § 3 Af et mindretal (V), tiltrådt af et mindretal (DF, LA og KF):
 5) I stk. 2 indsættes efter »(2012/481/EU),«: »miljømærket Svanen til tryksager eller FSC-mærket,«.
[Afgiftslempelse for tryksager mærket med miljømærket Svanen eller FSC-mærket] Til § 5 Af skatteministeren, tiltrådt af udvalget:
 6) I stk. 2 udgår »alene«.
[Præcisering] Til § 7 Af et mindretal (DF), tiltrådt af et mindretal (V, LA og KF):
 7) Som stk. 4 indsættes:
»Stk. 4. I afgiftsgrundlaget kan fradrages tab på afgiften, som vedrører uerholdelige fordringer på omdeling af afgiftspligtige reklamer.
Såfremt fordringerne senere betales helt eller delvis, skal modtagne beløb medregnes i afgiftsgrundlaget.« [Fradrag for manglende betaling af afgift fra ordregiver til ordreholder i tilfælde, hvor betalingen er uerholdelig] Til § 12 Af skatteministeren, tiltrådt af udvalget:
 8) I 1. pkt. ændres »stk. 8« til: »stk. 7«.
[Rettelse af henvisning] Til § 16 Af et mindretal (DF), tiltrådt af et mindretal (V, LA og KF):
 9) I stk. 1 udgår 3. og 4. pkt.
[Konsekvensændring] Bemærkninger Til nr. 1 Ved den foreslåede ændring fjernes kravet om, at der alene er afgiftsfritagelse for direct mail, når der ikke er forhandlet individuelle vilkår.
 Ændringsforslaget har til formål at fjerne den de facto forskelsbehandling til fordel for Post Danmark, som er en konsekvens af lovforslaget, idet Post Danmark er den eneste distributør, der i praksis tilbyder at distribuere reklametryksager landsdækkende som direct mail, og som derfor er den eneste, der har mulighed for at anvende listepriser.
 Ændringsforslaget har endvidere til formål at fjerne den uhensigtsmæssige konsekvens af lovforslaget, at priskonkurrencen inden for direct mail begrænses, idet afvigelser fra listepriser giver mulighed for en mere effektiv konkurrence, hvorfor det ikke bør være forbundet med en økonomisk fordel for en distributør i afgiftsmæssig henseende, at distributøren anvender listepriser og ikke yder rabat.
Til nr. 2 og 6 Der er tale om præciseringer af den foreslåede lovtekst.
Til nr. 3 Ved den foreslåede ændring fritages reklamer fra kulturinstitutioner, der modtager offentlig støtte, for afgiften på husstandsomdelte reklamer, hvis størrelsen af offentlig støtte er af ikke uvæsentligt omfang.
Kulturelle institutioner, der modtager offentlig støtte, adskiller sig ikke i relation til begrundelserne for fritagelsen for reklameafgift fra politiske partier, kirkelige foreninger og foreninger under folkeoplysningsloven som eksempelvis aftenskoler.
Der er således ingen saglig begrundelse for negativ forskelsbehandling af de kulturelle institutioner.
Til nr. 4 og 9 Det foreslås, at frekvenskravet i afgiftsfritagelsen for ugeaviser udgår.
Herved tilgodeses et ønske om, at afgiftsfritagelsen for ugeaviser også vil gælde for produkter, som udkommer f.eks. ti gange om året.
Til nr. 5 Ved den foreslåede ændring lempes afgiften for tryksager, der er mærket med enten Svanen til tryksager eller FSC-mærket.
Svanen er det nordiske miljømærke.
Det blev etableret af Nordisk Ministerråd i 1989, og Danmark tilsluttede sig i 1997. Svanen anvendes i alle nordiske lande, dvs.
Danmark, Norge, Sverige, Finland og Island.
FSC står for Forest Stewardship Council.
Bag FSC-certificerede produkter ligger et system, der kontrollerer træets oprindelse.
Dette system sikrer, at træ fra FSC-certificerede skove kan spores hele vejen frem til forbrugeren.
 Svanemærket og FSC-mærket har en langt større udbredelse end det europæiske miljømærke, hvorfor en omlægning til mindre miljøbelastende tryksager vil kunne ske med det samme.
Til nr. 7 Afgiften på husstandsomdelte reklamer opkræves hos distributørerne, som må forventes at overvælte afgiften på ordregiveren, på hvis vegne en afgiftspligtig reklame omdeles.
Den foreslåede ændring giver den afgiftspligtige distributør mulighed for at fratrække manglende afgiftsbetaling fra ordregiveren i den situation, hvor ordregiveren ikke kan betale.
Det er en betingelse for at foretage regulering af momsgrundlaget i forbindelse med tab på debitorer, at tabet er konstateret.
Såfremt der alligevel senere sker betaling, skal modtagne beløb medregnes i afgiftsgrundlaget til dækning af afgiftsbetalingen.
Til nr. 8 Der er tale om rettelse af en henvisning.
Ane Halsboe-Larsen (S) Benny Engelbrecht (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jesper Petersen (SF) Jonas Dahl (SF) Frank Aaen (EL) Stine Brix (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Jan E.
Jørgensen (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 50 Bilagsnr.
