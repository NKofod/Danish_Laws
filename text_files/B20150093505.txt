Bekendtgørelse om barselsudligning for selvstændigt erhvervsdrivende I medfør af § 2, stk. 5, § 4, stk. 2, § 6, stk. 3, § 7 og § 9 i lov nr. 596 af 12. juni 2013 om barselsudligning for selvstændigt erhvervsdrivende fastsættes:
Kapitel 1 Bidrag § 1. Selvstændigt erhvervsdrivende, der er fyldt 18 år ved kalenderårets begyndelse, men ikke fyldt 65 år ved kalenderårets afslutning, skal betale bidrag til barselsudligningsordningen for kalenderåret.
Stk. 2. En selvstændigt erhvervsdrivende betaler 1) fuldt bidrag til barselsudligningsordningen, hvis der ikke er indbetalt ATP-bidrag for den pågældende som lønmodtager, eller 2) et forholdsmæssigt beregnet bidrag til barselsudligningsordningen, hvis der er indbetalt delvist ATP-bidrag for den pågældende som lønmodtager.
 Stk. 3. Undtaget fra bidragspligt er selvstændigt erhvervsdrivende for hvem, der indbetales fuldt ATP-bidrag som lønmodtagere.
Stk. 4. Ved beregning af bidraget til barselsudligningsordningen anvendes ATP-bidrag indberettet efter reglerne i ATP-lovens § 2, stk. 1, § 2 a og § 2 b.
ATP-bidraget for personer omfattet af ATP-lovens § 2 a, som får indberettet dobbelt ATP-bidrag, divideres med 2 ved beregning af den selvstændigt erhvervsdrivendes beskæftigelsesgrad.
Stk. 5. Arbejdsmarkedets Tillægspension beregner et forholdsmæssigt bidrag, jf. § 1, stk. 2, nr. 2, ved anvendelse af en beregnet beskæftigelsesgrad som selvstændigt erhvervsdrivende for det pågældende kalenderår.
Beskæftigelsesgraden fastsættes på baggrund af indberettet ATP-bidrag for den pågældende som lønmodtager.
 § 2. Arbejdsmarkedets Tillægspension opkræver i september det årlige bidrag til barselsudligningsordningen for det foregående år på grundlag af oplysninger fra SKAT om personer, der er registreret som udøvere af selvstændig erhvervsmæssig virksomhed eller honorarmodtagere med B-indkomst.
 Stk. 2. Modtager Arbejdsmarkedets Tillægspension efter opkrævning af det årlige bidrag nye oplysninger, der fører til en ændret beregning af bidragets størrelse, kan Arbejdsmarkedets Tillægspension beslutte at opkræve yderligere bidrag eller tilbagebetale for meget indbetalt bidrag, herunder eventuelle renter.
 § 3. Arbejdsmarkedets Tillægspension opkræver det beregnede bidrag for det foregående år med forfaldsdag den 1. september og sidste rettidige betalingsdag den 14. september.
 Stk. 2. Arbejdsmarkedets Tillægspension sender via Nets en digital opkrævning på bidraget til den selvstændigt erhvervsdrivende.
 Stk. 3. Den selvstændigt erhvervsdrivende kan i stedet vælge at betale bidragene ved at benytte et Elektronisk indbetalingskort eller Nets betalingsservice.
Stk. 4. Den selvstændigt erhvervsdrivende har ansvaret for rettidig betaling af bidraget.
Hvis et indbetalingskort, jf. stk. 2, ikke er kommet frem eller er bortkommet, kan den selvstændigt erhvervsdrivende via Nets få et nyt ved henvendelse til ATP.
 Stk. 5. Falder sidste rettidige betalingsdag på en helligdag eller en lørdag, forlænges fristen for betaling til nærmest følgende bankdag.
 Stk. 6. Betaling er rettidig, hvis beløbet er debiteret den selvstændigt erhvervsdrivendes konto senest sidste rettidige betalingsdag.
 Stk. 7. Den selvstændigt erhvervsdrivende kan ikke kræve særskilt kvittering fra Arbejdsmarkedets Tillægspension.
Kapitel 2 Andre bestemmelser om bidrag § 4. Arbejdsmarkedets Tillægspension kan fastsætte tolerancegrænser (mindstegrænser) for opkrævning og tilbagebetaling af bidrag og morarenter.
 § 5. Arbejdsmarkedets Tillægspension kan modregne overskydende bidrag og morarenter i forfaldne bidrag og morarenter, samt i for meget udbetalt kompensation.
 § 6. Tilbagebetaling af bidrag og morarenter sker via NemKonto.
Kapitel 3 Kompensation § 7. Til selvstændigt erhvervsdrivendes arbejdsfortjeneste, der ligger til grund for beregningen af kompensation, jf. lovens § 4, regnes den indtægt, der efter regler udstedt i medfør af barselslovens § 32, stk. 2, anses for indtægt.
§ 8. Kompensation udbetales til selvstændigt erhvervsdrivende, der efter barselsloven modtager barselsdagpenge som selvstændigt erhvervsdrivende ved helt eller delvist fravær i virksomheden på grund af graviditet, fødsel og adoption, når den arbejdsfortjeneste, som ligger til grund for beregningen af dagpenge efter barselsloven, overstiger højeste barselsdagpengesats.
Kompensation udbetales for orlovsperioder omfattet af §§ 9-11.
Stk. 2. Kompensationen udgør forskellen mellem den selvstændigt erhvervsdrivendes arbejdsfortjeneste og det maksimale beløb, der udbetales pr. uge i barselsdagpenge ved helt eller delvist fravær.
Arbejdsfortjenesten pr. time for den selvstændigt erhvervsdrivende kan dog ikke overstige et af beskæftigelsesministeren fastsat kroneloft på 164,97 kr.
 Stk. 3. Arbejdsmarkedets Tillægspension beregner kompensationen på grundlag af oplysninger, som Arbejdsmarkedets Tillægspension indhenter fra Udbetaling Danmark.
Stk. 4. Arbejdsmarkedets Tillægspension omregner den selvstændigt erhvervsdrivendes arbejdsfortjeneste i det seneste regnskabsår til en ugefortjeneste ved at dividere arbejdsfortjenesten med 52 uger.
Ugefortjenesten anvendes ved beregning af kompensationens størrelse.
Det ugentlige timetal for selvstændigt erhvervsdrivende ved helt fravær er 37 timer pr. uge og ved delvist fravær 18,5 timer pr. uge.
 Stk. 5. Hvis den selvstændigt erhvervsdrivende på samme tid er berettiget til barselsdagpenge efter reglerne for selvstændigt erhvervsdrivende og for lønmodtagere, nedsættes det timetal, der kan udbetales kompensation for forholdsmæssigt.
Perioder med ret til kompensation før fødsel eller adoption § 9. En selvstændigt erhvervsdrivende har ret til kompensation efter § 8 i den periode, hvor den selvstændigt erhvervsdrivende som mor eller adoptant har modtaget barselsdagpenge efter reglerne om barselsorlov i barselslovens § 6, stk. 1, § 8, stk. 1, eller § 8, stk. 4.
Perioder med ret til kompensation efter fødsel eller adoption, der er forbeholdt den ene af forældrene § 10. En selvstændigt erhvervsdrivende har ret til kompensation efter § 8 i den 2 ugers periode, hvor den selvstændigt erhvervsdrivende som mor, far, medmor eller adoptivforælder har modtaget barselsdagpenge efter reglerne i barselslovens § 7, stk. 1, 1. pkt., § 7, stk. 3, § 8, stk. 6.
 Stk. 2. Kompensation efter stk. 1 kan for selvstændigt erhvervsdrivende omfattet af barselslovens § 7, stk. 3, eller § 8, stk. 6, udbetales over flere delperioder i forbindelse med delvis genoptagelse af arbejdet efter barselslovens §§ 22-23.
 Stk. 3. Kompensation, der efter stk. 2 udbetales for en del af en uge, nedsættes forholdsmæssigt svarende til nedsættelsen af de udbetalte barselsdagpenge i denne uge.
Perioder med ret til kompensation efter fødsel eller adoption, som kan deles af forældrene § 11. Udover de i §§ 9-10 nævnte perioder har en selvstændigt erhvervsdrivende ret til kompensation efter § 8, hvis den selvstændigt erhvervsdrivende i en samlet periode på 25 uger har modtaget barselsdagpenge, jf. dog stk. 6.
 Stk. 2. Kompensation efter stk. 1 kan udbetales over flere delperioder, herunder kan kompensation udbetales for kortere perioder end én uge i forbindelse med delvis genoptagelse af arbejdet efter barselslovens §§ 22-23.
 Stk. 3. Kompensationen, der efter stk. 2, udbetales for en del af en uge nedsættes forholdsmæssigt svarende til nedsættelsen af de udbetalte barselsdagpenge i denne uge.
 Stk. 4. Retten til at få udbetalt kompensation ophører på det tidspunkt inden for en måned, hvor der samlet er ydet kompensation for forældrene i 25 uger, jf. stk. 1.
Stk. 5. Såfremt begge forældre får udbetalt barselsdagpenge som selvstændigt erhvervsdrivende i den sidste ugedag, hvor der er ret til kompensation efter stk. 1, deles kompensationen for denne uge forholdsmæssigt mellem de selvstændigt erhvervsdrivende Stk. 6. Til perioden i stk. 1 medregnes alle perioder, hvor der efter barselslovens regler er ydet barselsdagpenge som selvstændigt erhvervsdrivende og barselsdagpengerefusion til en arbejdsgiver for løn, der er udbetalt under orlov efter barnets fødsel eller efter det adopterede barns modtagelse.
Udbetaling § 12. Arbejdsmarkedets Tillægspension kan fastsætte tolerancegrænser (mindstegrænser) for udbetaling og tilbagebetaling af kompensation og morarenter.
 Stk. 2. Arbejdsmarkedets Tillægspension kan modregne kompensation i forfaldne bidrag og morarenter, samt i tidligere for meget udbetalt kompensation.
Kapitel 4 Administration § 13. Udbetaling Danmark skal senest ved udgangen af hver uge videregive oplysninger om udbetaling af barselsdagpenge til selvstændigt erhvervsdrivende til Arbejdsmarkedets Tillægspension, herunder oplysninger om:
 1) Ydelsesberettigedes CPR-nummer.
 2) Barnets CPR-nummer.
 3) Anden forælders CPR-nummer.
 4) Barns fødselsdato/modtagelsesdato ved adoption.
 5) Den selvstændiges CVR-nummer.
 6) Første fraværsdato.
 7) Fraværsårsag/orlovstype.
 8) Arbejdsfortjenesten, der er lagt til grund for tilkendelsen.
 9) Berettiget til sats.
 10) Berettiget til antal timer pr uge.
 11) Udbetalinger til den selvstændigt erhvervsdrivende.
 12) Beregningsuge/udbetalingsuge.
 13) Udbetalt beløb.
 14) Markering af om det er en ny, ændret eller annulleret udbetaling.
 15) Udbetaling af dagpenge for samme barn ved den selvstændigt erhvervsdrivendes og/eller ægtefællens beskæftigelse som lønmodtager.
 § 14. SKAT skal hvert år senest den 1. august videregive oplysninger om selvstændigt erhvervsdrivende til Arbejdsmarkedets Tillægspension, herunder oplysninger om:
 1) CPR-nummer på den selvstændigt erhvervsdrivende.
 2) Hvorvidt der er tale om en udøver af selvstændig erhvervsvirksomhed eller en honorarmodtager med B-indkomst.
 3) Året for den pågældendes status som selvstændigt erhvervsdrivende.
Kapitel 5 Tilsyn og kontrol § 15. For hvert regnskabsår udarbejder Arbejdsmarkedets Tillægspension et årsregnskab bestående af balance, resultatopgørelse og noter.
Der udarbejdes endvidere årsberetning.
Disse dele udgør en helhed.
Regnskabet følger kalenderåret.
 Stk. 2. Det reviderede og godkendte årsregnskab sendes senest 6 måneder efter regnskabsårets udløb til Beskæftigelsesministeriet.
 Stk. 3. Årsregnskabet opstilles på en overskuelig måde i overensstemmelse med loven og forskrifter i henhold til loven.
 Stk. 4. Årsregnskabet er offentligt tilgængeligt.
Kapitel 6 Ikrafttrædelsesregler § 16. Bekendtgørelsen træder i kraft den 15. august 2015.
 Stk. 2. Arbejdsgivernes Tillægspension opkræver første gang bidrag på baggrund af oplysninger fra SKAT om selvstændigt erhvervsdrivende for indkomståret 2014. Bidraget har forfaldsdag den 1. september 2015.
Stk. 3. Arbejdsgivernes Tillægspension udbetaler kompensation til selvstændigt erhvervsdrivende, som påbegynder første orlov som selvstændigt erhvervsdrivende efter den 30. september 2015 i forbindelse med et barns fødsel eller adoption.
Udbetaling af kompensation kan tidligst ske den 1. oktober 2015.
