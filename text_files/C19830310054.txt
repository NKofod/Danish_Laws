Arbejdsformidlingskontorerne Arbejdsløshedskasserne Kommunerne og Amtskommunerne.
 Til orientering fremsendes hermed arbejdsministeriets skrivelse af 5. juli  

 1983 vedrørende regler for udbetaling af godtgørelse til kursister, der er  

 omfattet af arbejdstilbudsordningen eller jobskabelsesordningen.
I henhold til arbejdsministeriets bekendtgørelse nr. 70 af 18. februar  

 1983 om arbejdstilbud til ledige § 11, stk. 3 kan arbejdsgiveren lade  

 undervisning, herunder specialarbejderkurser, indgå i op til 2 måneder af  

 genoptræningsperioden.
Under undervisningen udbetales løn som i den øvrige  

 del af genoptræningsperioden.
 Udbetaling af kursusgodtgørelse må i disse tilfælde ikke finde sted -  

 hverken til arbejdsgiveren eller kursisten.
 Arbejdsgiveren skal i forbindelse med kursustilmeldingen give kursusstedet  

 besked om, at den uddannelsessøgende er omfattet af arbejdstilbudsordningen  

 og derfor ikke skal have udbetalt kursusgodtgørelse.
 Det påhviler endvidere arbejdsformidlingskontorerne og  

 arbejdsløshedskasserne inden godkendelse af udbetaling af kursusgodtgørelse  

 at sikre sig, at kursister ikke er omfattet af arbejdstilbudsordningen.
 Arbejdsdirektoratet er vidende om, at der i en række tilfælde har fundet  

 udbetaling af kursusgodtgørelse sted til personer, der er eller har været  

 omfattet af arbejdstilbudsordningen.
 I de forekommende tilfælde skal de timer, disse personer har deltaget i  

 undervisning, omregnes til arbejdstimer, således at undervisningsperioden  

 medregnes som arbejde i relation til 26-ugers reglen jfr. lov om  

 arbejdsformidling og arbejdsløshedsforsikring m.v. § 55. Ligeledes skal der  

 mellem de involverede parter (a-kasse, arbejdsgiver og arbejdstilbudsperson)  

 finde en regulering af kursusgodtgørelse og løn sted.
For så vidt angår jobskabelsesordningen kan personer, der er ansat efter  

 disse regler, deltage i uddannelsesaktiviteter herunder  

 arbejdsmarkedsuddannelser.
Såfremt der i disse tilfælde skal udbetales  

 kursusgodtgørelse, sker det efter de almindelige regler herom.
 P.D.V.
Per Hersby kontorchef Hanne Breyen fm.
