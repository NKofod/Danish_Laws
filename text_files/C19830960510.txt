(Samtlige amtsråd,  

 sygehusforvaltningerne Hovedstadsrådet Københavns Magistrat Frederiksberg  

 kommunalbestyrelse Direktionen for Rigshospitalet Samtlige  

 kommunalbestyrelser og CF-kommissionen for Storkøbenhavn til orientering) (Samtlige CF-regioner til orientering) I henhold til § 17 i civilforsvarslov nr. 253 af 27. maj 1981 skal alle  

 kommunalbestyrelser udarbejde en civilforsvarsplan og en beredskabsplan for  

 kommunens civilforsvar.
Nærmere regler er fastsat i Indenrigsministeriets  

 vedlagte bekendtgørelse nr. 395 af 8. juli 1982 om planer for det kommunale  

 civilforsvar.
 Efter bekendtgørelsens § 2 skal civilforsvarsplanen, inden den vedtages i  

 kommunalbestyrelsen, forelægges vedkommende sygehusberedskabsmyndighed, hvis  

 udtalelse vedlægges planen, når den indsendes til godkendelse i  

 Civilforsvarsstyrelsen.
 Efter bekendtgørelsens § 7 skal beredskabsplanen forelægges vedkommende  

 sygehusberedskabsmyndighed.
 I denne forbindelse skal Civilforsvarsstyrelsen til orientering meddele:
 Civilforsvarsplanen skal på grundlag af en civilforsvarsfaglig analyse af  

 kommunens struktur redegøre for, hvordan det kommunale civilforsvar vil blive  

 dimensioneret og organiseret under krig og andre ekstraordinære forhold.  

 Planen skal tillige indeholde oplysning om bedriftværn, boligværn og  

 beskyttelsesrum.
 Beredskabsplanen skal indeholde oplysning om omfanget af kommunens  

 civilforsvar og om de foranstaltninger, der skal iværksættes for at udbygge  

 og organisere kommunens civilforsvar i overensstemmelse med den ovennævnte  

 civilforsvarsplan, hvis der træffes bestemmelse om forhøjelse af beredskabet.  

 Beredskabsplanen skal endvidere indeholde oplysning om foranstaltninger til  

 iværksættelse af det kommunale civilforsvars bistand i katastrofesituationer.
 Medens civilforsvarsplanen således giver en oversigt over dimensionering  

 og organiseringen af kommunens fuldt udbyggede civilforsvar (det  

 civilforsvar, der skønnes nødvendigt for at løse de opgaver, der er pålagt  

 kommunen i henhold til civilforsvarsloven) giver beredskabsplanen en oversigt  

 over det faktisk eksisterende civilforsvar i kommunen og om de konkrete  

 foranstaltninger, der i tilfælde af forhøjelse af beredskabet skal  

 iværksættes for at gøre det beredskab, der er til rådighed, klar til indsats,  

 og for at udbygge og organisere kommunens civilforsvar i overensstemmelse med  

 civilforsvarsplanen.
 I henhold til den nævnte bekendtgørelse om planer for det kommunale  

 civilforsvar har Civilforsvarsstyrelsen den 30. juni 1983 udsendt vejledende  

 retningslinier for udarbejdelse af civilforsvarsplanen og beredskabsplanen.
 De vejledende retningslinier består af:
1. Standardcivilforsvarsplan 2. Vejledning til standardcivilforsvarsplan for det  

 kommunale civilforsvar 3. Standardberedskabsplan 4. Vejledning til standardberedskabsplan for det  

 kommunale civilforsvar 5. Vejledende forslag til følgeskrivelse til  

 Civilforsvarsstyrelsen vedrørende civilforsvarsplan.
Det nævnte materiale, der vedlægges til orientering, bygger på  

 retningslinier m.v., der er udsendt af Civilforsvarsstyrelsen til kommunerne  

 og indeholder ingen organisatoriske nydannelser.
Såfremt to eller flere  

 kommunalbestyrelser har samordnet deres kommuners civilforsvar, udarbejder  

 civilforsvarskommissionen fælles planer for de pågældende kommuner.
Der  

 henvises iøvrigt til det foreliggende materiale.
Civilforsvarsplanen er den oversigt over kommunens  

 civilforsvarsplanmateriale, som kommunalbestyrelsen skal indsende til  

 Civilforsvarsstyrelsens godkendelse.
Planen indsendes til godkendelse første  

 gang inden den 1. januar 1984. Godkendelsen omfatter ikke  

 civilforsvarsplanens afsnit 5 vedrørende kommunens civilforsvarsmæssige  

 målsætning og tidsplan.
En revideret civilforsvarsplan indsendes til  

 godkendelse hvert fjerde år.
Planen skal som nævnt ovenfor, inden den  

 vedtages i kommunalbestyrelsen, forelægges vedkommende politi- og  

 sygehusberedskabsmyndighed, hvis udtalelser vedlægges planen, når den  

 indsendes til godkendelse.
Beredskabsplanen skal ikke indsendes til godkendelse i  

 Civilforsvarsstyrelsen, men forelægges vedkommende politi- og  

 sygehusberedskabsmyndighed.
Kommunalbestyrelsen skal løbende ajourføre  

 beredskabsplanen.
 Civilforsvarsplanen forelægges således sygehusberedskabsmyndigheden hvert  

 fjerde år, medens beredskabsplanen forelægges i forbindelse med løbende  

 revisioner.
 Da civilforsvarsplanen i princippet alene giver skematiske oplysninger om  

 kommunens civilforsvars dimensionering og organisation, men ikke nærmere  

 oplysninger om de systematiske sammenhænge og funktioner, er den  

 amtskommunale opgave ved forelæggelsen af civilforsvarsplaner af et begrænset  

 omfang.
 Forelæggelsen af de to planer sker med henblik på orientering og  

 koordination vedrørende den kommunale civilforsvarsplanlægning og den  

 amtskommunale sygehusberedskabsplanlægning.
Udtalelsen om planerne angår alene forholdet mellem  

 sygehusberedskabsplanlægningen og civilforsvarsplanlægningen, idet  

 sygehusberedskabsmyndigheden sammenholder den forelagte kommunale plan med  

 sygehusberedskabsplanen og vurderer, om der er uoverensstemmelse eller  

 mangler.
Dette gælder bl.a. planernes oplysninger om kommunikationssystemet,  

 lokaliteter og ambulancetjeneste.
Forhold der indgår i sygehusberedskabsplanlægningen, og  

 planlægningsmæssigt ikke vedrører civilforsvaret, f.eks. sygehusenes  

 forsyninger og transportmidler under beredskabsforhold, der henhører under  

 det civile beredskab, og evakuering, som planlægges af politiet, medtages  

 ikke i udtalelsen.
Det samme gælder forhold i civilforsvarsplanen, som f.eks.  

 de forskellige kommunale tjenestegrenes dimensionering, der alene har  

 betydning for beskrivelsen af det kommunale civilforsvar.
 P.D.V.
 E.B.
