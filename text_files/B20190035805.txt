Bekendtgørelse om det danske program for social inklusion af de socialt dårligst stillede personer under Den Europæiske Fond for Bistand til de Socialt Dårligst Stillede (FEAD)1 I medfør af tekstanmærkning nr. 111, stk. 1, ad 15.75.21. til § 15 på finansloven for finansåret 2019 fastsættes efter bemyndigelse i henhold til § 1, nr. 1, i bekendtgørelse nr. 16 af 12. januar 2018 om delegation af børne- og socialministerens beføjelser i lov om udlodning af overskud og udbytte fra lotteri og visse beføjelser i finansloven:
Kapitel 1 Indledende bestemmelser § 1. Socialstyrelsen er udpeget til at varetage forvaltnings-, attesterings- og revisionsmyndighedens opgaver for det danske operationelle program for social inklusion af de socialt dårligst stillede personer af 31. maj 2016.
 Stk. 2. Socialstyrelsen fastsætter reglerne mv. under hensyn til Europa-Parlamentets og Rådets forordning nr. 223/2014 af 11. marts 2014 om Den Europæiske Fond for Bistand til de Socialt Dårligst Stillede og det danske operationelle program for social inklusion af de socialt dårligst stillede personer af 31. maj 2016.
 Stk. 3. Bestemmelserne i denne bekendtgørelse finder også anvendelse på teknisk bistand til administration m.v., medmindre Socialstyrelsen bestemmer andet.
 Stk. 4. Programmet finansieres med 85 pct. fra EU og 15 pct. fra den danske finanslov.
 § 2. Bekendtgørelsen finder anvendelse på Socialstyrelsens forvaltning af tilskud fra ansøgningspuljen under Den Europæiske Fond for Bistand til de Socialt Dårligst Stillede (FEAD), jf. § 15.75.21.50. på finansloven for finansåret 2019.
 § 3. Socialstyrelsen kan yde tilskud fra ansøgningspuljen under Den Europæiske Fond for Bistand til de Socialt Dårligst Stillede (FEAD) i overensstemmelse med reglerne i denne bekendtgørelse.
Kapitel 2 Ansøgningspuljen Formål, ansøgerkreds og målgruppe § 4. Ansøgningspuljens formål er, gennem opsøgende indsatser, sociale indsatser og rådgivning, at sikre de mest udsatte hjemløse personer en mere stabil, sund og tryg tilværelse med bedre mulighed for at anvende eksisterende sociale tilbud med henblik på varige forbedringer af deres livsituation.
§ 5. De forventede resultater for de støttede projekter er, at målgruppen opnår en mere stabil, sund og tryg tilværelse med mulighed for at anvende eksisterende indsatser med henblik på varige forbedringer af deres livssituation.
Det skal bl.a. ses ved, at målgruppen kontinuert anvender de tilbud, der stilles til rådighed, at målgruppen forbedrer sin sociale situation og generelle sundhedstilstand, at målgruppen ved en øget motivation indgår i sociale fællesskaber, og at målgruppen indsluses i eksisterende tilbud.
 § 6. Tilskud kan ydes til frivillige sociale organisationer og NGO'er, eventuelt i samarbejde med kommunale institutioner.
 § 7. Målgruppen for ansøgningspuljen er de mest udsatte hjemløse personer.
Kapitel 3 Tildelings- og budgetkriterier § 8. Der gælder følgende faglige krav for at opnå tilskud fra ansøgningspuljen:
 1) Ansøger skal beskrive, at projektets formål er at yde social og rådgivningsmæssig støtte til målgruppen.
 2) Ansøger skal beskrive etablering og drift af nye opsøgende aktiviteter og nye sociale aktiviteter i regi af eksisterende tilbud eller nye tilbud, som skal være målrettet målgruppen.
 3) Ansøger skal beskrive, hvordan projektets aktiviteter supplerer den eksisterende indsats og de tilbud, som allerede er til rådighed for målgruppen i det offentlige system og via frivillige organisationer og NGOer.
 4) Ansøger skal opstille målsætninger på borger- og organisatorisk niveau samt forventede resultater for projektet, jf. § 5.
 5) Ansøger skal bekræfte at ville registrere antal personer, der deltager i projektet, fordelt på alder, køn og social situation, herunder hjemløshed, opholdsstatus, misbrug, psykisk lidelse, funktionsnedsættelse og andre problemstillinger mv.
 Stk. 2. Der gælder endvidere følgende organisatoriske krav for at opnå tilskud fra ansøgningspuljen:
 1) Ansøger skal bekræfte, at projektet ikke modtager støtte fra mere end ét operationelt program, der er medfinansieret fra fonden eller fra andre EU-instrumenter.
 2) Ansøger skal beskrive at have den fornødne administrative, finansielle og operationelle kapacitet til at gennemføre projektet.
 3) Ansøger skal bekræfte at ville deltage i evalueringen.
 4) Ansøger skal beskrive, hvordan projektet kan forankres i eksisterende tilbud efter projektperiodens udløb.
 § 9. Der gælder følgende krav til udarbejdelse af budget:
 1) Budgettet skal fordeles på måneder, hvor projektet har udgifter.
 2) Budgettet skal indeholde projektrelaterede udgifter samt projektrelateret finansiering.
 3) Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstruktur.
 4) Indholdet af den enkelte aktivitet og forudsætningerne for udgiftens størrelse skal fremgå af ansøgningen.
 5) Udgifter skal være specificeret i budgettet.
 6) Der kan ikke budgetteres med uforudsete udgifter.
 7) Udgifter kan ikke samles i overordnede budgetposter som overhead, administrationsbidrag og diverse.
 8) Budgettet skal leve op til reglerne i kapitel 4.
 Stk. 2. Socialstyrelsen udarbejder en budgetskabelon, som ansøger skal anvende i forbindelse med ansøgningen.
Kapitel 4 Ydelse og udbetaling af tilskud § 10. Tilskud ydes til enten hel eller delvis dækning af projektrelaterede udgifter.
Ved projektrelaterede udgifter forstås udgifter, der er nødvendige for at gennemføre projektet.
Ved udgifter forstås afholdte udgifter, der er bogført, godkendt i henhold til regnskabskrav for tilskuddet og betalt, dog maksimalt det bevilligede tilskudsbeløb.
Stk. 2. Tilskud ydes alene i det omfang, der ikke er opnået eller senere opnås tilskud fra anden side til dækning af de budgetposter, som har opnået tilskud fra den ansøgte ansøgningspulje.
Tilskud fra fonde eller anden finansiering må ikke bevirke, at tilskudsmodtageren opnår overskud ved finansieringen af projektet.
Stk. 3. Alene nettoudgifter er tilskudsberettigede.
Indtægter i forbindelse med et projekt skal oplyses og fratrækkes i tilskudsbeløbet.
Alle former for rabatter, refusioner og lignende i forbindelse med et projekt skal også fratrækkes i tilskudsbeløbet.
 § 11. Der kan ydes tilskud til følgende udgifter:
 1) Lønudgifter, der afholdes i forbindelse med, at medarbejdere deltager i projektet, jf. § 13.
 2) Konsulenthonorarer.
 3) Udgifter til revisor.
 4) Lovpligtige forsikringer, herunder arbejdsskadeforsikringer.
5) Udgifter til transport.
Udgifter til transport i egen bil kan højst udgøre statens lave takst pr. km.
 6) Udgifter til aktiviteter til deltagerne.
 7) Udgifter til specifikke uddannelses- og kursusaktiviteter for frivillige samt kompetenceudviklingsforløb for medarbejdere i projektet.
 8) Udgifter til formidling.
 9) Udgifter til lokaler.
 10) Småanskaffelser, herunder kontorhold.
 § 12. Der kan ikke ydes tilskud til dækning af følgende udgifter:
1) Materielanskaffelser for over 50.000 kr. pr. år.
Socialstyrelsen kan i særlige tilfælde godkende, at udgifter til materielanskaffelser i et projekt kan overstige 50.000 kr. pr. år.
Forud for godkendelsen skal tilskudsmodtager indsende en skriftlig og begrundet anmodning herom.
 2) Anskaffelse af fast ejendom.
 3) Anlægsudgifter, herunder ombygning og renovering.
 4) Dækning af underskud.
 5) Tilskud til enkeltpersoners underhold.
 6) Aktiviteter der fuldt ud er finansieret fra anden side, se også § 10, stk. 2.
 7) Generelle uddannelses- og kursusaktiviteter for frivillige.
 8) Aktiviteter for personer uden lovligt ophold i Danmark.
 9) Udgifter til projekter forankret i udlandet samt Grønland og Færøerne.
 10) Udgifter til renter af gæld.
 11) Udgifter til etablering af infrastruktur.
 12) Udgifter til genbrugsvarer.
 13) Udgifter til moms, medmindre den ikke kan blive tilbagebetalt i henhold til gældende momslovgivning.
 § 13. Lønnen for ansatte i projektet må ikke være højere end det lønniveau, der er aftalt i de statslige overenskomster for tilsvarende arbejde.
 Stk. 2. Der kan maksimalt medregnes den faktiske timeløn ganget med det antal timer, som anvendes på projektet, jf. dog stk. 5. Den beregnede løn (den faktiske timeløn ganget med det antal timer, som anvendes på projektet) kan ikke overstige den betalte løn.
Stk. 3. For medarbejdere, der udelukkende er tilknyttet ét støttet projekt hos tilskudsmodtager, og som ikke udfører andre opgaver hos den pågældende tilskudsmodtager, kan dokumentation for den anvendte tid på projektet ske i form af en skriftlig ansættelsesaftale eller et tillæg til en eksisterende ansættelsesaftale.
I aftalen eller tillægget skal arbejdsopgaver, tidsforbrug og løn være angivet.
Aftalen eller tillægget skal være dateret og underskrevet personligt eller elektronisk af arbejdsgiveren og medarbejderen.
Lønudgifterne kan først medtages i projektregnskabet fra den dato, hvor aftalen eller tillægget er indgået.
 Stk. 4. For medarbejdere, der helt eller delvist er tilknyttet et eller flere projekter, skal der etableres en særskilt opgørelse fordelt pr. medarbejder med oplysninger om arbejdsopgaver, tidsforbrug pr. dag, løn, timesatser m.v.  Der kan efter aftale med Socialstyrelsen fastsættes nærmere retningslinjer for medtagelse af løn i tilskudsgrundlaget.
Stk. 5. Hvis der på ansøgningstidspunktet endnu ikke er ansat en eller flere medarbejdere til projektet, kan der ved budgettering, jf. § 9, anvendes et skøn i stedet for faktisk løn.
Skønnet må ikke overstige niveauet, jf. stk. 1 og 2. Beregningen sker herefter på baggrund af det antal timer, der forventes anvendt på projektet ganget med den skønnede lønudgift.
Reglerne om dokumentation i stk. 3 og 4 finder tilsvarende anvendelse i disse tilfælde.
Stk. 6. Socialstyrelsen kan i særlige tilfælde dispensere fra reglerne i stk. 1-5. Forud for en dispensation skal tilskudsmodtager indsende en skriftlig og begrundet anmodning herom.
Der skal også vedlægges eventuel relevant dokumentation.
Socialstyrelsen beslutter derefter, hvorvidt anmodningen om dispensation kan godkendes og i givet fald med hvilke betingelser.
 § 14. Prisen for en given ydelse må ikke være bestemt af f.eks. sammenfald af interesser mellem sælger og køber.
Stk. 2. Afregning af udgifter mellem parter, hvor der ikke er uafhængighed, skal ske til kostpris.
Ved kostpris forstås, at sælger ikke må beregne sig en fortjeneste på den leverede vare eller tjenesteydelse.
 § 15. Socialstyrelsen fastsætter de nærmere betingelser for udbetaling, herunder betingelser med hensyn til følgende:
 1) Regnskab og revision vedrørende aktiviteter, hvortil der gives tilskud.
 2) Løbende rapportering af resultater og indberetning vedrørende aktiviteter, hvortil der gives tilskud.
 3) Offentliggørelse af projektets resultater.
 4) Evaluering af projektet, herunder om efterfølgende opfølgning og effektmåling.
 § 16. Udbetaling af tilskud sker efter, at Socialstyrelsen har modtaget anmodning om udbetaling fra tilskudsmodtager.
Stk. 2. Anmodning om udbetaling skal være modtaget i Socialstyrelsen senest 3 måneder efter, at Socialstyrelsen har udstedt tilskudsbrevet.
Hvis anmodningen om udbetaling ikke er modtaget i Socialstyrelsen inden for fristen, kan Socialstyrelsen lade tilskuddet bortfalde uden yderligere varsel, jf. § 35, nr. 4.
Stk. 3. Udbetaling af tilskud til private tilskudsmodtagere sker til en specifik projektkonto.
Har tilskudsmodtager allerede en konto, hvorpå tilskud fra Socialstyrelsen indsættes, skal denne konto anvendes.
 § 17. Tilskud udbetales som udgangspunkt månedsvis forud i overensstemmelse med det godkendte budget.
Kapitel 5 Ansøgning og kommunikation med Socialstyrelsen § 18. Indsendelse af ansøgning og evt. indberetning af oplysninger til ansøgningspuljen sker digitalt på Socialstyrelsens elektroniske ansøgningsportal.
 Stk. 2. Fysiske og juridiske personer, der er fritaget fra tilslutning til digital post, er undtaget fra kravet i stk. 1.
 § 19. Socialstyrelsen kan stille krav om, at skriftlig kommunikation, herunder indsendelse af oplysning om kontonummer, budgetter, afrapporteringer, perioderegnskaber, endeligt projektregnskab, slutrapporter, revisors erklæringer, regnskabsmateriale og evalueringsoplysninger m.v., jf. f.eks. §§ 18 og 21-24, skal foregå digitalt bl.a. via de it-systemer, som Socialstyrelsen stiller til rådighed.
 Stk. 2. Fysiske og juridiske personer, der er fritaget fra tilslutning til digital post, er undtaget fra kravet i stk. 1.
Kapitel 6 Information § 20. Tilskudsmodtager skal informere offentligheden om, at projektet har opnået et tilskud fra ansøgningspuljen ved enten at opsætte mindst én plakat med information om programmet (minimumsstørrelse A3) med omtale af den finansielle støtte fra EU eller et EU-logo i en rimelig størrelse på et sted, som er umiddelbart synligt for offentligheden.
 Stk. 2. Tilskudsmodtagere og partnerorganisationer, som har et websted, skal desuden give en kort beskrivelse af programmet på deres websted, herunder dets mål og resultater, og fremhæve den finansielle støtte fra EU.
 Stk. 3. Tilskudsmodtagere og partnerorganisationerne skal i alle deres informations- og kommunikationsforanstaltninger anerkende fondens støtte til operationen ved at vise EU-logoet og henvise til EU og ansøgningspuljen.
Kapitel 7 Ændring i projektet § 21. Forud for en væsentlig ændring i projektet eller budgettet skal tilskudsmodtager indsende en skriftlig og begrundet anmodning herom.
Der skal også vedlægges et nyt budget.
Socialstyrelsen beslutter derefter, hvorvidt ændringen kan godkendes.
Uforbrugte tilskudsbeløb § 22. Forud for en overførsel af uforbrugt tilskudsbeløb i et projekthalvår til et senere projekthalvår skal tilskudsmodtager indsende en skriftlig og begrundet anmodning herom.
Såfremt det vedrører en væsentlig overførsel af uforbrugt tilskudsbeløb, kan Socialstyrelsen kræve, at tilskudsmodtager også skal vedlægge et budget med omdisponering af det uforbrugte beløb inden for de samme budgetposter.
Socialstyrelsen beslutter derefter, hvorvidt overførslen kan godkendes.
Projektforlængelse § 23. Socialstyrelsen kan i særlige tilfælde godkende en projektforlængelse.
Forud for en projektforlængelse skal tilskudsmodtager indsende en skriftlig og begrundet anmodning herom.
Der skal også vedlægges et budget for den forlængede periode.
Socialstyrelsen beslutter derefter, hvorvidt forlængelsen kan godkendes og i givet fald med hvilke betingelser og frister.
Kapitel 8 Rapportering § 24. Tilskudsmodtager skal aflægge rapport om gennemførte aktiviteter og resultater for de projektperioder og til de frister, som er fastsat i tilskudsbrevet.
 Stk. 2. Ved projektets endelige afslutning skal tilskudsmodtager indsende en afsluttende rapport inden for den i tilskudsbrevet angivne frist.
 Stk. 3. Socialstyrelsen har ret til at offentliggøre tilskudsmodtagernes rapport, herunder projektets resultater.
Kapitel 9 Registrerings- og regnskabsmæssige forhold § 25. De projektrelaterede udgifter og indtægter skal enten bogføres på konti i en særskilt dimension i tilskudsmodtagers regnskabssystem eller på særskilte konti i et regnskabssystem, der omfatter samtlige transaktioner, og som løbende giver mulighed for, at der kan redegøres for projektets økonomiske stade i forhold til budgetterne.
 Stk. 2. I forbindelse med udarbejdelse af perioderegnskaber og endeligt projektregnskab skal tilskudsmodtager kunne fremlægge en opgørelse over afholdte og betalte udgifter, herunder ekstern betalingsdokumentation.
Stk. 3. Til enhver transaktion skal der forefindes et fysisk eller elektronisk bilag, der dokumenterer registreringens rigtighed.
Bilaget skal beskrive den vare eller den ydelse, som ligger bag udgifter og indtægter fratrukket eventuelle rabatter.
Indeholder bilaget ikke-støtteberettigede udgifter, skal det afmærkes, hvilke poster der ikke anses som støtteberettigede.
Bilagets samlede nettobeløb for støtteberettigede udgifter skal anføres.
Udgifterne skal være afholdt inden for projektperioden, hvilket skal fremgå af bilaget.
Bilaget skal godkendes elektronisk eller påføres en godkendelse for korrekt modtagelse af vare eller levering af ydelse.
 Stk. 4. Regnskabets tal skal kunne opløses i de registreringer, hvoraf de er sammensat (transaktionssporet). Registreringerne og tilhørende bilags- og dokumentationsmateriale skal indeholde de oplysninger, der er nødvendige til dokumentation af registreringens rigtighed (kontrolsporet).
 Stk. 5. Som regnskabsmateriale og bilag anses bl.a.:
1) projektrelaterede registreringer, herunder transaktionssporet, 2) beskrivelse af bogføringen, herunder aftaler om elektronisk dataudveksling, 3) instruks for interne forretningsgange f.eks. vedrørende kontering, registrering, lønberegning samt godkendelse af disse, 4) beskrivelse af systemer, hjælpemidler og lignende vedrørende benyttelse af elektronisk databehandling m.v., 5) beskrivelser af systemer til at opbevare og genfinde opbevaret regnskabsmateriale, 6) projektrelaterede bilag og anden projektrelateret dokumentation, herunder timeregistreringer, lønberegninger og lønsedler, 7) støttemodtagers regnskaber samt perioderegnskaber, endeligt projektregnskab og lignende opstillinger m.v., 8) revisionsprotokoller og revisorpåtegninger eller erklæringer, 9) dokumentation for opfyldelse af tilsagnskontraktens vilkår, herunder vilkårene om lige muligheder, udbud, statsstøtte og informationsforanstaltninger, 10) eksterne bilag, som f.eks. fakturaer, bankkontoudtog, bankkvitteringer og elektroniske systemgodkendelser og 11) øvrige oplysninger, som er nødvendige for kontrolsporet.
Kapitel 10 Regnskab og revision § 26. Tilskudsmodtager skal indsende revideret regnskab for de projektperioder og inden for de frister, som er fastsat i tilskudsbrevet.
 Stk. 2. Ved tilskudsperiodens afslutning aflægges endeligt revideret projektregnskab inden for de frister, der er angivet i tilskudsbrevet.
 § 27. Det indsendte regnskab skal opfylde følgende krav:
 1) Tilskudsmodtager skal anvende det regnskabsskema, som findes på Socialstyrelsens elektroniske ansøgningsportal.
 2) Tilskuddet skal være opført som særskilt indtægtspost.
 3) Tilskuddet skal være anvendt i projektperioden, som fremgår af tilskudsbrevet.
 4) Udgifter, der er afholdt af tilskuddet, skal være specificeret på samme måde som det senest godkendte budget.
 5) Væsentlige udgifter skal være yderligere specificeret, eventuelt tilskud fra anden side til samme projekt, eventuel medfinansiering samt eventuelle øvrige indtægter skal opføres som særskilte indtægtsposter.
Stk. 2. Regnskabet skal underskrives af tilskudsmodtager.
Er tilskudsmodtager en selvejende institution eller forening, skal regnskabet underskrives af den, der ifølge vedtægten tegner institutionen eller foreningen.
 Stk. 3. Socialstyrelsen kan indkalde grunddokumentation, herunder bilag, for de afholdte udgifter.
 § 28. Regnskabet skal være revideret af en registreret eller statsautoriseret revisor.
 Stk. 2. Revisor skal være uafhængig af tilskudsmodtagers virksomhed og må ikke have nogen personlig eller økonomisk interesse i revisionens udfald.
Stk. 3. I tilfælde af revisorskift i tilskudsperioden skal den tiltrædende revisor rette henvendelse til den fratrædende revisor, der har pligt til at oplyse årsagen til fratrædelsen.
Desuden skal tilskudsmodtager skriftligt give Socialstyrelsen besked om revisorskift.
 § 29. Revisionen foretages i overensstemmelse med god offentlig revisionsskik, således som dette begreb er fastlagt i § 3 i lov om revisionen af statens regnskaber m.m., jf. lovbekendtgørelse nr. 101 af 19. januar 2012, og i Rigsrevisionens standarder for offentlig revision (SOR) samt i henhold til Europa-Parlamentets og Rådets forordning (EU) nr. 223/2014 af 11. marts 2014 om Den Europæiske Fond for Bistand til de Socialt Dårligst Stillede.
Stk. 2. Ved revisionen efterprøves, om projektregnskabet er retvisende, og om de dispositioner, der er omfattet af regnskabsaflæggelsen, er i overensstemmelse med meddelte bevillinger, love og andre forskrifter samt med indgåede aftaler og sædvanlig praksis.
Der foretages endvidere en vurdering af, hvorvidt der er taget skyldige økonomiske hensyn ved forvaltningen af de midler, der er omfattet af projektregnskabet.
§ 30. Revisionens omfang afhænger af tilskudsmodtagers administrative struktur og forretningsgange, herunder den interne kontrol og andre forhold af betydning for regnskabsaflæggelsen.
Desuden har tilskuddets størrelse betydning for revisionens omfang.
 § 31. Ved revisionen skal revisor efterprøve, om:
1) projektregnskabet er rigtigt, dvs. uden væsentlige fejl og mangler, herunder at dispositionerne er inden for de godkendte satser for løn, transport og konsulentbistand, 2) tilskudsbetingelserne er opfyldt, 3) tilskuddet er anvendt til formålet, 4) tilskudsmodtagers ledelse har foretaget en afrapportering og 5) tilskudsmodtager har udvist sparsommelighed.
Stk. 2. For tilskud over 500.000 kr. skal der gennemføres forvaltningsrevision.
Ved forvaltningsrevision skal revisor særligt efterprøve, om:
1) de oplysninger, som tilskudsmodtager har meddelt Socialstyrelsen om opfyldelsen af resultatkravene, er dokumenterede og 2) de data, der ligger til grund for den faglige afrapportering, er pålidelige.
 Stk. 3. Revisionen udføres ved stikprøvevise undersøgelser.
§ 32. Tilskudsmodtager skal give revisor de oplysninger, som må anses for at have betydning for bedømmelsen af regnskabet samt for revisors vurdering af forvaltningen, herunder mål og opnåede resultater.
Tilskudsmodtager skal give revisor adgang til at foretage de undersøgelser, denne finder nødvendige og skal sørge for, at revisor får de oplysninger og den bistand, som revisor anser for nødvendig for udførelsen af sit hverv.
§ 33. Bliver revisor opmærksom på lovovertrædelser eller tilsidesættelser af forskrifter af væsentlig betydning i forbindelse med midlernes forvaltning, påhviler det revisor straks at give tilskudsmodtager meddelelse herom, samt påse, at tilskudsmodtagers ledelse inden 3 uger foretager underretning til Socialstyrelsen.
I modsat fald er det revisors pligt at orientere Socialstyrelsen.
Revisors bemærkninger indsendes sammen med meddelelsen.
 Stk. 2. Hvis revisor under sin revision eller på anden måde bliver opmærksom på, at projektets gennemførelse er usikker af økonomiske eller andre grunde, finder stk. 1 tilsvarende anvendelse.
§ 34. Det reviderede regnskab forsynes med en erklæring, hvoraf det fremgår, at regnskabet er revideret i overensstemmelse med reglerne om revision og regnskab.
Eventuelle forbehold og fremhævelse af forhold skal fremgå af erklæringen.
 Stk. 2. Revisor skal afgive en revisionsprotokol med sin vurdering og konklusion af den udførte revision, jf. § 28. Revisionsprotokollen kan afgives i slutningen af erklæringen.
 Stk. 3. Genpart af revisionsprotokollen indsendes af tilskudsmodtager til Socialstyrelsen sammen med det påtegnede regnskab.
Kapitel 11 Tilbageholdelse, bortfald og tilbagebetaling af tilskud § 35. Socialstyrelsen kan beslutte, at tilskuddet tilbageholdes eller bortfalder helt eller delvist, hvis:
1) tilskudsmodtager har givet urigtige eller vildledende oplysninger eller har fortiet oplysninger af betydning for afgørelsen om tilskud eller udbetaling af tilskud, 2) tilskudsmodtager ophører, 3) tilskudsmodtager går konkurs, træder i likvidation, standser sine betalinger, indleder forhandlinger om tvangsakkord, eller hvis der foretages udlæg eller arrest hos tilskudsmodtager, 4) der ikke i henhold til tilsagnets vilkår eller kapitel 10 indsendes revisorerklæring om forretningsgange og registreringssystemer, anmodning om udbetaling af tilskud og grunddokumentation for afholdte udgifter, 5) tilskudsmodtager ikke indsender det endelige regnskab senest 4 måneder efter tilskudsperiodens udløb (medmindre andet er fastsat i tilsagnet), 6) tilskuddet ikke anvendes i overensstemmelse med vilkårene, 7) en forfalden tilbagebetaling ikke er indbetalt til Socialstyrelsen senest 2 måneder efter forfaldsdagen, 8) projektet ikke er sat i gang senest 1 år efter, at tilskudsperioden er begyndt eller 9) forudsætningerne for tilskud i øvrigt er væsentligt ændrede.
 Stk. 2. Socialstyrelsen kan beslutte, at udbetalt tilskud skal tilbagebetales helt eller delvis under de i stk. 1 anførte omstændigheder.
 Stk. 3. Tilskud, der kræves tilbagebetalt efter stk. 1, kan modregnes i kommende tilskudsudbetalinger.
 Stk. 4. Tilskudsmodtager er forpligtet til at give Socialstyrelsen meddelelse om forhold, der kan medføre tilbageholdelse, reduktion, bortfald eller tilbagebetaling af tilskud.
 § 36. Tilskudsmodtager skal straks, og senest inden for 3 uger, underrette Socialstyrelsen skriftligt, hvis tilskudsmodtager bliver bekendt med forhold, der kan medføre tilbageholdelse, bortfald, reduktion eller tilbagebetaling af tilskud, jf. § 35, eller hvis tilskudsmodtager skifter revisor i løbet af projektperioden, jf. § 28, stk. 3.
Kapitel 12 Dokumentationsopbevaring, kontrol og tilsyn § 37. Tilskudsmodtager skal efter anmodning stille alle relevante rapporter og alt regnskabsmateriale m.v. til rådighed for kontrol, tilsyn og revision.
 Stk. 2. Kontrol kan finde sted så længe som projektets rapporter og regnskabsmateriale m.v. skal opbevares, jf. § 38.
 § 38. Tilskudsmodtager er forpligtet til at opbevare dokumentation vedrørende projektet og dets gennemførelse frem til 2028 eller 3 år fra tidspunktet for programmets afslutning.
 § 39. Repræsentanter fra Europa-Kommissionen kan med deltagelse af repræsentanter fra Socialstyrelsen, eller den styrelsen bemyndiger dertil, på stedet kontrollere de projekter, der har opnået tilskud fra ansøgningspuljen.
 Stk. 2. Socialstyrelsen, eller den styrelsen bemyndiger dertil, kan på stedet kontrollere de projekter, der har opnået tilskud fra ansøgningspuljen.
 Stk. 3. Ud over de i stk. 2 nævnte myndigheders kontrol af projekterne kan repræsentanter fra Den Europæiske Revisionsret, Rigsrevisionen, Europa-Kommissionen eller andre enheder i centraladministrationen kontrollere projekterne.
 Stk. 4. Til brug for kontrol kan Socialstyrelsen indhente de fornødne oplysninger hos Skattestyrelsen og andre offentlige myndigheder.
Kapitel 13 Projektets anskaffede materiel ved projektophør § 40. Det afsluttende regnskab skal indeholde indtægter fra eventuelt salg af tiloversblevet materiel ved projektophør.
Prisen fastsættes af en uafhængig vurderingsmand.
 Stk. 2. Projektet kan uden forudgående beslutning fra Socialstyrelsen beholde anskaffet materiel, hvis det fortsætter efter tilskuddets ophør, og hvis værdien af materiellet er op til 10.000 kr.
 Stk. 3. Socialstyrelsen kan beslutte, at projektet kan beholde anskaffet materiel til en værdi på over 10.000 kr., hvis projektet fortsætter efter tilskuddets ophør.
 Stk. 4. Der kan ikke foretages afskrivning af materiellet.
Kapitel 14 Sammensætning af og opgaver for overvågningsudvalget under det danske program for social inklusion af de socialt dårligst stillede personer § 41. Socialstyrelsen nedsætter et overvågningsudvalg for det danske program i henhold til bestemmelserne i Rådets forordning (EU) nr. 224/2014.
 § 42. Socialstyrelsen varetager formandskabet og sekretariatsfunktionen i overvågningsudvalget.
 Stk. 2. Socialstyrelsen etablerer et overvågningsudvalg med et medlem fra henholdsvis Socialstyrelsen, Frivilligrådet, Rådet for socialt udsatte, European Anti Poverty Network i Danmark, Erhvervsstyrelsen og Børne- og Socialministeriet.
 Stk. 3. Repræsentanter fra Europa-Kommissionen deltager i arbejdet i overvågningsudvalget, hvor de har en rådgivende funktion.
Stk. 4. Socialstyrelsen udpeger efter indstilling fra de berørte parter en suppleant for hver af de myndigheder og organisationer, der er repræsenteret i udvalget.
Suppleanterne kan deltage i udvalgets møder.
 Stk. 5. Socialstyrelsen kan på eget initiativ, eller efter udtalelse fra overvågningsudvalget, træffe beslutning om udpegning af tilforordnede eller yderligere medlemmer, hvis det skønnes hensigtsmæssigt.
 § 43. Overvågningsudvalget fastsætter selv sin forretningsorden i overensstemmelse med bestemmelserne i gældende forordning og programmet samt efter aftale med Socialstyrelsen.
§ 44. Overvågningsudvalgets opgaver er fastlagt i Europa-Parlamentets og Rådets forordning (EU) nr. nr. 223/2014.2 Stk. 2. Overvågningsudvalget behandler gennemførelsen af programmet og fremskridt med hensyn til opfyldelse af målene.
I denne sammenhæng undersøger overvågningsudvalget bl.a. følgende:
 1) Fremskridt hen imod opfyldelse af det operationelle programs specifikke mål på grundlag at den dokumentation, der fremsendes af forvaltningsmyndigheden, herunder evalueringsresultater.
 2) Gennemførelsen af oplysnings- og kommunikationsaktioner.
 3) Aktioner, der tager højde for og fremmer lighed mellem mænd og kvinder, lige muligheder og ikke-forskelsbehandling.
 Stk. 3. Overvågningsudvalget undersøger og godkender:
1) metoden til og kriterierne for udvælgelse af operationer i overensstemmelse med de vejledende principper, jf. kapitel 2 og 3, 2) de årlige og endelige gennemførelsesrapporter og 3) forslag fra forvaltningsmyndigheden om eventuelle ændringer af det operationelle program.
Stk. 4. Overvågningsudvalget kan fremsætte bemærkninger til forvaltningsmyndigheden vedrørende gennemførelsen af programmet og evalueringen heraf.
Overvågningsudvalget overvåger aktioner, der er iværksat som resultat af dets bemærkninger.
 Stk. 5. Beslutninger i overvågningsudvalget træffes ved konsensus.
Kapitel 15 Øvrige og afsluttende bestemmelser § 45. Bekendtgørelse nr. 44 af 11. januar 2019 om afskæring af klageadgang på Socialstyrelsens tilskudsområde gælder tilsvarende for denne bekendtgørelse.
 § 46. Bekendtgørelsen træder i kraft den 8. april 2019.
 Stk. 2. For tilskud, der ydes i medfør af denne bekendtgørelse, finder bekendtgørelse nr. 97 af 27. januar 2014 om regnskab og revision m.v. af regnskaber for modtagere af tilskud fra puljer under Social-, Børne- og Integrationsministeriets område ikke anvendelse.
 Stk. 3. For tidligere projekter, der har modtaget tilsagn om tilskud fra ansøgningspuljen inden denne bekendtgørelses ikrafttræden, gælder de hidtil gældende regler.
Socialstyrelsen, den 4. april 2019 Birgitte Anker / Thomas Falslund 1 I bekendtgørelsen er medtaget visse bestemmelser fra Europa-Parlamentets og Rådets forordning 2014/223/EU af 11. marts 2014 om Den Europæiske Fond for Bistand til de Socialt Dårligst Stillede, EU Tidende 2014, nr.
L 72, side 1, Kommissionens delegerede forordning 2014/532/EU af 13. marts 2014 om supplerende regler til Europa-Parlamentets og Rådets forordning 2014/223/EU af 11. marts 2014 om Den Europæiske Fond for Bistand til de Socialt Dårligst Stillede, EU Tidende 2014, nr.
L 148, side 54, Kommissionens delegerede forordning 2015/1972/EU af 8. juli 2015 om supplerende regler til Europa-Parlamentets og Rådets forordning 2014/223/EU af 11. marts 2014 med særlige bestemmelser om indberetning af uregelmæssigheder i forbindelse med Den Europæiske Fond for Bistand til de Socialt Dårligst Stillede, EU Tidende, nr.
L 293, side 11, og Kommissionens delegerede forordning 2015/1972/EU af 8. juli 2015 om fastsættelse af hyppigheden og formatet for indberetninger om uregelmæssigheder vedrørende Den Europæiske Fond for Bistand til de Socialt Dårligst Stillede i medfør af Europa-Parlamentets og Rådets forordning 2014/223/EU af 11. marts 2014, EU Tidende, nr.
L 293, side 26. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er udelukkende begrundet i praktiske hensyn og berører ikke de nævnte forordningers umiddelbare gyldighed i Danmark.
2 Jf.
Europa-Parlamentets og Rådets forordning 2014/223/EU af 11. marts 2014 om Den Europæiske Fond for Bistand til de Socialt Dårligst Stillede, EU Tidende 2014, nr.
L 72, side 1.
