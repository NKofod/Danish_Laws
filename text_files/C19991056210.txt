 Om politiets anvendelse af meldepligt efter  

 udlændingelovens § 34, stk. 2.
 1.
 Drøftelserne med Udlændingestyrelsen og Dansk  

 Røde Kors er nu afsluttet, og der fastsættes herefter  

 følgende retningslinjer vedrørende politiets administration af  

 de nye regler:
 2.  Anvendelse af meldepligt.
 De nye bestemmelser i udlændingelovens § 34, stk. 2,  

 indebærer en præcisering og udvidelse af politiets adgang til i  

 en række, i bestemmelsen fremhævede situationer at anvende  

 meldepligt over for udlændinge, når betingelserne for  

 frihedsberøvelse efter udlændingelovens § 36 ikke er til  

 stede.
 2.1. Udlændingen indgiver ansøgning om  

 asyl ved eller  efter indrejsen og medvirker ikke til sagens oplysning  

 (udlændingelovens § 34, stk. 2, nr. 1).
 Den centrale Politiafdeling træffer afgørelse  

 om anvendelse af meldepligt.
 I denne indledende fase af asylsagsbehandlingen, hvor  

 sagen behandles af politiet, vil Den centrale Politiafdeling træffe  

 bestemmelse om, at udlændingen skal give møde hos politiet 3  

 gange om ugen (mandag, onsdag og fredag), medmindre det i den konkrete sag  

 skønnes hensigtsmæssigt at anvende daglig meldepligt.
 2.2. Udlændingen udebliver fra en afhøring  

 ved Udlændingestyrelsen eller politiet, hvortil den  

 pågældende er indkaldt (udlændingelovens § 34, stk. 2, nr.  

 2).
Denne situation vil i forhold til politiet kunne  

 forekomme i såvel asylsager som andre udlændingesager.
Det  

 påhviler  politikredsene at indberette udeblivelse, f.eks. i  

 forbindelse med forkyndelser, til Den centrale Politiafdeling med henblik  

 på, at afdelingen kan træffe afgørelse om anvendelse af  

 meldepligt.
Udebliver udlændingen fra en samtale ved  

 Udlændingestyrelsen, træffer Den centrale Politiafdeling efter  

 indstilling fra styrelsen afgørelse om eventuel anvendelse af  

 meldepligt.
 Omfanget af meldepligten vil blive fastsat efter en  

 konkret vurdering i hvert enkelt tilfælde afhængig af, om der  

 eventuelt er undskyldelige momenter i forbindelse med udeblivelsen.
 2.3. Udlændingen har udvist voldelig eller  

 truende adfærd over for personer, der udfører opgaver med  

 driften af et indkvarteringssted for udlændinge, eller over for  

 udlændinge, eller over for personer, der i øvrigt opholder sig  

 på indkvarteringsstedet (udlændingelovens § 34, stk. 2, nr.  

 3).
 Den centrale Politiafdeling  træffer  

 afgørelse om anvendelse af meldepligt efter indstilling fra  

 Udlændingestyrelsen, efter at styrelsen har modtaget en anmodning herom  

 fra Dansk Røde Kors/Beredskabsstyrelsen.
 2.4. Udlændingen efterkommer ikke  

 Udlændingestyrelsens bestemmelse om, at udlændingen skal tage  

 ophold efter Udlændingestyrelsens nærmere bestemmelse  

 (udlændingelovens § 34, stk. 2, nr. 4).
Den centrale Politiafdeling træffer  

 afgørelse om anvendelse af meldepligt efter indstilling fra  

 Udlændingestyrelsen.
I tilfælde af, at politikredsene bliver  

 opmærksomme på, at en udlænding er forsvundet fra et  

 asylcenter, uden at dette har forbindelse med politiets sagsbehandling, skal  

 der således ikke indberetning til Udlændingestyrelsen med henblik  

 på styrelsens vurdering af, om der skal ske indstilling til Den  

 centrale Politiafdeling om meldepligt over for den  

 pågældende.
 2.5. Politiet drager omsorg for udlændingens  

 udrejse, og udlændingen medvirker ikke hertil (udlændingelovens §  

 34, stk. 2, nr. 5).
Den centrale Politiafdeling vil som udgangspunkt  

 træffe bestemmelse om, at denne gruppe udlændinge skal give  

 møde hos politiet hver dag.
Nægter en udlænding i  

 forbindelse med en udrejsekontrol at medvirke til udsendelsen, skal Den  

 centrale Politiafdeling underrettes ved kopi af rapporten med henblik  

 på, at der kan træffes bestemmelse om meldepligt.
 3. Mødested for udlændinge, som er  

 pålagt meldepligt af Den centrale Politiafdeling.
 Udlændinge, som  er pålagt meldepligt, og som  

 er indkvarteret i politikredsene 1-11, skal møde hos Den centrale  

 Politiafdeling, Modtagecenter Sandholm.
 Udlændinge, som er pålagt meldepligt, og som  

 er indkvarteret i politikredsene 12-54, skal møde i den aktuelle  

 politikreds efter politikredsens nærmere bestemmelse.
 Den centrale Politiafdeling vil gennemgå samtlige  

 verserende sager, det vil sige især udsendelsessager, hvor det kan  

 være aktuelt at pålægge meldepligt, og herefter anmode de  

 aktuelle politikredse (12-54) om at forkynde meldepligten for de  

 pågældende udlændinge.
Ved forkyndelsen skal blanket P 612-20 på det  

 relevante sprog anvendes.
Udlændingen skal samtidig - om  

 fornødent ved anvendelse af tolk - gøres opmærksom  

 på, at undladelse af at give møde hos politiet som bestemt  

 normalt vil medføre frihedsberøvelse.
 4. Udeblivelse fra at give møde hos politiet,  

 efter at Den centrale Politiafdeling har pålagt udlændingen  

 meldepligt.
 Opmærksomheden henledes på, at det i denne  

 situation efter en konkret vurdering bør overvejes at  

 frihedsberøve udlændingen i medfør af  

 udlændingelovens § 36 med henblik på at sikre den  

 pågældendes tilstedeværelse.
 5.  Underretning til Dansk Røde  

 Kors/Beredskabsstyrelsen og Udlændingestyrelsen om pålagte  

 meldepligter.
Den centrale Politiafdeling vil underrette Dansk  

 Røde kors/Beredskabsstyrelsen og Udlændingestyrelsen om alle  

 pålagte meldepligter.
Dansk Røde Kors/Beredskabsstyrelsen vil  

 drage omsorg for, at udlændingen får billet til offentlige  

 transportmidler fra asylcentret til det sted, hvor udlændingen efter  

 politiets anvisning skal give møde.
 Med henblik på underretning til Dansk Røde  

 Kors/Beredskabsstyrelsen skal politikredsene meddele Den centrale  

 Politiafdeling, hvor udlændingen skal møde.
 6. Klager over Den centrale Politiafdelings  

 afgørelser om meldepligt.
 Den centrale Politiafdelings afgørelser kan  

 påklages til Indenrigsministeriet.
 En eventuel klage har ikke opsættende virkning.
 Den centrale Politiafdeling vil give udlændingen  

 klagevejledning i forbindelse med, at der træffes afgørelse om  

 meldepligt.
 7. Udlændinge, som ikke skal have dækket  

 udgifter til underhold bortset fra kost, logi og sundhedsmæssige  

 ydelser (udlændingelovens § 42 a, stk. 6).
 Det er udlændingestyrelsen, som træffer  

 afgørelse efter bestemmelsen.
Den centrale Politiafdeling afgiver indstilling til brug  

 for Udlændingestyrelsens afgørelser i de situationer, som er  

 omfattet af udlændingelovens § 42 a, stk. 6, nr. 1, 2, 5, 7 og 8. Inden  

 der afgives indstilling, skal politiet afhøre udlændingen, og  

 herunder gennemgå grundlaget for indstillingen samt oplyse den  

 pågældende om, at det er Udlændingestyrelsen, som  

 træffer afgørelse.
Politiet skal endvidere udlevere en kopi af  

 rapporten til udlændingen.
 Den centrale Politiafdeling vil gennemgå samtlige  

 verserende sager, det vil sige især udsendelsessager, hvor det kan  

 blive aktuelt at foretage indstilling til Udlændingestyrelsen, og  

 politikredsene 12-54 vil herefter blive anmodet om at afhøre de  

 pågældende udlændinge.
 I situationer, hvor politikredsene i øvrigt finder,  

 at der kan være anledning til iværksættelse af  

 foranstaltninger efter udlændingelovens § 42 a, stk. 6, skal dette  

 indberettes til Den centrale Politiafdeling med henblik på indstilling  

 til Udlændingestyrelsen.
 8. Orientering til udlændinge om mulighederne for  

 at anvende meldepligt og mulighederne for ikke at udbetale lommepenge,  

 tøjpenge og kostpenge.
Udlændingestyrelsen og Den centrale Politiafdeling  

 vil udarbejde en vejledning herom, som skal udleveres til alle  

 udlændinge, der indkvarteres på et asylcenter.
Vejledningen vil  

 blive udleveret i forbindelse med den første
indkvartering.
