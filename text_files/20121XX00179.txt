Skriftlig fremsættelse (16. november 2012) Skatteministeren (Holger K.: Nielsen):
 Herved tillader jeg mig for Folketinget at fremsætte:
Forslag til lov om ændring af selskabsskatteloven, lov om afgift af lønsum m.v., afskrivningsloven og forskellige andre love (Ophævelse af andelsbeskatningen, forhøjelse af visse lønsumsafgiftssatser, nedsættelse af afskrivningssatsen for store vindmøller, inddragelse af CO2-kvoter under CFC-beskatningen, forhøjelse af afgiften af kaskoforsikringer for lystfartøjer m.v.) (Lovforslag nr.
L 81) En sanering af erhvervsstøtten er en del af aftalen om finansloven for 2013 mellem regeringen (Socialdemokraterne, Radikale Venstre og SF) og Enhedslisten.
En sanering af erhvervsstøtten indgår også i regeringsgrundlaget.
Ved sanering i erhvervsstøtten frigøres der midler, der kan anvendes på højt prioriterede områder og dermed styrke gennemførelsen af regeringens politik.
 Lovforslaget indeholder tre forslag til sanering af erhvervsstøtte.
Andelsbeskatningen foreslås ophævet.
Lønsumsafgiftssatsen for lotterier, sundhedsydelser, fagforeninger, personbefordring, aviser m.v. foreslås forhøjet med 1,04 procentpoint, og afskrivningssatsen for investeringer i vindmøller med en kapacitet over 1 MW foreslås sat ned fra 25 pct. årligt til 15 pct. årligt, således at satsen kommer til at svare til satsen for andre driftsmidler med lang levetid.
 Udover sanering af erhvervsstøtten indeholder lovforslaget et forslag om inddragelse af CO2-kvoter under CFC-beskatningen (Controlled Foreign Companies). CO2-kvoter har den særlige egenskab, at de kan handles på børser eller gennem handelsselskaber ligesom almindelige værdipapirer, der i dag indgår i CFC-beskatningsgrundlaget.
 Desuden indeholder lovforslaget et forslag om at forhøje den gældende afgift af kaskoforsikringer vedrørende lystfartøjer for at tilvejebringe et provenu på 30 mio. kr. årligt til at finansiere udgifterne til driften af de maritime radiobaserede nød-, il- og sikkerhedstjenester i Danmark.
 Herudover indeholder lovforslaget en række tekniske justeringer i skattelovgivningen.
Lovforslagets skønnes at medføre et samlet merprovenu på 470 mio. kr. i varig virkning.
Finansårsvirkningen i 2013 skønnes til et merprovenu på 625 mio. kr.
Lovforslaget sendes i høring samtidig med fremsættelsen.
Det har af tidsmæssige årsager grundet forslagets tilknytning til finanslovsaftalen 2013 ikke været muligt at sende forslaget i høring forud for fremsættelsen.
Som følge af at forslaget skal have virkning fra 2013, ønskes forslaget vedtaget inden jul med henblik på ikrafttræden ved årsskiftet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
