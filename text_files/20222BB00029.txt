Fremsat den 8. februar 2023 af Nick Zimmermann (DF), Alex Ahrendtsen (DF), Mikkel Bjørn (DF), Pia Kjærsgaard (DF), Peter Kofod (DF), Morten Messerschmidt (DF) og Mette Thiesen (DF) Forslag til folketingsbeslutning om, at kun danske statsborgere skal kunne stemme til danske valg Folketinget pålægger regeringen inden udgangen af indeværende kalenderår at tage aktive skridt for at ændre Traktaten om Den Europæiske Unions funktionsmåde, så landene selv kan beslutte, om det kun skal være landenes egne statsborgere, der kan stemme og er valgbare til de nationale valg.
Bemærkninger til forslaget Det følger af art. 22 i Traktaten om Den Europæiske Unions funktionsmåde, at unionsborgere, der har bopæl i en medlemsstat, hvor disse ikke er statsborgere, har valgret og er valgbare til kommunale og regionale valg og europaparlamentsvalg i den medlemsstat, hvor de har bopæl, på samme betingelser som statsborgere i denne stat.
Disse EU-retlige regler er gennemført i dansk lovgivning gennem reglerne i lov om kommunale og regionale valg og europaparlamentsvalgloven om valgret og valgbarhed for unionsborgere med fast bopæl i Danmark.
 Ifølge dansk lovgivning kan man stemme til valg til kommunalbestyrelser og til regionsråd, hvis man er fyldt 18 år og har fast bopæl i kommunen (kommunale valg) eller i regionen (regionale valg).
 Herudover skal man opfylde et af følgende krav:
 at man er dansk statsborger  at man er statsborger i et af de øvrige EU-lande  at man er statsborger i Island eller Norge  at man uden afbrydelse har boet i Danmark i de sidste 4 år før valgdagen Forslagsstillerne finder det ikke rimeligt, at borgere fra andre EU-lande kan stemme på lige fod med danske statsborgere, da man med sin stemme kan forandre landet i en negativ retning, da valgene til både kommunalbestyrelserne og regionsrådene er afgørende for selve samfundets opbygning og udvikling.
At afgive sin stemme lokalt handler ikke kun om at være med til at præge lokale beslutninger, såsom om der på den lokale byggegrund skal anlægges et supermarked, eller om der skal være to vejbump et sted.
Det kan handle om kommunens grundlæggende indretning, f.eks. om kommunen vil acceptere religiøst kønsopdelte svømmehaller og halalslagtede produkter i kommunens institutioner, eller om kommunen skal opføre en stormoské.
 Derfor ønsker forslagsstillerne, at regeringen tager aktive skridt i EU-regi for at sikre, at Danmark selv kan bestemme, hvilke borgere der kan stemme og er valgbare til de nationale valg.
 Forslaget må forventes at få konsekvenser for forholdet til EU-retten i den forstand, at forslaget indebærer et opgør med art. 22 i Traktaten om Den Europæiske Unions funktionsmåde.
Skriftlig fremsættelse Nick Zimmermann (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at kun danske statsborgere skal kunne stemme til danske valg.
(Beslutningsforslag nr.
B 29) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
