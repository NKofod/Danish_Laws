Nr LSF 263 Forslag til Lov om ændring af lov om personskatteloven (Forhøjelse af  

 personfradraget for pensionister) Fremsat af Lykketoft (S) Helen Beim (S) Erling Christensen (S) Pia  

 Gjellerup (S) J.
K.
Hansen (S) Jytte Hilden (S) Stavad (S) den 14. april 1988 § 1 I lov om indkomstskat og formueskat for personer m.v.
 (personskatteloven), jf. lovbekendtgørelse nr. 623 af 18.
 september 1987, som ændret senest ved § 2 i lov nr. 132 af 12.
 marts 1988, foretages følgende ændring:
I § 10, stk. 2, ændres i 1. pkt. »26.200 kr.« til:  

 »26.900 kr.«, og i 2. pkt. ændres »46.500 kr.« til: »47.200  

 kr.«.
§ 2 Loven har virkning fra og med indkomståret 1989.
Bemærkninger til lovforslaget Lovforslaget betyder, at pensionisters personfradrag i 1989 bliver ekstraordinært forhøjet med 800 kr.
Formålet er at kompensere pensionisterne for »overhæng« på januarpristallet på 1,2 point samt for en gammel dyrtidsportion i 2. halvår 1988.
Da Socialdemokratiet og regeringen i december 1987 forhandlede om finanslovforslaget, blev der opnået enighed om en nulstilling af reguleringspristallet pr. 1. januar 1988. Det var den udtrykkelige forudsætning, at januar 1988-pristallet forventedes at blive præcis 163, og at udviklingen i reguleringspristallet fra januar til april ikke kunne medføre udløsning af mere end een gammel dyrtidsportion pr. 1. juli 1988.
Derfor er der vedtaget en pensionslov med finanslovaftalens ekstraordinære pensionsforhøjelser plus een gammel dyrtidsportion til ikrafttræden pr. 1. juli 1988.
Imidlertid har prisstigningerne som følge af arbejdsgiverafgiftsomlægningen sprængt de forudsætninger, som regeringen fremlagde for finanslovforliget.
Socialdemokratiet har hele tiden beklaget, at regeringen ikke valgte at imødegå risikoen for uønskede og unødige prisstigninger som følge af julepakken ved særlige lovindgreb, men måtte affinde sig med regeringens forsikringer om, at julepakken medførte neutralitet i forhold til prisudviklingen.
Nu må vi imidlertid konstatere, at reguleringspristallet i januar 1988 blev 164,2 og ikke som forudsat af regeringen præcis 163.
Dette »overhæng« medfører sammen med en betænkelig kraftig prisstigning i februar måned 1988 udsigt til, at de gamle pensionsregler på trods af regeringens prognose ville have udløst to dyrtidsportioner pr. 1. juli 1988. Socialdemokratiet mener ikke, at pensionisterne skal bøde for regeringens fejlagtige skøn.
Men finanslovaftalens pensionsforslag er vedtaget, og pristalsloven bør af tekniske grunde vedtages som foreslået.
Derfor foreslår Socialdemokratiet, at det uforudsete varige  

 »tab« som følge af overhænget og eengangs'tabet' af een gammel dyrtidsportion i 2. halvår 1988 kompenseres ved en ekstraordinær forhøjelse af personfradraget for alle pensionister med 700 kr.
 (1987-prisniveau) fra og med indkomståret 1989.
Da praktisk talt alle pensionister betaler skat, er det typiske nettotab »ved overhænget« 50 øre pr. dag, og tabet i 2. halvår 1988 ved fraværet af een gammel dyrtidspension er i alt godt 200 kr. efter skat.
Den nødvendige forhøjelse af personfradraget, der giver en skatteværdi svarende til disse to elementer i 1989, er ca. 800 kr.
800 kr. i 1989 modsvarer nogenlunde en ekstraordinær regulering på 700 kr. af grundbeløbet for pensionisternes personfradrag (1987-priser).
Resultatet af vedtagelsen af nærværende lovforslag er således, at et »nettotab« på typisk 1,20 kr. pr. dag i forhold til fuld gammel dyrtidsregulering rigeligt genindhentes i sparet skat i 1989.
Derved er der ingen tvivl om, at pensionisterne i løbet af 1988-89 fuldt ud får den forbedring, som var forudsætningen ved aftalen om finansloven for 1988.
