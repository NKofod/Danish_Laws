Bekendtgørelse om offentlig elektronisk fiskeauktion1) I medfør af § 10, stk. 1, § 101 og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 261 af 21. marts 2019, fastsættes:
Tilladelse til offentlig elektronisk fiskeauktion § 1. Fiskeristyrelsen kan efter ansøgning tillade, at indehavere af bevilling til afholdelse af offentlig fiskeauktion afholder offentlig fiskeauktion i elektronisk form.
 Stk. 2. Det er ikke tilladt at drive offentlig elektronisk fiskeauktion uden fornøden tilladelse, jf. stk. 1.
 § 2. Fiskeristyrelsen træffer afgørelse om tilladelse til afholdelse af offentlig fiskeauktion i elektronisk form senest 4 uger efter modtagelse af ansøgningen og al nødvendig dokumentation, jf. dog stk. 2.
Stk. 2. Fristen kan forlænges én gang, hvis sagens kompleksitet berettiger det.
Fiskeristyrelsen begrunder forlængelsen og varigheden af forlængelsen og meddeler dette til ansøgeren inden udløbet af fristen i stk. 1.
 Stk. 3. Afholdelse af offentlig fiskeauktion i elektronisk form må ikke påbegyndes, før der er modtaget tilladelse hertil fra Fiskeristyrelsen.
Stk. 4. Når Fiskeristyrelsen har modtaget en ansøgning om tilladelse til afholdelse af offentlig fiskeauktion i elektronisk form, sender Fiskeristyrelsen en kvittering til ansøgeren med oplysning om 1) sagsbehandlingsfristen og 2) klagemuligheder.
 § 3. Tilladelse efter § 1, stk. 1, gives, såfremt bevillingshaver tilsikrer at følgende vilkår opfyldes:
 1) Interesserede auktionskøbere kan skaffe sig det udstyr, programmer og systembeskrivelser m.v., der er nødvendige for at kunne byde på fiskeauktionen på lige vilkår.
 2) Det elektroniske auktionssystem sikrer ensartet behandling af de afgivne bud.
 3) Fiskeauktionen er tilgængelig for enhver.
 Stk. 2. Fiskeristyrelsen kan efterfølgende supplere eller ændre i de generelle tilladelsesvilkår, i det omfang det er påkrævet i medfør af regler om elektronisk handel.
 Stk. 3. Tilladelsen meddeles eller fornyes for 3 år ad gangen.
 § 4. Bevillingshaver kan kræve, at en køber ved den elektroniske fiskeauktion dokumenterer sin kreditværdighed i form af en kreditgodkendelse, inden der afgives bud.
 § 5. § 22, stk. 3. og 5, i bekendtgørelse nr. 1555 af 11. december 2015, finder ikke anvendelse ved afholdelse af elektronisk fiskeauktion.
§ 6. Fiskeristyrelsen kan efter ansøgning godkende, at reglerne i det til enhver tid gældende reglement for de almindelige offentlige fiskeauktioner fraviges i det omfang den elektroniske fiskeauktion nødvendiggør det.
Fravigelser fra reglementet skal beskrives og begrundes over for Fiskeristyrelsen.
 Stk. 2. Reglementet eller det eventuelt ændrede reglement skal være offentligt tilgængeligt på auktionens hjemmeside eller lignende.
 § 7. Bevillingshaver skal sikre, at kontaktoplysninger til Fiskeristyrelsen er offentligt tilgængelige på auktionens hjemmeside.
Tilbagekaldelse af tilladelse til offentlig elektronisk fiskeauktion § 8. Afholdelse af offentlig elektronisk fiskeauktion i strid med tilladelsesvilkårene kan medføre tilbagekaldelse af tilladelsen.
Stk. 2. Bevillingshaver har i øvrigt pligt til at påse, at fiskeauktionen til enhver tid drives i overensstemmelse med gældende love, bekendtgørelser m.v. på fiskeri- og fødevareområdet, samt i overensstemmelse med reglerne for elektronisk handel herunder EU-retsforskrifter.
Manglende iagttagelse af gældende regler kan medføre tilbagekaldelse af tilladelsen.
 Stk. 3. Tilbagekaldelse efter stk. 1 og 2, kan kun ske, hvis Fiskeristyrelsen vurderer, at der foreligger en grov eller gentagen overtrædelse af vilkår eller regler, og at overtrædelsen bevirker eller kan bevirke utilstrækkelig offentlighed eller gennemsigtighed i omsætningen af fisk.
Straf § 9. Med bøde straffes den, der:
 1) Overtræder § 1, stk. 2, § 2, stk. 3, § 6, stk. 2 eller § 7.
 2) Tilsidesætter vilkår, der er fastsat efter § 3.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttrædelse § 10. Bekendtgørelsen træder i kraft den 1. januar 2022.
 Stk. 2. Bekendtgørelse nr. 1189 af 9. december 2009 om offentlig elektronisk fiskeauktion ophæves.
Ministeriet for Fødevarer, Landbrug og Fiskeri, den 3. december 2021 Rasmus Prehn / Nicolai Alexander Vandkilde Højlund 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv nr. 2006/123/EF af 12. december 2006 om tjenesteydelser i det indre marked, EU-Tidende 2006, nr.
L 376, s. 36.
