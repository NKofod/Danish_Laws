Beretning afgivet af Retsudvalget den 27. maj 2016 Beretning over Forslag til folketingsbeslutning om styrkelse af datasikkerhed [af Rune Lund (EL) og Pernille Skipper (EL)]:
1. Udvalgsarbejdet Beslutningsforslaget blev fremsat den 1. april 2016 og var til 1. behandling den 17. maj 2016. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 3 møder.
Spørgsmål Udvalget har stillet 1 spørgsmål til justitsministeren, som denne har besvaret.
2. Politiske bemærkninger I forlængelse af Retsudvalgets beretning nr. 4 af 15. januar 2015 har justitsministeren i sit svar af 14. januar 2016 på REU alm. del  spørgsmål nr. 147 redegjort for regeringens umiddelbare holdning til en række af de rejste anbefalinger i Retsudvalgets beretning.
 Et flertal i udvalget (udvalget med undtagelse af IA) bemærker, at regeringen sammen med KL og Danske Regioner har fremlagt digitaliseringsstrategien 2016-2020, hvor datasikkerhed også er på dagsordenen.
 Ligeledes bemærker partierne, at EUs nye databeskyttelsesforordning er blevet vedtaget den 14. april 2016 og skal anvendes fra den 25. maj 2018. Der vil som opfølgning på databeskyttelsesforordningen forventeligt skulle foretages en række justeringer i dansk lovgivning, og Justitsministeriet har igangsat et projektarbejde herom, som i første kvartal 2017 skal resultere i en publikation med analyser, anbefalinger og forslag til lovgivningsmæssige tilpasninger som følge af forordningen.
I forlængelse af SE & HØR-sagen nedsatte den tidligere regering en tværministeriel arbejdsgruppe, der skulle kortlægge beskyttelsen af oplysninger om borgernes elektroniske betalinger m.v.
Arbejdsgruppen vil inden sommerferien 2016 komme med sine anbefalinger.
Partierne noterer sig, at justitsministeren med udgangspunkt i denne kortlægning vil indkalde til politiske forhandlinger om datasikkerhed med Folketingets partier.
I disse forhandlinger vil alle anbefalinger i Retsudvalgets beretning nr. 4 af 15. januar 2015 indgå.
Partierne bemærker, at justitsministeren under 1. behandling af beslutningsforslaget klart tilkendegav, at ministeren vil indkalde til forhandlinger med alle Folketingets partier om de i Retsudvalgets beretning nr. 4 omtalte tiltag, med henblik på der sker handling på og afklaring af de nævnte forslag snarest muligt.
Partierne noterer sig også, at justitsministeren under 1. behandling i øvrigt oplyste, at regeringen lægger op til at styrke Datatilsynet i 2016 med ca. 2 mio. kr. årligt fra 2017 og frem, hvilket svarer til en bevillingsforøgelse på ca. 10 pct.
Derudover vil spørgsmålet om tilsynets ressourcer løbende blive overvejet i forbindelse med arbejdet med databeskyttelsesforordningen.
 P.u.v.
