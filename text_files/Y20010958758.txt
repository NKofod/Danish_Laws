Momsmæssig vurdering af  

 produktionsskoler i statsfængslerne Told- og Skattestyrelsen har på grundlag af en  

 henvendelse fra en told- og skatteregion i anledning af en konkret sag  

 vejledende udtalt sig om den momsmæssige status for produktionsskoler i  

 statsfængsler.
Produktionsskolerne er oprettet for, at  

 statsfængslerne kan opfylde forpligtelsen ifølge straffeloven  

 om, at de indsatte skal være beskæftigede.
Beskæftigelsen  

 er et led i en resocialiseringsproces for de indsatte.
Det er de svageste indsatte, der er beskæftigede  

 på produktionsskolerne.
Det kortsigtede mål hermed er at  

 opkvalificere de indsatte til deltagelse i egentlig undervisning, produktion  

 eller økonomidrift.
Det langsigtede mål er at udruste eleverne  

 til et almindeligt liv efter fængslet.
Det er til styrelsen oplyst, at der er 10  

 produktionsskoler i fængselssystemet, som er meget forskellige i  

 indhold (produktion mv.) og nogle producerer mere end andre.
Fælles er,  

 at alle giver underskud.
Direktoratet for Kriminalforsorgen har til styrelsen  

 oplyst, at produktionsskolernes måde at fungere på ligner den  

 måde, hvorpå en produktionsskole efter lov om daghøjskoler  

 og produktionsskoler m.v. fungerer.
Dog følger produktionsskolerne  

 straffeloven, da de er oprettet for at opfylde bestemmelsen om, at indsatte  

 skal være beskæftigede.
Direktoratet for Kriminalforsorgen har videre oplyst, at  

 tiden i produktionsskolen anvendes til praktisk undervisning i et  

 værksted for eksempel ved en drejebænk.
Der kan være max. 6  

 indsatte af gangen i en produktionsskole.
Typisk vil de indsatte i  

 produktionsskole være på værksted i 50 pct. af tiden, og  

 den resterende tid anvendes til en eller anden form for undervisning.
Der kan  

 være tale om dansk for udlændinge eller specialundervisning mv.  

 Indenfor kriminalforsorgen er produktionsskole kategoriseret under  

 uddannelse.
 Ved besvarelsen er det forudsat, at det er muligt at  

 adskille den egentlige produktion og undervisning fra de aktiviteter, der  

 foregår i forbindelse med produktionsskolen.
Det er styrelsens opfattelse, at produktionsskoler  i  

 statsfængsler er afgiftspligtige personer, jf. momslovens § 3, stk. 2,  

 nr. 3, da de må anses for at levere varer og ydelser i konkurrence med  

 erhvervsvirksomheder.
Det er også styrelsens opfattelse, at der er tale  

 om en konkurrencesituation, selv om fremstillingen sker under specielle  

 forhold, og selv om fremstillingen af produkterne sker med stort spild, idet  

 momspligtige virksomheder kan fremstille tilsvarende produkter med henblik  

 på salg.
 Produktionsskolerne er omfattet af momslovens § 4, stk. 1,  

 idet de leverer varer i form af de produkter, der er fremstillet i skolerne  

 mod vederlag til aftagere.
 Leverancer fra produktionsskolerne er herefter som  

 udgangspunkt afgiftspligtige, med mindre de kan fritages efter andre  

 bestemmelser i momsloven.
 De fritagelsesbestemmelser, der kan være relevante i  

 denne sammenhæng, er § 13, stk. 1, nr. 2, om social forsorg og bistand  

 eller § 13, stk. 1, nr. 3, om undervisning og kursusvirksomhed.
Produktionsskolerne er som nævnt oprettet for, at  

 statsfængslerne kan opfylde forpligtelsen ifølge straffeloven  

 om, at de indsatte skal være beskæftigede.
Beskæftigelsen  

 er et led i en resocialiseringsproces for de indsatte.
Der lægges stor  

 vægt på undervisningselementet i produktionsskolerne, og i  

 indhold følger statsfængslernes produktionsskoler lov om  

 daghøjskoler og produktionsskoler m.v.
At der lægges stor  

 vægt på undervisningen giver sig udslag i, at der gives  

 instruktion i selve værkstedet (produktionsskolen), ligesom der er et  

 særligt undervisningslokale til hver produktionsskole i  

 statsfængslerne.
De fleste indsatte, der er beskæftigede i en  

 produktionsskole tilbringer halvdelen af tiden på værkstedet,  

 mens den anden halvdel bruges på undervisning, som kan bestå i  

 dansk for udlændinge, undervisning for ordblinde og anden  

 specialundervisning mv.  Den produk- tion, der måtte være  

 på produktionsskolen, er således ikke fremstillet med det  

 overordnede formål at opnå en indtægt.
 Ud fra en samlet vurdering er det derfor styrelsens  

 opfattelse, at produktionsskolerne i fængslerne i momsmæssig  

 sammenhæng som udgangspunkt kan sidestilles med produktionsskoler i  

 henhold til lov om daghøjskoler og produktionsskoler m.v., idet disse  

 skoler følger reglerne i denne lov, og målet med skolerne er  

 undervisning.
Dermed er produktionsskoler i statsfængsler omfattet  

 af momslovens § 13, stk. 1, nr. 3, jf. afsnit D.11.3 i momsvejledningen 2000.  

 Det gælder også, selv om et af formålene med  

 produktionsskoler i statsfængslerne er resocialisering og dermed  

 også har karakter af social forsorg.
Fritagelsen er dog betinget af, at  

 produktion og salg er beskeden, som tilfældet er på  

 produktionsskoler omfattet af lov om daghøjskoler og produktionsskoler  

 m.v.
 Fritagelsen af den enkelte produktionsskole skal  

 således ske efter en konkret vurdering af de foreliggende  

 omstændigheder.
