Skriftlig fremsættelse (5. oktober 2016) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af lov om kuldioxidafgift af visse energiprodukter, lov om afgift af lønsum m.v., lov om afgift af elektricitet, lov om afgift af kvælstofoxider, lov om registrering af køretøjer og forskellige andre love (Tilpasning af afgiftslovene til Europa-Kommissionens statsstøttereform, lønsumsafgiftsfritagelse for visse undervisningsaktiviteter, ændring af godtgørelsesbestemmelse for elektricitet leveret fra land til skibe, tekniske justeringer af lov om afgift af kvælstofoxider og ændring af reglerne for registrering og udstedelse af EU-registreringsbevis for blokvogne) (Lovforslag nr.
L 29) Med dette lovforslag foreslår regeringen at gennemføre de tilpasninger af dansk lovgivning, som er nødvendige i lyset af Europa-Kommissionens statsstøttereform om modernisering af den Europæiske Unions statsstøttepolitik.
Reformen vil bl.a. betyde, at der bliver skabt større åbenhed om tildeling af statsstøtte bl.a. i form af et EU-register over støttemodtagere, der modtager støtte over 500.000 euro.
Dette vil være med til at sikre, at der ikke gives uretmæssig støtte i andre EU-lande.
Samtidig bliver processen i forbindelse med godkendelse af støtteordninger gjort smidigere.
Det vil som led heri være nødvendigt at forpligte de virksomheder, der modtager over 500.000 euro i støtte pr. støtteordning pr. kalenderår, til at indberette støttebeløbet til SKAT.
Lovforslaget indeholder endvidere en ændring til lønsumsafgiftsloven, som har til formål at fritage erhvervs- og produktionsskoler og universiteter m.fl. for lønsumsafgift for deres aktiviteter vedrørende undervisning.
Herved ligestilles disse uddannelsesinstitutioner afgiftsmæssigt i forhold til andre uddannelsesinstitutioner, der allerede i dag er fritaget for lønsumsafgift.
For at skabe gode vilkår for anvendelse af miljøvenlig elektricitet frem for fossile brændsler foreslås det også at skabe bedre forudsætninger for, at erhvervsskibe kan vælge elektricitet frem for fossile brændsler ved at ændre i godtgørelsesbestemmelsen vedrørende levering af elektricitet fra land til skibe.
Dermed vil alle erhvervsskibe, uanset størrelse, som ligger ved kaj i havn, fremadrettet kunne modtage elektricitet fra land til en sats på 0,4 øre pr. kWh.
 Derudover foreslås for at skabe mulighed for en lettere og mere præcis opgørelse af afgift af kvælstofoxider, at der foretages en række tekniske ændringer i lov om afgift af kvælstofoxider.
Endelig foreslås det, at blokvogne kan registreres i Køretøjsregisteret, og at blokvogne kan få udskrevet en EU-registreringsattest.
En EU-registreringsattest vil styrke transporterhvervenes mulighed for at udøve deres virksomhed i andre EU-lande.
 Lovforslaget er omfattet af de fælles ikrafttrædelsesdatoer og ønskes vedtaget senest 4 uger før den 1. januar 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
