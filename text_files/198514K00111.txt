Nr BTL 111 Betænkning over Forslag til lov om ændring af lov om beskatningen af  

 pensionsordninger m.v. og lov om en realrenteafgift af visse  

 pensionskapitaler m.v. (Ændring af reglerne om kapitalpension, indførelse af  

 rateopsparing i pensionsøjemed, ophævelse af 2.000 kr.s fradraget m.v.)   

 Nr L 111 1985-86, 1. samling Blad nr 569 Afgivet af skatte- og afgiftsudvalget Afgivet: 19860220 Udvalget har behandlet lovforslaget i nogle møder og har herunder stillet spørgsmål til ministeren for skatter og afgifter, som denne har besvaret skriftligt.
Nogle af ministerens besvarelser er optrykt i et bilag til denne betænkning.
Udvalget har endvidere modtaget mundtlige og/ eller skriftlige henvendelser fra:
Danmarks Sparekasseforening, Den Danske Bankforening og Foreningen af Statsautoriserede Revisorer.
Nogle af disse henvendelser er sammen med ministerens kommentarer hertil optrykt i et bilag.
Der er af ministeren for skatter og afgifter stillet ændringsforslag, hvorom henvises til de ledsagende bemærkninger.
Herefter indstiller et flertal (socialdemokratiets, det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse med de af ministeren stillede ændringsforslag.
Et mindretal (socialistisk folkepartis medlemmer af udvalget) indstiller lovforslaget til forkastelse ved 3. behandling.
Mindretallet beklager, at det oprindelige og mellem skattereformpartierne aftalte indgreb i beskatning af pensionsordninger m.v. er blevet taget af bordet og udvandet.
 Mindretallet finder derfor lovforslaget helt utilstrækkeligt.
Endelig konstaterer mindretallet, at det hul i reglerne om tillægsskat, mindretallet har fundet under udvalgsbehandlingen, ikke er blevet stoppet.
Se svaret på spørgsmål 4, der er optrykt i bilaget.
Et andet mindretal (fremskridtspartiets medlem af udvalget) vil redegøre for sin stilling til lovforslaget ved dettes 2.
behandling.
Mindretallet vil i øvrigt fremkomme med sine bemærkninger til skattereformen som helhed i tillægsbetænkningerne over de enkelte lovforslag.
Ændringsforslag Af ministeren for skatter og afgifter, tiltrådt af et flertal (udvalget med undtagelse af SF og FP):
Til § 1 1) Indledningen affattes således:
 »I lov om beskatningen af pensionsordninger m.v., jfr.
 lovbekendtgørelse nr. 358 af 2. juli 1984, som ændret ved lov nr.
527 af 11. december 1985, foretages følgende ændringer:» 2) I den under nr. 7 foreslåede § 11 A, stk. 1, nr. 2, 2. pkt., ændres »halvdelen af de til den tidligere ordning aftalte fremtidige indbetalinger« til: »halvdelen af de på dette  

 tidspunkt aftalte fremtidige indbetalinger«.
3) I den under nr. 7 foreslåede § 11 A, stk. 1, nr. 5, udgår sidste punktum.
 4) I den under nr. 7 foreslåede § 11 A affattes stk. 2 således:
»Stk. 2. Ministeren for skatter og afgifter fastsætter nærmere regler om opgørelsen af ordningens værdi og kan fastsætte regler om administrationen af ordningen.« 5) I den under nr. 19 foreslåede affattelse af § 18, stk. 1, ændres i 3. pkt. »betalt af arbejdsgiveren« til: »indbetalt af arbejdsgiveren«.
6) I den under nr. 29 foreslåede § 18 A, stk. 1, 1. pkt., ændres »stk. 5« til: »§ 18, stk. 5,».
 7) I den under nr. 34 foreslåede § 21 A indsættes som stk. 3:
»Stk. 3. Ministeren for skatter og afgifter kan tillade, at indbetalinger, der i et indkomstår overstiger beløbsgrænsen i § 16, stk. 1, tilbagebetales eller udbetales, når særlige omstændigheder taler derfor.
Ministeren kan fastsætte særlige vilkår for tilbagebetalingen eller udbetalingen.« 8) Efter nr. 40 indsættes som nyt nummer:
 »01. I § 26, stk. 1, 1. pkt., ændres »Afgiften efter § 25«  

 til:
»Afgiften efter § 25, nr. 1-2 og nr. 4-5,».« 9) Efter nr. 41 indsættes som nyt nummer:
»02. I § 27, stk. 1, nr. 1, ændres »§ 25, nr. 4« til:  

 »§ 25, nr. 5«.' 10) I den under nr. 47 foreslåede affattelse af § 30, stk. 2, ændres i 4. pkt. »reglerne i § 5, stk. 2« til: »reglerne i § 5,  

 stk. 2, § 11 A, stk. 1, nr. 7, og § 12, stk. 1, nr. 4«.
 11) Efter nr. 53 indsættes som nyt nummer:
 »03. I § 41, stk. 1, indsættes efter nr. 5 som nyt nummer:
»6. fra en kapitalforsikring eller opsparing i pensionsøjemed til en rateforsikring eller rateopsparing i pensionsøjemed, såfremt overførsel finder sted inden det fyldte 55. år.«» 12) Efter nr. 54 indsættes som nyt nummer:
»04. I § 43, stk. 2, ændres »§ 10, nr. 1, eller § 12, nr.  

 1,» til: »§ 10, stk. 1, nr. 1, eller § 12, stk. 1, nr. 1,».« 13) Efter nr. 59 indsættes som nyt nummer:
»05. I § 50, stk. 3, 1. og 3. pkt., ændres »4.000 kr.« til:  

 »5.300 kr.«.
I 1. pkt. indsættes endvidere efter »selskabsskattelovens  

 § 1«: »eller efter lov om beskatning af fonde, visse foreninger og institutter m.v.« og i 3. pkt. ændres »udskrivningslovens §  

 4« til: »reguleringstallet i § 20 i lov om indkomstskat og formueskat for personer m.v. (personskatteloven)».« 14) Efter nr. 62 indsættes som nyt nummer:
 »06. I § 56 indsættes efter stk. 3 som nyt stykke:
»Stk. 4. Har en faglig sammenslutning, der omfattes af ligningslovens § 13, afholdt præmieudgiften til livsforsikringer tegnet for medlemmerne, medregnes præmien ved opgørelsen af medlemmernes skattepligtige indkomst.
Forsikringssummer, der udbetales efter et medlems død, medregnes ikke til modtagerens skattepligtige indkomst, såfremt modtageren er berettiget ifølge bestemmelserne i policen m.v.«» Til § 2 15) Indledningen affattes således:
 »I lov om en realrenteafgift af visse pensionskapitaler m.v., jfr.
 lov nr. 222 af 3. juni 1983, som ændret ved lov nr. 566 af 19.
december 1985, foretages følgende ændringer:» Til § 3 16) I stk. 2 indsættes efter 1. pkt.:
»Det samme gælder bemyndigelsen i pensionsbeskatningslovens § 11 A, stk. 1, nr. 1, 1. pkt., § 11 A, stk. 1, nr. 3, 2. pkt., og § 11 A, stk. 2, som affattet ved lovens § 1, nr. 7. Det gælder endvidere for pensionsbeskatningslovens § 18 A, stk. 2, 3. pkt., som affattet ved lovens § 1, nr. 29, og pensionsbeskatningslovens § 21 A, stk. 2, som affattet ved lovens § 1, nr. 34.« Til § 4 17) I 2. pkt. ændres »§ 11 A, stk. 1, nr. 2,» til: »§ 11 A,  

 stk. 1, nr. 1 og 2,».
BEMÆRKNINGER Til nr. 2 Den foreslåede formulering i lovforslaget vedrørende beregningen af tillæg til en rateopsparing i pensionsøjemed har den virkning, at tillæggets størrelse bliver mindre, jo senere tillægget oprettes.
Det skyldes bestemmelsen om, at tillægget ud over ordningens værdi ved det fyldte 55. år er afhængig af fremtidige indbetalinger.
Indbetalinger i tiden mellem det 55. år og tillæggets oprettelse vil således ikke indgå i beregningen.
Ændringsforslaget går ud på at udligne denne forskel ved en bestemmelse om, at det både er ordningens værdi ved det fyldte 55.
år og fremtidige præmier på dette tidspunkt, der skal lægges til grund ved beregningen af tillægget.
Herefter vil tillægget få samme størrelse, uanset på hvilket tidspunkt det oprettes.
Til nr. 3 Ændringen er redaktionel.
Til nr. 4 Ændringsforslaget går ud på at give skatte- og afgiftsministeren mulighed for at fastsætte nærmere regler for administrationen af rateopsparing i pensionsøjemed, herunder regler om vilkårene for opsparingen og om rateudbetalingen.
Til nr. 5 Ændringen er redaktionel.
Til nr. 6 Den foreslåede ændring i § 18 A, stk. 1, er redaktionel.
Til nr. 7 Som omtalt i bemærkningerne til lovforslaget skal for store indbetalinger til kapitalpension indkomstbeskattes hos den pågældende arbejdstager, og beløbet vil ikke uden afgiftsmæssige konsekvenser kunne tilbagebetales fra ordningen.
Efter lovforslaget skal de gældende overgrænser for indbetalinger til kapitalpension forenkles til en fælles grænse på 25.000 kr. årlig (reguleret). Herefter må det antages, at beløbsgrænsen kun sjældent vil blive overskredet ved en fejltagelse.
Ændringsforslaget går ud på at give ministeren adgang til at tillade, at for store indbetalinger tilbagebetales, hvis indbetalingen skyldes en fejl.
En tilladelse vil forudsætte, at opspareren kan dokumentere eller sandsynliggøre, at den for store indbetaling skyldes en undskyldelig fejl.
Tilladelsen forudsætter endvidere, at forsikringsselskabet eller pengeinstituttet har erklæret sig villig til at tilbagebetale beløbet.
Har arbejdsgiveren bidraget til ordningen, skal dennes samtykke også foreligge.
Der kan fastsættes særlige vilkår for tilbagebetalingen.
Det kan således bestemmes, at det tilbagebetalte beløb skal medregnes i den skattepligtige formue.
Det må antages, at den foreslåede bestemmelse kun skal anvendes i meget få tilfælde.
Til nr. 8 Efter de gældende regler i pensionsbeskatningslovens § 26, stk. 1, skal der betales afgift af alle ejerens kapitalpensionsordninger, når der indtræder afgiftspligt for en af ordningerne efter lovens § 25, det vil sige ved udbetaling efter det fyldte 60. år, ved invaliditet, ved død eller ved det fyldte 70. år.
Ved udbetaling efter det fyldte 60. år eller ved invaliditet kan ejeren dog vælge at betale afgift alene af det udbetalte beløb, men skal i så fald også betale tillægsskat af udbetalingen.
Efter forslagets § 1, nr. 6 og 14, skal der være adgang til at oprette en invalidesumforsikring i tilknytning til kapitalpension.
Efter forslagets § 1, nr. 38, skal udbetaling af invalidesum endvidere belægges med samme afgift som ved normalt udløb af kapitalpension.
Som det fremgår af lovforslagets bemærkninger, har det hermed været hensigten at give adgang til udbetaling af en invalidesum uafhængig af kapitalpensionen, det vil sige, uden at udbetalingen skattemæssigt påvirker den tilknyttede kapitalpensionsordning.
Ændringsforslaget går ud på at hindre, at udbetaling af invalidesum efter den gældende formulering af lovens § 26, stk. 1, medfører krav på samtidig afgiftsberigtigelse af kapitalpensionen.
Ved ændringsforslaget er endvidere udbetaling til frasepareret eller fraskilt ægtefælle eller eventuelle begunstigede efter dennes død undtaget fra kravet om samtidig afgiftsberigtigelse, da ægtefællen ikke selv er ejer af den udloddede kapitalpension.
Ved ændringsforslaget begrænses kravet om samtidig afgiftsberigtigelse herefter til de situationer, der omfattes af den gældende lovs § 25.
Til nr. 9 Ændringen er redaktionel.
Til nr. 10 Som nævnt i bemærkningerne til forslagets § 1, nr. 7, er begunstigelsesbestemmelsen i lovens § 5, stk. 2, om indsættelse af »nærmeste pårørende« kun anvendelig på forsikringsordninger.
Da udlodning af en pensionsordning til frasepareret eller fraskilt ægtefælle også kan omfatte opsparingsordninger, foreslås der henvist til reglerne i § 11 A, stk. 1, nr. 7, og § 12, stk. 1, nr.
4, om indsættelse af begunstigede i rateopsparing i pensionsøjemed og opsparing i pensionsøjemed ved siden af reglerne i § 5, stk. 2.
Til nr. 11 Ændringsforslaget går ud på at give adgang til overførsel af kapitalpensionsordninger til en rateforsikring eller en rateopsparing inden det fyldte 55. år.
Efter de gældende regler i pensionsbeskatningslovens § 41, stk. 1, nr. 4-5, kan en kapitalforsikring eller opsparing i pensionsøjemed overføres til en anden kapitalforsikring eller opsparing i pensionsøjemed eller til en ordning med løbende udbetalinger, men ikke til en rateforsikring i pensionsøjemed.
En rateforsikring adskiller sig kun fra en kapitalforsikring ved, at forsikringssummen udbetales ratevis over en årrække.
Der er en tilsvarende forskel mellem rateopsparing og kapitalopsparing i pensionsøjemed.
Rateudbetalinger indkomstbeskattes, medens udbetalinger fra kapitalpension belægges med en afgift på 40 pct.
Endvidere er der fuld fradragsret i indbetalingsåret for indbetalinger til kapitalpension, medens fradragsretten for indbetalinger til rateordninger i visse tilfælde skal fordeles over en årrække.
Forskellen i fradragsretten er dog uden betydning ved overførsel af en kapitalpensionsordning til en rateordning, da overførsel efter pensionsbeskatningslovens § 41 ikke betragtes som hverken ud- eller indbetaling.
Overførselsmuligheden ses heller ikke at kunne føre til omgåelse af fradragsreglerne.
Efter lovforslaget vil der under alle omstændigheder være fuld fradragsret i indbetalingsåret for indbetalinger til kapitalpension inden for den foreslåede 25.000 kr.s grænse, og senere overførsel af kapitalpensionen til en rateordning vil alene medføre, at der ved ordningens udløb skal betales indkomstskat af rateudbetalingerne i stedet for 40 pct.
 afgift af kapitalpensionen.
Den foreslåede regel indebærer, at i de tilfælde, hvor en kapitalpension ikke kommer til udbetaling ved ordningens udløb som følge af overførsel til en rateforsikring eller til en rateopsparing, vil der være et umiddelbart provenutab for det offentlige.
Dette tab vil dog mere eller mindre blive opvejet af, at der i den periode, hvor rateudbetalingerne finder sted, betales almindelig indkomstskat med en skattesats, der normalt er en del højere end 40 pct.s afgiften af kapitalpensioner.
Der vil også være et øget realrenteafgiftsprovenu forbundet med den udskudte skattebetaling.
Der foreligger ikke oplysninger, der gør det muligt at skønne over, i hvilket omfang den omhandlede overførselsadgang vil blive benyttet, hvorfor et egentligt provenuskøn ikke lader sig udarbejde, men de provenumæssige virkninger vil formentlig - navnlig i de første år - være af begrænset omfang.
Til nr. 12 og 13 Der er tale om konsekvensændringer.
Til nr. 14 Præmier til en gruppelivsforsikring, der afholdes af en pensionskasse, er skattepligtig indkomst for kassens medlemmer, men fradragsberettiget under 2.000 kr.s fradraget.
Præmier til gruppelivsforsikringer tegnet af fagforeninger er derimod ikke skattepligtig indkomst for medlemmerne, når fagforeningen og ikke medlemmerne er ejer af forsikringen.
Som led i skattereformen bortfalder 2.000 kr.s fradraget.
Det betyder for gruppelivsforsikringer, der er tegnet af pensionskasser, at det enkelte medlem som hidtil skal tage præmien til indtægt, selv om fradragsretten bortfalder.
For at ligestille gruppelivsforsikringer tegnet af pensionskasser og fagforeninger foreslås der i pensionsbeskatningslovens § 56 indsat en regel, hvorefter både præmier betalt over fagforeningskontingenter og præmier betalt over pensionskassebidrag er skattepligtig indkomst for medlemmerne, medens udbetalingerne er skattefri.
Der findes ingen direkte oplysninger om antallet af lønmodtagere, der har gruppelivsordninger gennem fagforeninger.
På baggrund af tilgængelige statistiske oplysninger om gruppelivspræmier skønnes den samlede præmiesum for fagforeningers gruppelivsordninger at andrage ca. 300 mill. kr.
Indtægtsførelsen af dette beløb vil medføre et merprovenu på ca. 150 mill. kr. (1987-niveau) i forhold til provenuskønnene over virkninger af skattereformen (jfr. lovforslaget til personskattelov, L 106).
Hvis fagforeningerne som følge af reglen opgiver gruppelivsordningerne, er det muligt, at fagforeningskontingenterne vil falde med et tilsvarende beløb, således at der også vil fremkomme et merprovenu på ca. 150 mill.
 kr. i denne situation.
Til nr. 16 Af hensyn til de administrative regler, der skal fastsættes i tilknytning til lovens bestemmelser, er det foreslået, at også de øvrige bemyndigelsesbestemmelser i lovforslaget skal have virkning fra dagen efter bekendtgørelsen i Lovtidende.
Til nr. 17 Bestemmelsen i § 11 A, stk. 1, nr. 2, går ud på, at en rateopsparing i pensionsøjemed efter det fyldte 55. år kun kan oprettes som tillæg til en før denne alder oprettet ordning, og at indbetalingerne til tillægget i alt højst kan udgøre et nærmere afgrænset beløb.
Ved § 4's henvisning til § 11 A, stk. 1, nr. 2, har det været hensigten at gøre en undtagelse både fra aldersgrænsen på 55 år for oprettelse af rateopsparing, jfr. § 11 A, stk. 1, nr. 1, og fra begrænsningen af tillæggets størrelse.
 Ændringsforslaget går ud på at præcisere dette.
Hagen Hagensen (KF) nfmd.
Collet (KF) Houe (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Arne Bjerregaard (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
Bilag Nogle af udvalgets spørgsmål til ministeren for skatter og afgifter og dennes svar herpå samt nogle henvendelser til udvalget og ministerens kommentarer hertil Spørgsmål 1:
 Udvalget udbeder sig miniforligets tekst.
 Svar:
Miniforliget om revision af skattereformaftalen på pensionsområdet blev indgået den 9. oktober 1985. Miniforliget indeholder 10 punkter:
1. 50.000 kr.s grænsen opgives.
Pensionsindbetalinger og -udbetalinger påvirker den personlige indkomst.
2. Der gives adgang for alle til at tegne kapitalpension for 25.000 kr. årligt.
Fradraget skal dog kunne rummes i egen personlig indkomst.
Beløbsgrænsen reguleres.
3. Der gives adgang til at oprette rateordninger i pengeinstitutter.
Reglerne om fordeling af fradragsretten for rateforsikringer skal gælde tilsvarende for rateordninger i pengeinstitutter.
4. Skattereformaftalens adgang til at oprette ordninger med beskattede penge/ skattefri udbetalinger ophæves.
5. Sumudbetalinger fra livsforsikringer, der efter de gældende regler er tegnet for beskattede penge (under 2.000 kr.s fradraget), er skattefrie.
Denne skattefrihed begrænses for sådanne ordninger med stort opsparingselement.
Dette punkt er nu udmøntet i lov nr. 527 af 11. december 1985 om ændring af lov om beskatningen af pensionsordninger m.v., kildeskatteloven og skattekontrolloven (lovforslag nr.
L 45).
6. Adgangen til at få udbetalt opsparing fra en pensionskasse i utide (f.eks. ved stillingsophør) undersøges.
 Det er hensigten, at denne adgang skal ophæves.
7. Tilsynsreglerne for tilsagnsordninger overvejes af industriministeren.
Det er aftalt, at der skal søges etableret en mere jævn bidragsprofil for disse pensionsordninger.
8. Den skattemæssige behandling af certifikater i investeringsforeninger (investeringsselskaber) i »skattelylande« overvejes i B 50-udvalget.
Der er enighed om på baggrund af udvalgets overvejelser at fjerne adgangen til at placere kapitalpensionsmidler i de nævnte certifikater.
Dette punkt er nu udmøntet i lov nr. 566 af 19. december 1985 om ændring af lov om en realrenteafgift af visse pensionskapitaler m.v. (lovforslag nr.
L 83).
9. Opfyldningsfradraget i pensionsbeskatningslovens § 18 på 25.000 kr. reguleres.
10. Bidrag ifølge allerede indgåede aftaler om kapitalpension kan opdeles, så beløb ud over 25.000 kr. kan indsættes på en rateordning uden fordeling over 10 år.
 Spørgsmål 4:
Er det rigtigt forstået, at betaling af tillægsskat ved ophævelse af en pensionsordning i utide kan undgås, hvis opgørelsen af den skattepligtige indkomst for det pågældende år udviser underskud, og at en sådan udnyttelse af underskuddet ikke begrænser mulighederne for at fratrække underskuddet i senere års skattepligtige indkomst? Svar:
Efter pensionsbeskatningsloven skal der ved ophævelse af en pensionsordning i utide betales en afgift på 40 pct. af det udbetalte beløb.
Personer, som på tidspunktet for afgiftspligtens indtræden er fuldt skattepligtige her i landet, skal ud over den nævnte afgift betale en tillægsskat.
Med henblik på beregningen af tillægsskatten forhøjes den afgiftspligtiges skattepligtige indkomst for det indkomstår, hvor ordningen ophæves, med det udbetalte beløb fra ordningen.
Den til indkomstforhøjelsen svarende samlede forhøjelse af indkomstskatterne til staten, amtskommunen og kommunen nedsættes med 40 pct.s afgiften, og det herefter resterende beløb udgør tillægsskatten.
Den nævnte forhøjelse af den skattepligtige indkomst indgår alene som led i beregningen af tillægsskatten.
Der er således ikke tale om en egentlig forhøjelse af den skattepligtige indkomst.
Hvis denne udviser underskud, finder de sædvanlige regler vedrørende underskud derfor anvendelse på dette underskud, herunder fremførselsreglerne i ligningslovens § 15.
 Spørgsmålet kan derfor besvares bekræftende.
Det skal dog bemærkes, at 40 pct.s afgiften skal erlægges uanset indkomstforholdene, dvs. selv om den skattepligtige indkomst udviser underskud.
 Spørgsmål 5:
Ad besvarelsen af spørgsmål 4 Giver besvarelsen anledning til at ændre loven således, at underskuddet kun kan fradrages en gang? Svar:
Jeg er opmærksom på, at den gældende lovgivning på området i de omhandlede situationer kan indebære resultater, som forekommer mindre hensigtsmæssige.
Jeg vil derfor overveje spørgsmålet om en eventuel ændring af lovgivningen.
DEN DANSKE BANKFORENING DANMARKS SPAREKASSEFORENING København, den 24. januar 1986 Vedrørende forslag til lov om ændring af lov om beskatning af pensionsordninger m.v. og lov om realrenteafgift af visse pensionskapitaler m.v. (L 111) Efter den reviderede skattereformaftale, miniforliget af 9. oktober 1985, skal der gennemføres en række ændringer på pensionsbeskatningsområdet, herunder skal der gives adgang til at oprette rateordninger (rateopsparing i pensionsøjemed) i pengeinstitutterne svarende til forsikringsselskabernes rateforsikringer.
I henhold til bemærkningerne til lovforslaget er forslaget om indførelse af rateopsparing i pensionsøjemed søgt udformet på en sådan måde, at vilkårene for denne ordning i videst muligt omfang svarer til de vilkår, der gælder for rateforsikringer i pensionsøjemed.
Foreningerne finder imidlertid, at der med det foreliggende lovforslag ikke i tilstrækkelig grad er opnået konkurrencemæssig ligestilling mellem pensionsopsparing i forsikringsselskaberne og i pengeinstitutterne.
Foreningerne skal navnlig pege på, at lovforslagets bestemmelse vedrørende udbetalingsforløbet, den manglende mulighed for overførsel fra kapitalpensionsordninger til rateopsparingsordninger og de manglende muligheder for at knytte forsikringsdækning til rateopsparingsordningen medfører, at der ikke vil blive ens vilkår for pensionsopsparing i forsikringsselskaber og i pengeinstitutter med risiko for en deraf følgende konkurrencemæssig forvridning.
I vedlagte notat er nærmere redegjort for foreningernes synspunkter, idet foreningerne henstiller til udvalget, at lovforslaget ændres på de i notatet nævnte punkter.
Med venlig hilsen DEN DANSKE BANKFORENING Karsten Hillestrøm DANMARKS SPAREKASSEFORENING Niels Chr.
Knudsen Folketingets skatte- og afgiftsudvalg MINISTERIET FOR SKATTER OG AFGIFTER Den 10. februar 1986 Ad forslag til lov om ændring af lov om beskatningen af pensionsordninger m.v. og lov om en realrenteafgift af visse pensionskapitaler m.v. (Ændring af reglerne om kapitalpension, indførelse af rateopsparing i pensionsøjemed, ophævelse af 2.000 kr.s fradraget m.v.) (L 111) I brev af 24. januar 1986 (L 111 - bilag 4) har Den Danske Bankforening og Danmarks Sparekasseforening rettet en fælles henvendelse til udvalget om den foreslåede rateopsparingsordning i lovforslagets § 1, nr. 7.
Foreningerne finder ikke, at der med det foreliggende lovforslag i tilstrækkelig grad er opnået konkurrencemæssig ligestilling mellem pensionsopsparing i forsikringsselskaber og i pengeinstitutter.
Foreningerne anmoder om en række ændringer af rateopsparingsordningen.
Hertil bemærkes, at rateopsparingsordningen er udformet som den i pensionsbeskatningslovens § 8 gældende rateforsikringsordning.
Pengeinstitutternes forslag til ændring af rateopsparingsordningen vedrører følgende dele af ordningen:
 Aldersgrænsen for at påbegynde rateopsparing.
 Tillæg til rateordninger.
 Udbetalingsforløbet.
 Overførsel af kapitalpension til rateopsparing.
 Invalidesumforsikring i tilknytning til rateopsparing.
Aldersgrænsen for at påbegynde rateopsparing Efter forslaget til rateopsparingsordningen skal en rateopsparing være påbegyndt før det fyldte 55. år.
Tilsvarende gælder for rateforsikring.
Pengeinstitutterne foreslår grænsen forhøjet til 60 år, således at der bliver samme aldersgrænse som for kapitalpension.
Pengeinstitutterne nævner, at de ikke som forsikringsselskaberne har adgang til at tilbyde livrenteordninger uanset en persons alder.
Hertil bemærkes, at en livrente er en forsikringsordning med løbende udbetalinger, der bortfalder ved den berettigedes død.
På grund af dette risikomoment kan livrenteordninger kun oprettes i forsikringsselskaber.
Pengeinstitutterne nævner endvidere, at der ikke er nogen skattemæssig begrundelse for at fastholde 55 årsgrænsen.
Hertil bemærkes, at 55 års grænsen hindrer en ikke tilsigtet skattemæssig udnyttelse af reglerne.
Hæves aldersgrænsen for rateordningerne fra 55 år til 60 år, vil en person lige før sin 60 års fødselsdag kunne indskyde et stort beløb, som kan komme til udbetaling over en periode på 10 år, der begynder på 60 års fødselsdagen.
Efter lovforslaget er der derimod en periode på 5 år mellem seneste oprettelse og første udbetaling, og det vil sikre, at de midler, der anbringes i en rateordning, er bundet i mindst 5 år.
Grænsen på 55 år er endelig motiveret af, at der er større formodning for et egentligt pensionsmotiv, når en rateordning oprettes i en ikke alt for sen alder.
Tillæg til rateordninger Pengeinstitutterne nævner, at reglerne om tillægsaftaler til rateopsparingsordninger kun giver ligestilling i forhold til rateforsikring, hvis tillægsaftalen bliver oprettet netop i det 55. år.
Der foreslås i stedet en bestemmelse, som i hovedtræk går ud på, at indbetalingerne til tillægget i alt højst kan udgøre et beløb svarende til 50 pct. af ordningens værdi på tidspunktet for tillæggets oprettelse samt et beløb svarende til 50 pct. af de til den tidligere ordning aftalte fremtidige indbetalinger.
Til pengeinstitutternes forslag bemærkes, at reglen vil medføre, at tillægget bliver større desto senere, det oprettes.
Det skyldes, at rentetilvæksten medtages fuldt ud i beregningsgrundlaget.
Reglen vil antagelig stille pengeinstitutterne gunstigere end forsikringsselskaberne.
Reglen om tillægsordningen vil dog blive foreslået ændret således, at indbetalingerne til tillægget i alt højst kan udgøre et beløb svarende til halvdelen af ordningens værdi ved det fyldte 55. år samt et beløb svarende til halvdelen af de på dette tidspunkt aftalte fremtidige indbetalinger uden rentetilskrivning.
Ved denne regel vil tillægget få samme størrelse, uanset på hvilket tidspunkt det oprettes.
Udbetalingsforløbet Pengeinstitutterne foreslår en udbetalingsordning, der som det ene yderpunkt har det i lovforslaget nævnte forløb, og som det andet yderpunkt har et forløb, der beregnes ved brug af en simpel annuitetsformel.
Det foreslås, at begge beregninger skal foretages årligt, og at de skal udgøre et maksimum og et minimum, hvorimellem kontohaveren årligt frit kan vælge sin udbetaling.
Det foreslås endvidere, at de nærmere regler for udbetalingsforløbene skal indsættes i en bekendtgørelse.
Hertil bemærkes, at såfremt der bliver mulighed for frit at vælge den årlige udbetaling mellem det beregnede maksimum og minimum, og såfremt der altid vælges maksimum, vil pengeinstitutternes forslag medføre, at en rateopsparingskonto kan tømmes inden for et kortere tidsrum end de i lovforslaget foreslåede og for rateforsikringer gældende 10 år.
Endvidere vil et friere udbetalingsforløb stille pengeinstitutternes ordninger gunstigere end de tilsvarende ordninger i forsikringsselskaberne.
Endelig betyder et fleksibelt udbetalingsforløb, at pensionisterne kan tilpasse udbetalingerne, så de i mindst muligt omfang skal beskattes med højeste marginalskattesats.
Overførsel af kapitalpension til rateopsparing Pengeinstitutterne foreslår, at der bliver mulighed for afgiftsfri overførsel fra en kapitalpensionsordning til en rateopsparing eller rateforsikring.
Hertil bemærkes, at der vil blive stillet forslag om en sådan ændring af pensionsbeskatningsloven.
Foretages en overførsel fra kapitalpension til rateordning, vil beskatningen ved udbetaling blive ændret fra 40 pct. afgift til beskatning som personlig indkomst.
Invalidesumforsikring i tilknytning til rateopsparing Pengeinstitutterne har fremsat ønske om, at der bliver givet mulighed for at oprette invalidesumforsikringer i tilknytning til rateopsparing, således at der afgiftsfrit kan overføres præmier fra rateopsparing til tegning af invalidesumforsikringer.
Hertil bemærkes, at det ved lovforslaget foreslås, at der gives adgang til med fuldt fradrag at tegne invalidesumforsikringer i tilknytning til kapitalpensionsordninger.
Såvel en invalidesumforsikring som en kapitalpensionsordning udbetales som en sum, der vil være undergivet 40 pct. afgift.
Efter gældende regler kan præmien til en invalidesumforsikring overføres fra en kapitalpensionsordning, men fradraget for præmien til invalidesumforsikringen skal efter det fremsatte lovforslag ske inden for den for kapitalpensionsordninger foreslåede 25.000 kr.s grænse.
Gives der mulighed for at tegne invalidesumforsikringer i tilknytning til rateordningerne, vil det medføre, at der inden for samme ordning bliver såvel løbende udbetalinger som en sumudbetaling.
Dette kan ikke anses for hensigtsmæssigt.
Endvidere vil der blive en uhensigtsmæssig mulighed for uden begrænsning at foretage fradrag for præmien til invalidesumforsikringen ved siden af fradraget for de øvrige ordninger.
Til folketingets skatte- og afgiftsudvalg DEN DANSKE BANKFORENING DANMARKS SPAREKASSEFORENING København, den 12. februar 1986 Vedrørende forslag til lov om ændring af lov om beskatningen af pensionsordninger m.v. og lov om realrenteafgift af visse pensionskapitaler m.v. (L 111) Den Danske Bankforening og Danmarks Sparekasseforening har i brev af 24. januar 1986 til skatte- og afgiftsudvalget (L 111 - bilag 4) foreslået en række ændringer til det af ministeriet fremsatte lovforslag, i hvilket der bl.a. gives pengeinstitutterne adgang til at oprette rateopsparing i pensionsøjemed.
Foreningernes henvendelse til udvalget er kommenteret af ministeriet i et notat af 10. februar 1986 til skatte- og afgiftsudvalget (L 111 - bilag 10).
Desværre hviler ministeriets bemærkninger, så vidt vi kan se, på en række misforståelser og tilsyneladende på nogle forkerte oplysninger.
Foreningerne skal i nærværende henvendelse indskrænke sig til at kommentere de væsentligste punkter.
Udbetalingsforløbet I henvendelsen af 24. januar 1986 foreslog Bankforeningen og Sparekasseforeningen en udbetalingsordning med to yderpunkter: det i lovforslaget nævnte forløb med en stigende udbetaling og et udbetalingsforløb efter en annuitetsformel, som under forudsætning af et konstant renteniveau vil give lige store årlige udbetalinger.
Skatteministeriet bemærker, at såfremt der bliver mulighed for frit at vælge den årlige udbetaling mellem det beregnede maksimum og minimum, og såfremt der altid vælges maksimum, vil pengeinstitutternes forslag medføre, at en rateopsparingskonto kan tømmes inden for et kortere tidsrum end 10 år.
Dette er ikke korrekt.
Begge de skitserede udbetalingsforløb sikrer, at den aftalte udbetalingsperiode overholdes.
Hvis pensionsopspareren ønsker at fremme udbetalingen mest muligt, vil det altid bedst kunne betale sig at vælge annuitetsudbetalingsforløbet, fordi man i dette forløb tager højde for den forventede rentetilskrivning i den resterende udbetalingsperiode.
Det må erindres, at størrelsen af de sidste udbetalinger altid vil afhænge af, hvor store udbetalingerne har været i det første år.
Lovforslagets udbetalingsmetode vil derfor kun give højere udbetalinger i de sidste år under betingelse af, at man har valgt lave udbetalinger i de første år.
Man vil således aldrig kunne »tømme« opsparingskontoen hurtigere end annuitetsmetoden tillader, altså med lige store årlige beløb.
Der kan således hverken blive tale om, at udbetalingsperioden bliver kortere end aftalt, eller at udbetalingerne i de sidste år alene får en symbolsk størrelse.
Skatteministeriet hævder endvidere, at Bankforeningens og Sparekasseforeningens forslag vil stille pengeinstitutternes ordninger gunstigere end de tilsvarende ordninger i forsikringsselskaberne.
Det mener vi ikke er korrekt.
Som anført i vores første henvendelse kan forsikringsselskaberne i dag tilbyde flere forskellige udbetalingsforløb for rateforsikringer.
Pensionsbeskatningslovens bestemmelse om, at raterne skal udbetales i lige store årlige beløb vedrører nemlig alene den tarifmæssige ydelse.
Som bekendt består en stor del af den faktiske ydelse af bonustilskrivning, og denne bonus kan tilskrives efter flere forskellige principper.
Til uddybning heraf vedlægger vi et notat fra aktuarfirmaet Svend Bramsen & Co.
Af notatet fremgår det, at de forsikrede kan vælge mellem to systemer for tilskrivning af bonus.
Det ene giver et stigende udbetalingsforløb, og det andet giver et næsten konstant udbetalingsforløb.
De forsikrede kan også vælge mellem kombinationer af disse to udbetalingsforløb, ligesom de principielt har mulighed for at skifte mellem systemerne.
Hvis der politisk ikke er tilslutning til, at man skal kunne skifte mellem udbetalingssystemerne, bør der som minimum være mulighed for ved udbetalingsperiodens start at vælge mellem de to systemer eller kombinationer heraf.
Forsikringsdækning i tilknytning til rateopsparing Skatteministeriet anfører i sit notat, at pengeinstitutterne har fremsat ønske om, at der gives mulighed for at oprette invalidesumsforsikringer i tilknytning til rateopsparingsordningerne.
Ministeriet anfører, at såfremt der gives adgang til at tegne invalidesumsforsikringer i tilknytning til rateordningerne, vil det medføre, at der inden for samme ordning bliver såvel løbende udbetalinger som sumudbetalinger, hvilket ikke anses for hensigtsmæssigt.
Denne adgang til at tegne forsikringer i tilknytning til rateopsparingsordningen vil endvidere medføre, at der bliver mulighed for uden begrænsning at foretage fradrag for præmie til invalidesumsforsikring ved siden af fradraget for de øvrige ordninger, dvs. ved siden af fradrag for indbetaling til kapitalpensionsordninger der er begrænset til 25.000 kr.
Hertil bemærkes, at skatteministeriet tilsyneladende har misforstået foreningernes forslag.
Foreningerne har ikke kun foreslået, at der gives adgang til at tegne invalidesumsforsikringer i tilknytning til rateopsparingsordningerne.
Foreningerne har således foreslået, at der gives adgang til at tegne livsforsikringer uden opsparingselement, invalidesumsforsikringer og forsikringer der skal dække fremtidige aftalte bidrag til rateopsparingen i tilfælde af invaliditet.
Efter foreningernes forslag skal der endvidere ikke både være løbende udbetalinger og sumudbetaling fra den samme ordning.
Foreningerne har foreslået, at såfremt forsikringsbegivenheden måtte indtræde, og forsikringen derved kommer til udbetaling, skal forsikringssummen indsættes på rateopsparingskontoen og udbetales i rater til kontohaveren selv eller til eventuelle begunstigede.
Der vil derfor under alle omstændigheder kun blive tale om løbende udbetalinger til beskatning som personlig indkomst.
De af foreningerne foreslåede muligheder for at knytte forsikringer til rateopsparingsordningerne svarer ganske til de forsikringsdækninger, det er muligt at opnå ved oprettelse af rateforsikringer.
Ved oprettelse af rateforsikring kan det således aftales, at en nærmere angiven forsikringssum, der overstiger den foretagne opsparing, kommer til udbetaling i rater ved dødsfald eller ved invaliditet.
Det kan endvidere aftales, at forsikringstageren fritages for at betale de aftalte præmiebeløb til ordningen i tilfælde af invaliditet, således at forsikringsselskabet dækker præmierne.
Præmiebeløbene til de beskrevne forsikringsdækninger i tilknytning til rateforsikringer er fuldt fradragsberettigede.
Bankforeningen og Sparekasseforeningen finder det derfor rimeligt, at der gives personer, der ønsker at oprette rateopsparingsordninger i pengeinstitutterne, adgang til at knytte samme forsikringsdækning til rateopsparingsordningen, som det er muligt at knytte til rateforsikringsordningen med samme skattemæssige behandling af indbetalingerne til og udbetalingerne fra forsikringen.
Med venlig hilsen DEN DANSKE BANKFORENING Per Overbeck DANMARKS SPAREKASSEFORENING Carsten Andersen Skatte- og afgiftsudvalget MINISTERIET FOR SKATTER OG AFGIFTER Den 15. februar 1986 Ad forslag til lov om ændring af lov om beskatningen af pensionsordninger m.v. og lov om en realrenteafgift af visse pensionskapitaler m.v. (Ændring af reglerne om kapitalpension, indførelse af rateopsparing i pensionsøjemed, ophævelse af 2.000 kr.s fradraget m.v.) (L 111) I brev af 12. februar 1986 (L 111 - bilag 14) har Den Danske Bankforening og Danmarks Sparekasseforening rettet en fælles henvendelse til udvalget om den foreslåede rateopsparingsordning i lovforslagets § 1, nr. 7.
Henvendelsen sker i fortsættelse af foreningernes brev til udvalget af 24. januar 1986 (L 111 bilag 4) og ministerens svar af 10.
 februar 1986 (L 111 - bilag 10).
Pengeinstitutternes fornyede henvendelse vedrører dels rateordningens udbetalingsforløb og dels muligheden for forsikringsdækning i tilknytning til rateopsparing.
Udbetalingsforløbet Som led i forliget af 9. oktober 1985 om revision af skattereformaftalen på pensionsbeskatningsområdet blev der givet adgang til i lighed med den gældende rateforsikringsordning at oprette rateopsparingsordninger i pengeinstitutterne.
Efter pensionsbeskatningsloven skal forsikringssummen i en rateforsikring udbetales i lige store rater over mindst 10 år.
Pengeinstitutterne nævner, at forsikringsselskaberne i dag kan tilbyde flere forskellige udbetalingsforløb for rateforsikringer.
De forsikrede kan vælge mellem kombinationer af udbetalingsforløb, ligesom de principielt har mulighed for at skifte mellem systemerne.
Pengeinstitutterne foreslår, at udbetalingsforløbet i rateopsparingsordningen ændres således, at der inden for et nærmere fastsat maksimum og minimum gives mulighed for årligt svingende udbetalinger.
Hertil bemærkes, at en vilkårlig valgmulighed mellem forskellige udbetalingsforløb strider mod det indgåede forlig.
Som nævnt i kommentaren til henvendelsen af 24. januar 1986 betyder et fleksibelt udbetalingsforløb, at pensionisterne kan tilpasse udbetalingerne, så de i mindst muligt omfang skal beskattes med højeste marginalskattesats.
Forsikringsdækning i tilknytning til rateopsparing Pengeinstitutterne har også foreslået, at der gives adgang til at tegne livsforsikringer uden opsparingselement, invalidesumforsikringer og forsikringer, der skal dække fremtidige aftalte bidrag til rateopsparingen i tilfælde af invaliditet.
Det er pengeinstitutternes opfattelse, at en eventuel forsikringssum skal indsættes på rateopsparingskontoen og udbetales i rater.
Hertil bemærkes, at de foreslåede ordninger ikke er pensionsordninger, men derimod risikoforsikringer.
Det har ikke ved det ændrede forlig på pensionsområdet været hensigten at tillade fuld fradragsret for præmiebetaling til risikoforsikringer, som skal have løbende udbetalinger.
Til folketingets skatte- og afgiftsudvalg Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i en række møder.
Udvalget har modtaget skriftlig henvendelse fra Livs- og Pensionsforsikringsselskabernes Forening.
Der er af ministeren for skatter og afgifter stillet ændringsforslag, hvorom henvises til de ledsagende bemærkninger.
Herefter indstiller et flertal (socialdemokratiets, det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse med de af ministeren stillede ændringsforslag.
Et mindretal (socialistisk folkepartis medlemmer af udvalget) indstiller lovforslaget til forkastelse.
Et andet mindretal (fremskridtspartiets medlem af udvalget) indstiller lovforslaget til forkastelse, men kan dog stemme for det af ministeren for skatter og afgifter under nr. 3 stillede ændringsforslag.
ÆNDRINGSFORSLAG Af ministeren for skatter og afgifter, tiltrådt af et flertal (udvalget med undtagelse af SF og FP):
Til § 2 1) Efter nr. 2 indsættes som nyt nummer:
 »01) § 3, stk. 3, nr. 7, affattes således:
»7) urealiserede ændringer i kursværdien, realiserede kursgevinster og -tab samt eventuelt udbytte vedrørende certifikater i investeringsforeninger eller i afdelinger af sådanne foreninger, når foreningen eller afdelingen ikke ifølge vedtægterne er forpligtet til inden fristen for indgivelse af selvangivelse for det pågældende indkomstår at udlodde det i indkomståret indtjente afkast som nævnt i selskabsskattelovens § 1, stk. 1, nr. 5 a, (akkumulerende investeringsforeninger),»» Til § 3 2) Efter stk. 2 indsættes som nyt stykke:
»Stk. 3. § 2, nr. 01, har virkning fra og med afgiftsåret 1986.« Af ministeren for skatter og afgifter, tiltrådt af et flertal (udvalget med undtagelse af SF):
Til § 4 3) I 1. punktum ændres »1. januar 1987« til: »indkomståret  

 1987«.
BEMÆRKNINGER Til nr. 1-2 De foreslåede ændringer er en konsekvens af lov nr. 533 af 13.
december 1985 om ændring af selskabsskatteloven, hvorefter skattepligten for investeringsforeninger blev udvidet.
Efter udvidelsen omfatter skattepligten ikke blot investeringsforeninger, der ikke udlodder indtjente renter og udbytter, men også foreninger, der ikke udlodder realiserede kursgevinster på fordringer, hvor den pålydende rente ikke opfylder kravet til mindsterenten efter kursgevinstloven, og realiserede fortjenester på visse aktier, jfr.
 aktieavancebeskatningslovens § 2 og § 2 a.
Efter realrenteafgiftsloven skal der ikke af afgiftsgrundlaget medregnes afkast af certifikater i investeringsforeninger, når indtjeningen i forvejen beskattes i foreningen.
Når skattepligten derfor udvides i selskabsskatteloven, må afgiftsfritagelsen i realrenteafgiftsloven som konsekvens heraf tilsvarende udvides for afkastet af certifikater i sådanne foreninger.
Ændringen af selskabsskatteloven har virkning fra og med indkomståret 1986. Den tilsvarende ændring af realrenteafgiftsloven foreslås derfor at have virkning fra og med afgiftsåret 1986.
Til nr. 3 Efter lovforslagets § 3 har loven virkning fra og med indkomståret 1987. Hvis den skattepligtige anvender et andet indkomstår end kalenderåret (forskudt indkomstår), ansættes den skattepligtige indkomst for et givet indkomstår efter de regler, der gælder for det kalenderår, som indkomståret træder i stedet for, jfr.
kildeskattelovens § 90. Dette indebærer, at en skattepligtig, hvis indkomstår i 1987 i medfør af de nævnte regler f.eks. løber fra 1.
juni 1986 til 31. maj 1987, vil blive omfattet af de i lovforslaget foreslåede regler fra 1. juni 1986, herunder de nye regler om kapitalpension.
Lovforslagets § 4 har til formål at etablere særlige overgangsregler for skattepligtige, som har oprettet en kapitalpension i overensstemmelse med de nuværende regler herom.
Overgangsreglerne skal således tilgodese personer, som under de nuværende regler med arbejdsgiveren har aftalt årlige kapitalpensionsindbetalinger inden for den overgrænse, der er fastsat i den gældende § 16 i pensionsbeskatningsloven for indbetalinger til sådanne ordninger (15, henholdsvis 20 pct. af lønindtægten, dog højst 80.600 kr. i 1986), men hvor den aftalte indbetaling overstiger den foreslåede nye overgrænse på 25.000 kr.
Ved nærværende ændringsforslag præciseres det, at anvendelsen af overgangsreglerne i lovforslagets § 4 altid forudsætter, at kapitalpensionen er oprettet før ikrafttrædelsen af de nye kapitalpensionsregler.
For skattepligtige, hvis indkomstår 1987 starter på et andet tidspunkt end 1. januar 1987, skal kapitalpensionen være oprettet inden dette tidspunkt, for at overgangsreglerne kan finde anvendelse.
Hagen Hagensen (KF) nfmd.
Collet (KF) Stetter (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Arne Bjerregaard (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Ingen Partierne VS og FD havde ikke medlemmer i udvalget.
