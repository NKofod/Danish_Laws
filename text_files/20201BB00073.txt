Fremsat den 3. november 2020 af Per Larsen (KF), Katarina Ammitzbøll (KF), Birgitte Bergman (KF) og Søren Pape Poulsen (KF) Forslag til folketingsbeslutning om at omfatte sosu-hjælpere af autorisationsloven Regeringen pålægges at fremsætte et lovforslag inden juli 2021, hvor social- og sundhedshjælpere omfattes af autorisationsloven på lige fod med social- og sundhedsassistenter.
Dermed vil social- og sundhedshjælpere blive omfattet af autorisationsregisteret, hvorved brodne kar i ældreplejen kan få frataget deres autorisation, således at det bliver mere gennemskueligt for kommunerne at se, hvem de ansætter i den kommunale ældrepleje.
Ordningen skal gøres fleksibel, således at vikarer inden for ældreplejen også kan omfattes.
Bemærkninger til forslaget Formålet med dette beslutningsforslag er at sikre, at der ikke ansættes brodne kar i ældreplejen.
Flere medier kunne for nylig dokumentere, at en social- og sundhedshjælper havde behandlet en borger med demens groft og nedværdigende (»Sosu-hjælper filmede og delte video af demensramt kvinde:  Er du skør eller hvad? «, TV 2, den 13. september 2020). Havde vedkommende været social- og sundhedsassistent kunne vedkommende miste sin autorisation og få udtalt offentlig kritik, som kunne ses i autorisationsregisteret.
Som reglerne er i dag, kan den førnævnte person og andre brodne kar i ældreplejen frit blive ansat i en anden kommune.
Kommunerne kan indhente straffeattest og referencer fra tidligere job, men det er ikke vurderet at være tilstrækkeligt for at sikre, at sådanne brodne kar aldrig kommer til at arbejde med ældre igen.
Derfor vil dette beslutningsforslag gøre det nemmere for kommunerne at spotte brodne kar i ældreplejen, når de søger nye job inden for ældreplejen i andre kommuner.
 Med dette beslutningsforslag vil social- og sundhedshjælpere derfor blive omfatte af autorisationsloven på samme vilkår som social- og sundhedsassistenter, således at social- og sundhedshjælpere fremover indgår i autorisationsregisteret, sådan at Styrelsen for Patientsikkerhed kan føre tilsyn med social- og sundhedshjælpere, ligesom de i dag kan med social- og sundhedsassistenterne.
Det vil ikke medføre øget bureaukrati for social- og sundhedshjælperne at blive omfattet af autorisationsloven, da der allerede i dag er krav om patientjournalisering m.v. for denne gruppe medarbejdere.
Dog vil social- og sundhedshjælperne skulle betale et engangsgebyr på 313 kr. for at få oprettet deres autorisation ligesom social- og sundhedsassistenterne (»Social- og sundhedsassistent uddannet i Danmark«, stps.dk).
Skriftlig fremsættelse Per Larsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at omfatte sosu-hjælpere af autorisationsloven.
(Beslutningsforslag nr.
B 73) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
