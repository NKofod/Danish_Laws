 I Justitsministeriets cirkulære nr. 220 af 16. december 1963 findes  

 retningslinier om samarbejdet med de øvrige nordiske lande angående  

 fuldbyrdelse af straf m.v., jfr. lov nr. 214 af 31. maj 1963, som ændret ved  

 lov nr. 322 af 4. juni 1986.
 Som det fremgår af cirkulærets § 1, træffer politiet afgørelse om,  

 hvorvidt der skal fremsættes begæring om inddrivelse af bøder pålagt her i  

 landet i de øvrige nordiske lande.
 Ministeriet for Skatter og Afgifter har over for Justitsministeriet  

 oplyst, at toldmyndighederne hidtil har fulgt den fremgangsmåde, at sager om  

 inddrivelse af administrativt forelagte bøder hos personer, der har ophold i  

 et af de øvrige nordiske lande, forelægges Direktoratet for Toldvæsenet, som  

 videresender sagerne til politidirektøren i København.
 Som led i en effektivisering af toldvæsenets arbejde har Ministeriet for  

 Skatter og Afgifter ønsket at ændre denne fremgangsmåde, således at sagerne  

 ikke længere skal forelægges for Direktoratet for Toldvæsenet, og således at  

 de omhandlende sager fra distriktstoldkamrene vil blive fremsendt til  

 politiet i den kreds, hvor distriktstoldkammeret er beliggende.
 Justitsministeriet har efter forhandling med Politimesterforeningen og  

 politidirektøren i København meddelt Ministeriet for Skatter og Afgifter, at  

 Justitsministeriet ikke har noget at indvende mod, at den beskrevne  

 fremgangsmåde gennemføres.
 Ministeriet for Skatter og Afgifter har over for Justitsministeriet  

 oplyst, at den nye fremgangsmåde vil blive fulgt med virkning fra den 1.  

 december 1986.
 P.M.V.
 E.B.
C.C.
Duus Til politiet og anklagemyndigheden.
