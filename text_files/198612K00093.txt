Nr LSF 93 Forslag til Lov om ophævelse af lov omskattemæssig opgørelse af varelagre  

 m.v.
Fremsat af Albrechtsen (VS) Elisabeth Bruun Olesen (VS) den 18. november 1986 § 1 Lov om skattemæssig opgørelse af varelagre m.v., jf.
 lovbekendtgørelse nr. 255 af 10. maj 1973, ophæves.
§ 2 Stk. 1. Loven træder i kraft ved bekendtgørelsen i Lovtidende og har virkning fra den 1. januar 1987.
Stk. 2. Allerede foretagne varelagernedskrivninger i henhold til varelagerloven indtægtsføres senest i den skattepligtige indkomst for 1987.
BEMÆRKNINGER TIL LOVFORSLAGET Varelagerloven tillader, at erhvervsdrivende personer og selskaber kan fratrække en omkostning ved opgørelsen af den skattepligtige indkomst, som ikke afholdes og ikke vil blive afholdt.
Varelagerordningen drejer sig alene om en passiv form for erhvervsstøtte, hvis virkning er upræcis, og hvis økonomiske omfang er uvist.
Varelagernedskrivninger i varelagerlovens forstand forekommer kun i dansk ret.
Reglerne går ud på, at næringsdrivende personer og selskaber kan fratrække op til 30 pct. af værdien af varelagre, uanset at det ikke kan begrundes driftsøkonomisk.
Driftsmæssigt begrundede nedskrivninger på varelagre som følge af konstaterede værdiforringelser vil stadig kunne foretages og berøres ikke af dette forslag.
Der blev i indkomståret 1983 foretaget mernedskrivninger (nettovarelagernedskrivninger) på 565 mill. kr. af personer.
Der foreligger ikke nogen statistik, som belyser størrelsen af de årlige nettovarelagernedskrivninger for selskaber. (Et enkelt selskab har i 1985 foretaget en nettovarelagernedskrivning på 145 mill. kr.).
Værdien af denne indirekte statsstøtte beløber sig formentlig til 1,5-2 mia. kr. årligt.
De allerede foretagne varelagernedskrivninger foreslås afviklet over regnskaberne for 1986 og 1987 for at lette afviklingen.
En del varelagre er for tiden nedbragt til under det maksimale beløb som følge af en indtægtsføring under den lavere selskabsskatteprocent for indkomståret 1984. Skatteprovenuet vil være en del større under afviklingsperioden.
