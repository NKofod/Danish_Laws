Ankestyrelsens principafgørelse O-97-97 om hjælpemiddel - bilstøtte - gule nummerplader - bil Resume:
Ansøger var berettiget til at udnytte en bevilling til bilstøtte til at anskaffe en bil på gule nummerplader.
Ankestyrelsen lagde vægt på, at der ikke var noget i bilbekendtgørelsen, der hindrede dette.
Ankestyrelsen lagde også vægt på en udtalelse fra Told- og Skat, hvorefter der ikke var noget til hinder for, at privatpersoner anskaffede en bil på gule nummerplader.
 Kassation:
Principafgørelsen har ikke længere vejledningsværdi Kassationsdato:
15-06-2009 Love:
Lov om social bistand - lovbekendtgørelse nr. 110 af 26. februar 1996 - § 58, stk. 3 Sagsfremstilling:
 Sagen vedrørte en 25-årig mand, der led af rygmarvsbrok og var permanent kørestolsbruger.
 Ansøger ønskede at anskaffe en bil, der kostede ca. 260.000 kr. indregistreret på gule nummerplader og ca. 600.000 kr. indregistreret på hvide nummerplader.
 Revaliderings- og pensionsnævnet havde fundet ansøger berettiget til støtte til køb af bil efter bilbekendtgørelsens § 1 og § 2, stk. 1, nr. 3, jf. § 4. Ansøger fik også tilskud til særlig indretning efter § 9. Nævnet havde samtidig givet ansøger afslag på at udnytte bevillingen til at anskaffe en bil indregistreret på gule nummerplader.
I sin begrundelse for afslaget henviste nævnet til, at der ikke længere findes hjemmel i bilbekendtgørelsen til at yde støtte til biler indregistreret på gule nummerplader.
Nævnet henviste også til et brev fra Ankestyrelsen, der gav udtryk for det samme synspunkt.
 Ansøgers kommune rettede henvendelse til Socialministeriet, der udtalte, at det efter ministeriets opfattelse ikke var udelukket at yde støtte til en bil, som ansøger selv ønsker indregistreret på gule nummerplader.
Under sagens behandling forespurgte Ankestyrelsen Told- og Skattestyrelsen om, under hvilke betingelser privatpersoner kan købe biler på gule nummerplader til privat brug.
Ankestyrelsen spurgte også om registreringen på gule nummerplader indebærer andre indskrænkninger i brugen og indretningen af bilen, end hvad der fremgår af § 5 i lov om registreringsafgift af motorkøretøjer m.v.
Told- og Skattestyrelsen svarede, at der ikke var noget til hinder for, at privatpersoner anskaffer sig biler på gule nummerplader.
Derstilles ikke krav ud over de, der fremgår af § 5 i lov om re gistreringsafgift af motorkøretøjer m.v.
Køretøjet skal bl.a. være utvivlsomt konstrueret og indrettet til godstransport.
Told- og Skattestyrelsen henviste til vejledning om registreringsafgift af last- og varebiler fra februar 1997.
 Afgørelse:
Ankestyrelsen fandt ansøger berettiget til anskaffelse af en bil indregistreret på gule nummerplader.
Ankestyrelsen lagde vægt på, at der ikke ved lån efter § 4 kunne stilles andre krav end de der fremgår af bilbekendtgørelsens § 11. Bilen skal dog være egnet til at opfylde kørselsbehovet.
Når der ikke i bilbekendtgørelsen var et forbud mod anskaffelse af en bil på gule nummerplader, fandtes der ikke at være hjemmel til at ansøger ikke kunne at anskaffe en bil på gule nummerplader.
Ankestyrelsen henstillede i afgørelsen, at ansøgeren rettede henvendelse til nærmeste Told- og Skatteregion før bevillingens udnyttelse.
Dette skyldtes, at det ikke ud af sagen kunne ses om bilen med de bevilgede særlige indretninger opfyldte betingelserne i registreringsafgiftslovens § 5.
Ankestyrelsen har tidligere ved afgørelse offentliggjort i SM O-75-88 fundet, at det ikke kunne pålægges en ansøger at anskaffe en bil på gule nummerplader, når ansøger selv ønskede en bil på hvide nummerplader.
Situationen var altså modsat situationen i den aktuelle sag.
SM O-75-88 er således fortsat gældende, idet man ikke kan påtvinge en ansøger de begrænsninger i bilens brug og indretning, der følger af en registrering på gule nummerplader.
