Skriftlig fremsættelse (6. november  

 2002) Økonomi- og erhvervsministeren Herved tillader jeg mig for Folketinget at  

 fremsætte:
Forslag til lov om ændring af lov om byfornyelse  

(Styrkelse af kommunernes incitamenter til  

 udgiftsbegrænsning) (Lovforslag nr.
L 51).
Regeringen vil styrke vækst, velfærd og  

 fornyelse.
Det gælder også på boligområdet.
Det er  

 regeringens mål at få styrket det danske boligmarked.
Regeringen  

 har derfor med sit udspil "Vækst og fornyelse på  

 boligmarkedet" fra den 26. august 2002 og med aftalen af 15. oktober  

 2002 med S, DF, RV og KRF om flere og bedre boliger igangsat en samlet  

 boligpolitisk indsats, der skal bidrage til at tilvejebringe en bedre balance  

 på boligmarkedet.
Der er enighed om en flerårig indsats for at  

 skaffe flere boliger til unge, flere private udlejningsboliger, flere boliger  

 til handicappede og flere almene boliger, herunder ældreboliger.
Det er  

 målet, at der i de kommende 5 år påbegyndes over 20.000 nye  

 boliger årligt.
Regeringen vil med virkning fra 1. januar 2004  

 gennemføre en gennemgribende forenkling og modernisering af  

 byfornyelsesindsatsen, jf. det boligpolitiske udspil.
Målet er at sikre  

 en mindre offentlig regulering og støtte, større grad af  

 frivillighed, vægt på de markedsmæssige muligheder samt  

 alternative finansieringsmuligheder.
 Men allerede med virkning fra 2003 foreslås en  

 målretning af den offentlige byfornyelsesstøtte, der  

 indebærer en reduktion af den offentlige subsidiering af byfornyelsen.  

 Herved frigøres midler til regeringens samlede omprioriteringer  

 på FFL 2003, herunder en forstærket indsats for opførelse  

 af private ungdomsboliger.
 Lovforslaget indeholder følgende  

 hovedelementer:
Styrkelse af kommunernes incitamenter til at sikre  

 øgning af ejers egenbetaling af tabsudgifterne - loft over tabs- og  

 refusionsudgifterne.
For at give kommunerne et stærkere incitament  

 til gennem forhandling at øge den ejerfinansierede del af udgifterne  

 foreslås at fastlægge et loft på 60 pct. i 2003 og 50 pct.  

 i 2004 og i hvert af de følgende år over den andel af kommunens  

 vejledende investeringsramme, der må anvendes til tabsgivende udgifter  

 samt til generelle refusionsberettigede udgifter.
Da loftet er en generel  

 begrænsning af udgifterne, skal kommunen således ikke i den  

 enkelte beslutning og det enkelte projekt begrænse udgifterne til  

 nævnte procenter.
 Fjernelse af barrierer for forhandlet finansiering.  

For at forbedre kommunens position ved forhandlinger med ejeren  

 om, at pågældende selv finansierer en del af ombygningsudgifterne  

 samt for at registrere egenfinansierede arbejder som en del af beslutningen,  

 foreslås at fjerne forskellige barrierer for forhandlet finansiering.
Fuld regulering af beboerbetalingen.
Det  

 foreslås, at den nuværende ¾ regulering (såkaldt  

 valsetaktregulering) erstattes af fuld regulering, således at  

 beboerbetalingen hvert år forhøjes med pris- eller  

 lønudviklingen.
Slutlejeniveauet som følge af bygningsfornyelse  

 vil ikke ændres med forslaget, men beboerbetalingen vil nå det  

 endelige niveau i løbet af en kortere årrække.
Andelsboliger udgår af aftalt  

 boligforbedring.
For at målrette den offentlige støtte,  

 så støtten gives, hvor behovet er størst, foreslås  

 det, at der ikke skal gives støtte til andelsboliger efter aftalt  

 boligforbedring, men alene til private udlejningsboliger.
Afkortning af støtteforløbet i aftalt  

 boligforbedring.
For navnlig at målrette den offentlige  

 støtte foreslås at afkorte støtteperioden, således  

 at der fremtidigt udbetales fuld støtte i 5 år, efterfulgt af en  

 aftrapningsperiode på op til 5 år.
For så vidt angår de økonomiske  

 konsekvenser for det offentlige, forventes forslaget samlet at medføre  

 offentlige mindreudgifter på 250 mill. kr. i 2003, hvoraf kommunernes  

 andel udgør 97 mill. kr.
I 2004 og de følgende år  

 forventes forslaget at medføre offentlige mindreudgifter på 267  

 mill. kr.
Heraf udgør kommunernes andel 116 mill. kr.
Den årlige  

 investeringsramme til offentlig byfornyelse udgør 1.050 mill. kr. i  

 2003. Da der ikke er indgået nogen aftale om investeringsrammen for  

 2004 og frem, er det beregningsmæssigt forudsat, at investeringsrammen  

 udgør 1.150 mill. kr. årligt i 2004 og hvert af de  

 følgende år.
Endvidere reduceres den samlede årlige  

 investeringsramme til aftalt boligforbedring fra 400 mill. kr. til 300 mill.,  

 kr. i 2003 og de følgende år. - De kommunaløkonomiske  

 konsekvenser skal forhandles med de kommunale parter.
Forslaget vurderes ikke  

 at have væsentlige administrative konsekvenser for det offentlige,  

 erhvervslivet og borgerne.
Forslaget skønnes ikke at have  

 særlige miljømæssige konsekvenser, ligesom forslaget ikke  

 indeholder EU- retlige aspekter.
Det foreslås, at loven træder i  

 kraft den 1. januar 2003.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
