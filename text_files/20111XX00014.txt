Skriftlig fremsættelse (9. november 2011) Justitsministeren (Morten Bødskov) Herved tillader jeg mig for Folketinget at fremsætte:
Forslag til lov om ændring af straffuldbyrdelsesloven og retsafgiftsloven (Revision af straffuldbyrdelsesloven m.v.) (Lovforslag nr.
L 9) Formålet med lovforslaget er at gennemføre de ændringer af straffuldbyrdelsesloven, som erfaringerne har vist behov for i de 10 år, loven har været i kraft, og som ikke allerede er foretaget siden ikrafttrædelsen.
Lovforslaget er en følge af, at der i straffuldbyrdelsesloven findes en særlig revisionsbestemmelse, som indebærer, at forslag om revision af loven skal fremsættes for Folketinget i indeværende folketingsår.
 Med lovforslaget lægges navnlig op til følgende tiltag:
 Udvidet mulighed for fravigelse af princippet om, at fængselsstraf skal fuldbyrdes i nærheden af den dømtes bopæl (nærhedsprincippet), hvis hensynet til retshåndhævelsen eller andre særlige omstændigheder taler for det.
 Mulighed for at begrænse antallet af deltagere i gudstjenester mv. i kriminalforsorgens institutioner af ordens- og sikkerhedsmæssige hensyn.
 Mulighed for at træffe afgørelse om udgangskarantæne i alle tilfælde, hvor en tilladelse til udgang nægtes eller tilbagekaldes.
 Pligt til i endnu højere grad end hidtil at vurdere forholdene på den pågældende institution ved bedømmelsen af, om en indsat kan få lov til at have et barn, som er fyldt 1 år, men endnu ikke 3 år, hos sig på institutionen.
 Indførelse af en regel om, at tvangsmæssig udelukkelse fra fællesskab som udgangspunkt ikke kan udstrækkes ud over 3 måneder, samt adgang til undtagelsesvis at udelukke en indsat fra fællesskab i op til 5 dage, hvis det er nødvendigt for at beskytte den indsatte selv mod overgreb.
 Herudover indeholder lovrevisionen forslag om udvidet adgang til modregning i beskæftigelsesvederlag, om erstatning til dømte, der har udført for meget samfundstjeneste, og om afgiftsfri domstolsprøvelse af visse af kriminalforsorgens afgørelser.
 Som det fremgår, lægges der ikke op til nogen mere omfattende revision af straffuldbyrdelsesloven, men alene til nogle ændringer af begrænset karakter.
Ikke desto mindre vil disse ændringer medvirke til at sikre en fortsat effektiv og tidssvarende regulering af straffuldbyrdelsesområdet med fokus på de indsattes rettigheder og pligter.
Forslaget falder dermed i tråd med regeringens målsætning om, at færre mennesker fremover skal udsættes for kriminalitet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
