Nr BTL 91 Betænkning over Forslag til lov om ændring af lov om boligbyggeri, lov om  

 boliger for ældre og personer med handicap, lov om byfornyelse og  

 boligforbedring og lov om indeksregulerede realkreditlån (Kvoter for 1990,  

 ændret finansiering af det støttede boligbyggeri og af byfornyelsesarbejder  

 m.v.)   

 Nr L 91 1989-90, 1. samling Afgivet af Boligudvalget Afgivet: 19891210 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret dels skriftligt, dels i samråd.
 Endvidere har udvalget modtaget skriftlige og/eller mundtlige henvendelser  

 fra:
Andelsboligforeningernes Fællesrepræsentation, Boligselskabernes Landsforening og Kommunernes Landsforening.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse uændret.
Mindretallet har noteret sig, at boligministeren har oplyst, at der med  

 henblik på at opnå en kraftig reduktion fra 1991 i den samlede offentlige  

 direkte støtte til nybyggeriet af private andelsboliger iværksættes en  

 undersøgelse af de aktuelle vilkår for nybyggede andelsboliger.
Undersøgelsen  

 skal bl.a. belyse udformningen og kvaliteten af de nye andelsboliger, disses  

 støttemæssige stilling i forhold til andre boligtyper samt forholdet mellem  

 boligudgiften i nybyggede andelsboliger og andre boligtyper.
Herudover skal  

 der tilvejebringes et regelsæt, således at begrebet selvgroede  

 andelsboligforeninger får et præcist og veldefineret indhold.
Et andet mindretal (Socialdemokratiets medlemmer af udvalget) indstiller  

 lovforslaget til vedtagelse med de af mindretallet stillede  

 ændringsforslag.
Mindretallet må tage til efterretning og beklage, at det  

 under behandlingen af lovforslaget ikke har været muligt at få en drøftelse  

 af en samlet og langsigtet boligpolitik.
Boligministeren, regeringspartierne  

 og finanslovsstøttepartierne har afvist en sådan drøftelse med henvisning  

 til, at lovforslaget var fremsat med henblik på en besparelse på finansloven.
De foreslåede besparelser, hvoraf nogle er illusoriske, betyder alle på  

 længere sigt en fordyrelse af boligudgifterne for beboerne i det støttede  

 byggeri som følge af forlængelsen af lånenes løbetider med samme årlige  

 ydelser.
Forslaget om nedsættelsen af kvoterne for almennyttige boliger vil  

 efter oplysninger givet af boligministeren til udvalget betyde en nedgang i  

 beskæftigelsen i byggebranchen på 1.600 årsarbejdere.
Boligministeren har  

 endvidere oplyst, at denne nedgang i beskæftigelsen vil betyde en stigning i  

 dagpengeudgifterne på 187 mio. kr., såfremt der ikke findes anden  

 beskæftigelse for de pågældende.
Inddrages endvidere den indirekte  

 beskæftigelseseffekt, vil dagpengeudgifterne yderligere forøges med 153 mio.  

 kr.
Den samlede forøgelse af dagpengeudgifterne ved gennemførelse af  

 regeringens forslag vil således kunne udgøre op til 340 mio. kr. imod  

 besparelser på højst 81 mio. kr.
 Mindretallet kan tilslutte sig den foreslåede finansieringsomlægning under  

 forudsætning af, at statens fordele anvendes til opretholdelse af uændrede  

 kvoter for almennyttige boliger for de kommende år, og at den individuelle  

 boligstøtte ikke forringes.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de af  

 mindretallet stillede og de af mindretallet tiltrådte ændringsforslag.
Mindretallet mener ikke, at der er nogen saglig begrundelse for  

 regeringens nedskæring af kvoterne for det støttede byggeri i 1990. Der er  

 fortsat et stort udækket behov for almennyttige boliger og ungdomsboliger, og  

 der er ikke tale om nogen reel besparelse.
Tværtimod vil der i 1990 blive  

 tale om en væsentlig belastning af statens budget gennem forhøjede  

 dagpengeudbetalinger og færre skatte- og momsindtægter.
Mindretallet skal i  

 denne forbindelse henvise til ministerens besvarelse af udvalgets spørgsmål  

 nr. 7-9 og 10.
Efter mindretallets opfattelse vil finansieringsomlægningen give en  

 væsentlig belastning for såvel lejerne som staten på længere sigt.
Dette er  

 ikke mindst problematisk, når man i forhold til det almennyttige byggeri  

 ændrer finansieringen med tilbagevirkende kraft.
Som påpeget af formanden for Kommunernes Landsforening vil  

 finansieringsomlægningen for ungdomsboligbyggeriet få som konsekvens, at der  

 vil ske en belastning af de kommuner, som bygger mange ungdomsboliger.
Dette  

 gælder ikke mindst de byer, som har mange uddannelsessøgende.
Mindretallet  

 har noteret sig, at boligministeren i svaret på spørgsmål nr. 17  

 tilkendegiver, at hun vil »optage forhandlinger med Kommunernes  

 Landsforening samt Københavns og Frederiksberg Kommuner med det sigte at  

 finde en model, der i højere grad afspejler de faktiske behov for  

 ungdomsboliger«.
Mindretallet finder imidlertid, at denne  

 hensigtserklæring er for upræcis, og at finansieringen ikke burde være  

 ændret, før disse forhandlinger er tilendebragt.
 Mindretallet er af den principielle opfattelse, at andelsboligkvoten bør  

 reserveres de »selvgroede andelsboligforeninger«, og at en del af  

 andelsboligkvoten derfor burde overflyttes til den almennyttige kvote.
 Et fjerde mindretal (Centrum-Demokraternes medlem af udvalget)  

 indstiller lovforslaget til vedtagelse med de af mindretallet  

 tiltrådte ændringsforslag.
Ændringsforslag Til § 1 Af et mindretal (SF):
 1) I den under nr. 12 foreslåede affattelse af § 48, stk. 2,  

 ændres »7.000« til: »10.000«.
 Af et mindretal (S), tiltrådt af et mindretal (CD):
 2) I den under nr. 12 foreslåede affattelse af § 48, stk. 2,  

 ændres »7.000« til: »8.500«.
 Af et mindretal (SF):
 3) Efter nr. 12 indsættes som nyt nummer:
 » 01. I § 48 indsættes efter stk. 2 som nyt stykke:
»Stk. 3. Statsstøtte kan endvidere ydes med henblik på opkøb af  

 indtil 4.000 boligenheder i den eksisterende ejerboligmasse.«» 4) I den under nr. 34 foreslåede ændring af § 67, stk. 2, 1.  

 pkt., ændres »2.500« til: »4.000«.
 Af et mindretal (S), tiltrådt af et mindretal (CD):
 5) Nr. 34 affattes således:
» 34. I § 67, stk. 2, 1. pkt., ændres  

 »statsstøtte« til: »støtte« og »1989« til:  

 »1990«.' Af et mindretal (S), tiltrådt af et mindretal (SF og CD):
Til § 3 6) Paragraffen udgår.
Til § 6 7) Paragraffen affattes således:
» § 6 De hidtil gældende regler i lov om boligbyggeri bevarer deres gyldighed  

 for byggeri, hvortil der er meddelt tilsagn om støtte inden den 1. januar  

 1990.« Bemærkninger Til nr. 1 For at dække behovet foreslås en almennyttig kvote på 10.000.
Til nr. 2 og 5 Ændringsforslagene sikrer, at kvoterne forbliver uændrede i 1990 i forhold  

 til 1989.
Til nr. 3 Det foreslås, at der gives mulighed for at omdanne eksisterende  

 ejerboliger til almennyttige boliger.
 Den generelle situation på ejerboligmarkedet er præget af mange  

 tvangsauktioner og mange tomme boliger.
For de fleste boligejere, hvis bolig kommer på tvangsauktion, er  

 alternativet, at de må flytte ind i en almennyttig bolig.
Det vil derfor både  

 menneskeligt og samfundsøkonomisk være en fordel, at de får mulighed for at  

 omdanne deres eksisterende bolig til en almennyttig bolig.
 Der skal således gives mulighed for, at en almennyttig afdeling opkøber en  

 ejerbolig, som herefter omfinansieres på samme måde som finansieringen af  

 nybyggede boliger i boligbyggeriloven.
 Foruden opkøb af boliger, som p.t. er beboede, skal der gives mulighed for  

 at opkøbe tomme ejerboliger, hvilket ud fra en samfundsøkonomisk synsvinkel  

 vil give en langt bedre udnyttelse af den eksisterende boligmasse.
Der henvises i øvrigt til bemærkningerne til punkt 2 i beslutningsforslag  

 nr.
B 32 om indsats for boligejere i økonomiske vanskeligheder.
Til nr. 6 Erfaringer fra byfornyelsesarbejdet viser, at forbedringernes levetid  

 sjældent er 35 år, svarende til de nye låns løbetid.
Den lange løbetid vil  

 derfor være til ugunst for modernisering og renovering af enkeltejendomme.
Til nr. 7 Ændringsforslaget betyder, at der ikke sker ændring med tilbagevirkende  

 kraft for de byggerier, hvortil der er givet tilsagn før den 1. januar 1990.
Lizzie Lichtenberg (KF) Collet (KF) Pernille Sams (KF) Mejdahl (V) nfmd.  

Elsebeth Kock-Petersen (V) Kirsten Jacobsen (FP) Jørgen Estrup (RV) Sonja  

 Albrink (CD) Lysholm Christensen (KRF) Svend Andersen (S) Baadsgaard (S)  

 fmd.
Pia Gjellerup (S) Hans Strunge (S) Lissa Mathiasen (S) Holger K.  

 Nielsen (SF) Jørn Jespersen (SF) Pelle Voigt (SF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til boligministeren, som denne har besvaret dels skriftligt, dels i samråd.
Udvalget har modtaget skriftlig henvendelse fra Boligselskabernes  

 Landsforening.
Denne henvendelse og et af udvalgets spørgsmål til  

 boligministeren og dennes svar herpå er medtaget som bilag til denne  

 betænkning.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Fremskridtspartiets og Kristeligt  

 Folkepartis medlemmer af udvalget) lovforslaget til vedtagelse i den  

 affattelse, hvori det foreligger efter 2. behandling.
 Et andet mindretal (Socialdemokratiets medlemmer af udvalget) vil  

 redegøre for sin stilling til lovforslaget ved 3. behandling.
 Et tredje mindretal (Socialistisk Folkepartis medlemmer af  

 udvalget) vil redegøre for sin stilling til lovforslaget ved 3. behandling.
 Et fjerde mindretal (Centrum-Demokraternes medlem af udvalget) vil  

 ligeledes redegøre for sin stilling til lovforslaget ved 3. behandling.
Lizzie Lichtenberg (KF) Collet (KF) Pernille Sams (KF) Mejdahl (V) nfmd.  

Elsebeth Kock-Petersen (V) Kirsten Jacobsen (FP) Jørgen Estrup (RV) Sonja  

 Albrink (CD) Lysholm Christensen (KRF) Svend Andersen (S) Baadsgaard (S)  

 fmd.
Pia Gjellerup (S) Hans Strunge (S) Lissa Mathiasen (S) Holger K.  

 Nielsen (SF) Bjørn Poulsen (SF) Pelle Voigt (SF) Bilag 1 Boligselskabernes Landsforening12. december 1989 Til Folketingets Boligudvalg Vedr.: L 91 - forslag til lov om ændring af lov om boligbyggeri m.fl.  

 Boligselskabernes Landsforening skal hermed rette fornyet henvendelse om  

 ovennævnte lovforslag, idet vi specielt skal gøre indsigelser imod de for  

 udvalget forelagte besvarelser på spørgsmålene om den tilbagevirkende kraft  

 af de ændrede løbetider for indekslånene i almennyttigt byggeri.
 Boligministeriet har således i et svar på spørgsmål 5 henvist til  

 udtalelser fra Justitsministeriet, som ifølge det oplyste skulle udtale, at  

 der ved tilsagnet til almennyttigt byggeri ikke gives tilsagn om bidrag til  

 betaling af indekslån med bestemte vilkår, men derimod til betaling af et  

 indekslån på tidspunktet for bygherrens effektuering af lånet.
Landsforeningen må bestride rigtigheden af disse oplysninger.
Ved ethvert  

 tilsagn til almennyttigt byggeri er anført følgende: »Vedlagte  

 almindelige bestemmelser og vilkår er gældende for byggeriet«.
 Tilsagnet er videre bilagt »Almindelige bestemmelser og vilkår for  

 tilsagn om støtte. . .«. (Seneste udgave maj 1989).
 Disse almindelige bestemmelser henviser udtrykkeligt til de gældende  

 cirkulærer og regler for bl.a. ydelse af indekslån, herunder henvises således  

 til Boligministeriets cirkulære af 23.4.1982 om støtte til almennyttigt  

 boligbyggeri, der finansieres med indekslån.
 I disse regler er løbetiden klart fastlagt i form af afdragsprocenten og  

 reglerne for den årlige regulering af ydelserne, jf. også bestemmelserne i §  

 4, stk. 16 og 19, i lov om indeksregulerede realkreditlån.
 Der er således ingen tvivl om, at løbetiden er fastlagt med tilsagnet, og  

 at Boligministeriets besvarelse på dette punkt derfor er ukorrekt.
 Landsforeningen må derfor anfægte lovligheden af et sådant indgreb med  

 tilbagevirkende kraft: Indgrebet vil betyde såvel en forringelse af ejerens  

 økonomiske situation (d.v.s. boligforeningens eller boligselskabets  

 situation) som en forringelse af beboernes økonomiske situation, idet der  

 skal accepteres indeksregulering af kapitaludgifterne i ca. dobbelt så lang  

 tid som efter de hidtil gældende regler.
 Landsforeningen må endvidere gøre opmærksom på den helt uholdbare  

 argumentation, som Boligministeriet har anført som begrundelse for  

 forskelsbehandlingen af almennyttigt byggeri og byggeriet af private  

 andelsboliger.
 Ved besvarelse af spørgsmål 2 anføres således, at det ikke for private  

 andelsboliger er muligt over tiden at opnå præcis den samme beboerbetaling  

 med IS 35-lån som med IS 20-lån.
Dette er positivt forkert.
Det er selvsagt muligt at konstruere et  

 støttesystem, som vil give andelshaverne eksakt de samme vilkår i de første  

 ca. 25 år som under gældende regler.
Konstruktionen vil blive mere  

 kompliceret at forstå, da der ganske rigtigt som anført af Boligministeriet  

 gør sig det specielle forhold gældende, at der i private andelsboliger findes  

 en vis egenbetaling af renteudgifterne, som kan forrykke regnestykket, men  

 det er udelukkende et spørgsmål om teknik, og da det drejer sig om et  

 begrænset antal boliger, kan vi ikke se nogen som helst begrundelse for denne  

 forskelsbehandling.
Ud fra ovenstående mener landsforeningen at kunne konkludere: For det  

 første er det ikke muligt at lovgive med tilbagevirkende kraft i relation til  

 løbetiden på de almennyttige indekslån, og den af Boligministeriet anførte  

 argumentation er ukorrekt.
For det andet er den af Boligministeriet anførte  

 argumentation for forskelsbehandlingen af de private andelsboligforeninger  

 sammenlignet med de almennyttige byggerier forkert og i realiteten af rent  

 politisk karakter.
 Landsforeningen skal derfor kraftigt henstille, at den i Lovforslagets § 6  

 foreslåede tilbagevirkende kraft af løbetidsforlængelsen afvises.
Med venlig hilsen p.f.v.
Henning Mikkelsen Gert Nielsen Bilag 2 Et af udvalgets spørgsmål til boligministeren og dennes besvarelse heraf Spørgsmål 29:
 Ministerens kommentarer udbedes til henvendelsen fra Boligselskabernes  

 Landsforening (bilag 29). Ministeren bedes endvidere indhente  

 Justitsministeriets kommentarer til henvendelsen, særligt for så vidt angår  

 spørgsmålet, om løbetiden er fastlagt ved afgivelse af tilsagnet.
 Svar:
 Boligministeriet har indhentet vedlagte udtalelse af 13. december 1989,  

 hvortil henvises.
Til landsforeningens bemærkninger om, at det er forkert, når  

 Boligministeriet i besvarelsen af spørgsmål 2 oplyser, at det for private  

 andelsboliger ikke er muligt over tiden at opnå præcist den samme  

 beboerbetaling med IS 35-lån som med IS 20-lån.
Landsforeningen anfører i  

 denne forbindelse, at det selvsagt er muligt at konstruere et støttesystem,  

 som vil give andelshaveren eksakt de samme vilkår i de første ca. 25 år som  

 under gældende regler.
Hertil bemærkes, at beboernes betaling i alle IS 35-lån (både for  

 almennyttige boliger, andelsboliger, ungdomsboliger, ældreboliger og i  

 forbindelse med byfornyelse) er fastsat som en fast procentdel af den  

 regulerede bogførte hovedstol i lånets 2. termin.
Ydelsesstøtten, d.v.s.  

 statens eller kommunens støtte til betaling af ydelserne på indekslånene,  

 udgør herefter det beløb, som svarer til forskellen mellem de samlede ydelser  

 på indekslånet og låntagers betaling.
Med denne konstruktion er det som  

 anført i besvarelsen af spørgsmål 2 ikke muligt over tiden at opnå præcis den  

 samme beboerbetaling med IS 35-lån som med IS 20-lån for private  

 andelsboliger.
Boligministeriet mener imidlertid heller ikke, at det i praksis vil være  

 muligt at gennemføre et alternativt system for beregning af beboerbetaling i  

 private andelsboliger, som vil give andelshaveren eksakt de samme vilkår i de  

 første ca. 25 år som under gældende regler.
Et sådant system vil således  

 forudsætte, at beboerbetaling beregnes på grundlag af helt andre lån (nemlig  

 IS 20-lån) end de lån, der i praksis er benyttet til finansieringen af  

 andelsboligerne.
Et sådant system vil for det første volde overordentlig  

 store administrative problemer, og for det andet vil det være nødvendigt at  

 foretage beregningerne ud fra en fiktivt ansat kurs på IS 20-lånet.
 Boligministeriet må derfor fastholde, at argumentationen i besvarelsen af  

 spørgsmål 2 er fuldt korrekt.
Justitsministeriet13. december 1989 Lovafdelingen Boligministeriet Slotsholmsgade 12 1216 København K.
Boligministeriet har anmodet Justitsministeriet om en  

 udtalelse til brug for besvarelsen af spørgsmål 29 fra Boligudvalget  

 vedrørende forslag til lov om ændring af lov om boligbyggeri, lov om boliger  

 for ældre og personer med handicap, lov om byfornyelse og boligforbedring og  

 lov om indeksregulerede realkreditlån (L 91 - bilag 31).
 Spørgsmålet har følgende ordlyd:
»29. Ministerens kommentar udbedes til henvendelsen fra  

 Boligselskabernes Landsforening (bilag 29). Ministeren bedes endvidere  

 indhente Justitsministeriets kommentarer til henvendelsen, særligt for så  

 vidt angår spørgsmålet, om løbetiden er fastlagt ved afgivelse af  

 tilsagnet.« I den anledning skal Justitsministeriet udtale følgende:
 1. Ved skrivelse af 20. juni 1989, der vedlægges, har Justitsministeriet  

 udtalt følgende:
 »2. Det overvejes at ændre indekslåneloven, således at grundløbetiden  

 for indekslån til opførelse af almennyttigt boligbyggeri ændres fra 20 år til  

 35 år.
 Hverken lov om boligbyggeri eller de almindelige bestemmelser og vilkår  

 for ydelse af støtte indeholder bestemmelser om indekslånenes løbetid.
 Efter Justitsministeriets opfattelse gives der ved tilsagnet om støtte  

 således ikke tilsagn om bidrag til betaling af et indekslån med bestemte  

 vilkår, men derimod til betaling af et indekslån på de vilkår for optagelse  

 af indekslån, der gælder på tidspunktet for bygherrens effektuering af lånet.
En sådan forlængelse af løbetiden vil således ikke indebære et indgreb i  

 en allerede erhvervet rettighed, og Justitsministeriet finder på denne  

 baggrund intet til hinder for, at en ændring af indekslåneloven, således at  

 løbetiden forlænges, også kan finde anvendelse for bygherrer, der har  

 modtaget tilsagn om støtte, men ikke effektueret lånet inden for lovens  

 ikrafttræden.« 2. Justitsministeriet er efter de nu fremkomne oplysninger enig med  

 Boligselskabernes Landsforening i, at tilsagnet er givet med henvisning til  

 de på tilsagnstidspunktet gældende regler.
 Efter Justitsministeriets opfattelse medfører denne henvisning imidlertid  

 ikke beskyttelse mod, at låneordningen omlægges som foreslået.
Beskyttelse mod en omlægning, der kan medføre tab, opnås først, når der af  

 långiver, d.v.s. et realkreditinstitut, er givet et lånetilsagn.
I disse  

 tilfælde medfører forslagets § 7, stk. 2, at låntager sikres mod tab som  

 følge af låneomlægningen, og Justitsministeriet finder derfor, at  

 lovforslaget ikke kan give anledning til betænkeligheder.
