(Til kommuner og amtskommuner) Indledning.
 1.
Hensigten med socialministeriets bekendtgørelse og den dertil hørende  

 cirkulæreskrivelse nr. 673 af 10. marts 1980 fra socialstyrelsen er at yde  

 beboere på institutioner for voksne med vidtgående fysiske eller psykiske  

 handicap beskyttelse mod uretmæssige indgreb i den personlige frihed og mod  

 nedværdigende behandling.
Herudover sikrer bekendtgørelsen personalet ved at  

 angive nærmere regler for de indgreb, der kan anvendes over for beboerne.
 Vejledningen retter sig til samtlige grupper af personale, der i deres  

 arbejde på institutionerne virker med beoerne, herunder også til personale  

 uden socialpædagogisk uddannelse.
Vejledningen knytter sig nært til bekendtgørelse nr. 568 om magtanvendelse  

 m.v. i institutioner for voksne med vidtgående fysiske eller psykiske  

 handicap.
I denne bekendtgørelse er det i indledningen aført, at de i  

 bekendtgørelsen omtalte indgreb kun forudsættes anvendt i det omfang, de  

 pædagogiske midler, der er beskrevet i socialstyrelsens supplerende  

 cirkulæreskrivelse (vejledning), har vist sig utilstrækkelige.
Formålet med denne vejledning er således at anvise nogle midler, som  

 erfaringsmæssigt har vist sig velegnede i det socialpædagogiske arbejde, til  

 forebyggelse af brugen af de indgreb, der er omtalt i  

 magtanvendelsesbekendtgørelsen.
Det er derimod ikke tanken at give en generel  

 pædagogisk vejledning.
Nogle almene betragtninger omkring det  

 socialpædagogiske arbejde i døgninstitutioner under den tidligere særforsorg  

 indgår i socialstyrelsens publikation »Mennesker og institutioner«  

 (1978). Denne publikation, som tidligere er udsendt, kan i begrænset omfang  

 rekvireres i socialstyrelsens cirkulærecentral.
Indholdet i vejledningen bygger især på de erfaringer, der er indvundet i  

 forsorgsudøvelsen i åndssvageinstitutionerne i tiden 1/10 1977 til 31/12  

 1979, hvor magtanvendelsesbekendtgørelse nr. 505 af 19. september 1977 har  

 været i kraft.
Gennem et særligt skemasystem, der blev indført ved  

 bekendtgørelsen af 1977, har socialstyrelsen været i stand til at følge  

 udviklingen og fastslå, hvor der kan sættes ind med mere hensigtsmæssig  

 socialpædagogisk indsats og eventuelt med en ændret fordeling af ressourcer.
 Erfaringerne fra de godt 2 år, bekendtgørelsen var i kraft, er, at der  

 skete en væsentlig reduktion i anvendelsen af tvangsmidler.
 Visitation.
 2.
 Jo mere omhyggeligt en visitation foretages jo større er muligheden for at  

 undgå anvendelse af de tvangsbestemmelser, der er omtalt i bekendtgørelsen.
Vurderingen af den enkeltes særlige behov for omsorg og behandling m.v. er  

 afgørende for visitation til vedkommende institutionsenhed.
At den rigtige  

 beslutning kan træffes, forudsætter endvidere, at der er de tilbud til  

 rådighed, som kan tilgodese de beskrevne behov.
Det er ifølge bistandsloven amtskommunens ansvar at sørge for, at der er  

 det nødvendige antal pladser til rådighed.
Ved planlægningen skal det  

 endvidere søges tilgodeset, at udbuddet er tilpasset, således at det i videst  

 muligt omfang imødekommer de varierende behov hos dem, der har behov for  

 optagelse.
Det er amtskommunens opgave at visitere til den enkelte institutionsenhed.  

 Amtskommunens (socialcentrets) beslutning om optagelse (visitation)  

 forudsætter det bedst mulige grundlag.
Heri må indgå såvel oplysninger om den  

 enkelte som kendskab til de foreliggende tilbud.
Det kan derfor anbefales, at  

 den enkelte amtskommune (socialcentret) tilvejebringer en oversigt over, hvad  

 de enkelte institutionsenheder kan give af tilbud.
Alle relevante personer - også pårørende - med kendskab til den person,  

 der skal visiteres, bør medinddrages i at tilvejebringe det bedst mulige  

 grundlag for visitationen.
Ligeledes bør klientens ønsker i det omfang, det  

 er muligt, naturligvis inddrages i overvejelserne fra det tidligst mulige  

 tidspunkt.
Den voksne med handicap (eller eventuelt de, der varetager hans  

 interesser) bør endvidere i forbindelse med visitationen informeres om sine  

 rettigheder, jfr. nærmere pkt. 59 og 71 i socialministeriets cirkulære af 29.  

 juni 1979 om institutioner under amtskommunerne for personer med vidtgående  

 fysiske eller psykiske handicap.
Ved visitationen bør der ikke alene lægges vægt på behovene hos den  

 pågældende voksne person, set i forhold til institutionens socialpædagogiske  

 tilbud m.v.
Der bør også lægges vægt på behovene hos de beoere, der allerede  

 opholder sig på institutionen.
Det vil ofte være en fordel ved visitationen  

 at undgå at placere mange voksne personer, som har samme handicap og  

 handicapgrad, på den enkelte institution.
F.eks. vil det sjældent være  

 hensigtsmæssigt at visitere en meget voldsom og aggressiv person til en  

 afdeling, hvor alle beboerne er voldsomme og aggressive.
På samme måde vil  

 det være lidet stimulerende for den enkelte beboer - og meget  

 ressourcekrævende - hvis en institution udelukkende får visiteret svært  

 multihandicappede klienter, som alle har et stort plejebehov.
 Almene behandlingsprincipper.
 3.
I den daglige omgang med beboerne på institutionen må udgangspunket være,  

 at beboerne fra medarbejdernes side ikke udsættes for en omgangsform, som  

 medarbejderne ikke selv ville bryde sig om at blive udsat for.
Der kan måske  

 være grund til at minde om, at beboerne er voksne, og at personalet bør omgås  

 beboerne som voksne.
Det er for de fleste en selvfølge, at man ikke forventer at blive hånet  

 eller latterliggjort, hvis man har svært ved at klare noget, som andre måske  

 synes er let.
Lige så ubehageligt er det at få skudt motiver i skoene, som  

 f.eks. dovenskab, uvilje eller forkælelse, når man prøver at gøre sit bedste.  

 Der kan ikke gives nogen udtømmende beskrivelse af begrebet nedværdigende  

 behandling, men følger man den grundregel, at man aldrig udsætter andre for  

 noget, man ikke selv ville bryde sig om at blive udsat for, vil mulighederne  

 for at begå fejl indskrænkes betydeligt.
 Det er altså ikke nok, at en medarbejder på en institution selv mener at  

 handle i overensstemmelse med et rimeligt værdighedsniveau, hvis en beboer  

 opfatter situationen anderledes.
Gensidig værdighed imellem mennesker forudsætter et kendskab til og  

 forståelse for følelser og holdninger hos de mennesker, man omgås.
En værdig  

 omgangsform vil oftest kunne afværge tilspidsede situationer.
Beboernes tryghed spiller en altafgørende rolle for forløbet af opholdet i  

 en institution.
Beboeren må kunne mærke, at han er et rart sted, hvor alle  

 vil ham det godt, hvor man taler med ham og ikke lader tingene ske ved  

 kommando eller hen over hovedet på ham.
Beboerne ønsker selv at medvirke, og  

 de bør derfor i videst muligt omfang tages med på råd i dagligdagen, og når  

 mere vigtige beslutninger skal tages.
 Beboernes medvirken i institutionoens generelle beslutninger fremgår af  

 socialstyrelsens cirkulæreskrivelse nr. 667 af 6. februar 1980 om beboerråd  

 og beboermøder.
 4.
Det er særdeles vigtigt for at kunne yde den bedst mulige bistand, at den  

 enkelte beboers udvikling og behandling følges meget nøje, således at der til  

 enhver tid er den fornødne sammenhæng mellem beboernes behov og de iværksatte  

 foranstaltninger.
Der bør udarbejdes en behandlingsplan, der nøje beskriver  

 mål og midler for behandlingen, samt den tid der påregnes at medgå til at  

 opnå de opstillede mål.
Planen bør følges nøje og revideres på grundlag af de  

 indvundne erfaringer.
Udarbejdelse af behandlingsplanen og revisionen af  

 denne bør ske i behandlingsmøder med deltagelse af institutionens leder og de  

 medarbejder, som har med beboerne at gøre, samt personer, som har en  

 væsentlig og relevant faglig tilknytning til beboerne (læge, socialrådgiver,  

 værkstedsmedarbejder m.fl.). Da der er tale om voksne beboere, bør de selv -  

 så vidt muligt - deltage i behandlingsmøderne.
Endvidere bør de, der  

 varetager beboernes interesser, have tilbud om at deltage i mødet, der derfor  

 bør fastsættes med et rimeligt varsel.
Hvis de, der varetager beboernes  

 interesser, ikke deltager i behandlingsmødet, bør de orienteres om  

 resutlatet, enten mundtligt eller skriftligt.
Opmærksomheden henledes i denne  

 forbindelse på, at institutionen i henhold til nærmere regler i  

 socialstyrelsens cirkulæreskrivelse nr. 678 af 19. marts 1980 kan yde  

 frirejse til deltagelse i behandlingsmøder til dem, der varetager beboernes  

 interesser.
 Behandlingsmøder bør afholdes mindst en gang årligt.
 5.
I tilrettelæggelsen og udøvelsen af behandling og omsorg kan det være  

 gavnligt at inddrage rådgivning eller hjælp fra personer, der har særlig  

 erfaring eller indsigt.
Hvor der er knyttet pædagogiske konsulenter til  

 amtskommunen, vil disse enten selv kunne bistand eller formidle kontakt med  

 sagkyndig via socialcentret.
 Arbejdstilrettelæggelse.
 6.
Det har vist sig, at hensigtsmæssig arbejdstilrettelæggelse i  

 institutionerne har haft stor betydning for at undgå anvendelse af  

 tvangsmidler.
Mange steder har arbejdstilrettelæggelser været præget af  

 uhensigtsmæssige traditioner og rutiner, f.eks. omkring indtagelse af  

 måltider, omkring sengetid morgen og aften samt ikke mindst under badning og  

 toiletbesøg, hvor der ofte er »brugt faste tider« uden hensyn til  

 beboernes individuelle behov.
Dette har i adskillige tilfælde medført  

 uheldige spidsbelastningssituationer flere gange i løbet af døgnet.
I nogle  

 institutioner har forholdene af disse grunde ofte været så presset, at flere  

 beboere blev meget urolige og voldsomme, hvorefter tvangsmidler er blevet  

 bragt i anvendelse.
 Ved at ændre arbejdstilrettelæggelsen således, at uhensigtsmæssige  

 traditioner og rutiner er afløst af hensynet til den enkelte beboers behov  

 for hjælp - f.eks. badning på forskellige tidspunkter morgen og aften,  

 toilettræning på tidspunkter, der er hensigtsmæssige for den enkelte beboer  

 etc. - har det været muligt at undgå mange vanskelige situationer i  

 dagtimerne.
 Det har i øvrigt vist sig meget værdifuldt for klimaet på den enkelte  

 boenhed, at den uddannede del af personalet er til stede i den del af dag- og  

 aftentimerne, hvor der er flest beboere hjemme, ligesom det har vist sig  

 værdifuldt, at den enkelte medarbejder får ansvaret for bestemte beboere,  

 således at vedkommende beboer altid ved, at han kan søge hjælp og bistand hos  

 den samme medarbejder, så vidt muligt en uddannet.
Dagligdagen for den enkelte beboer bør struktureres i så høj grad som  

 muligt, og beboerne bør så vidt muligt have et dagligt tilbud om  

 beskæftigelse eller lignende uden for institutionen.
Hvis dette ikke er  

 muligt, viser erfaringerne, at der inden for de fleste institutioner - såvel  

 bygnings- som personalemæssigt - er mulighed for at etablere en fast  

 beskæftigelseslignende situation.
Selv hvor det kun har været muligt i et par  

 timer daglig, har det medvirket til at undgå eller begrænse tilspidsede  

 situationer.
Det har vist sig særdeles gavnligt at starte med en  

 socialpædagogisk ekstraindsats over for de mest urolige beboere på en  

 institution.
 Reaktioner over uhensigtsmæssig adfærd.
 7.
Hvis en beboer af den ene eller anden grund ikke har det godt, vil det i  

 langt de fleste tilfælde være synligt for personalet så tidligt, at uheldige  

 følgevirkninger kan afværges.
Erfaringerne har vist, at selv mindre episoder  

 kan udvikle sig meget uheldigt, hvis de får lov at løbe for længe.
En hurtig,  

 forebyggende indsats fra personalets side med beroligelse og afledning vil  

 derfor ofte kunne hindre, at tilspidsede situationer opstår.
 Man bør endvidere være opmærksom på, at svagt fungerende beboere meget  

 hurtigt glemmer omstændighederne omkring en opstået situation, og at en  

 efterfølgende reaktion derfor tit vil gøre mere skade end gavn.
 8.
 Ydmygende, hånende eller anden nedværdigende behandling er ikke tilladt,  

 hverken i ord eller handling, jfr. nærmere foran under afsnit 3.
 9.
Det er ligeledes forbudt at anvende isolation (afsondring i aflåst rum i  

 kortere eller længere perioder) eller legemlig afstraffelse.
Hvis det i en  

 opstået situation, bl.a. af hensyn til de øvrige beboere, er nødvendigt, må  

 beboeren ledsages - eller om fornødent føres - til et andet sted, f.eks. et  

 tilstødende værelse eller beboerens eget værelse.
Ved en sådan udelukkelse  

 fra fællesskabet bør der altid være en af institutionens medarbejdere sammen  

 med beboeren, indtil han har afreageret eller er bragt til at forstå sin  

 uheldige adfærd.
 Fiksering.
 10.
Fiksering, det vil sige anvendelse af mekanisk tvangsmiddel i form af  

 bælte, håndremme, fodremme eller livstykke, har tidligere været et meget  

 anvendt behandlingsmiddel over for urolige beboere inden for den tidligere  

 åndsvageforsorg.
Det er på de betingelser, der er nævnt i  

 magtanvendelsesbekendtgørelsen, fortsat tilladt at anvende fiksering i  

 behandlingsøjemed, men, som det fremgår af de indledende bemærkninger til  

 denne vejledning, er der i de seneste år sket en betydelig nedgang i antallet  

 af fikseringer.
Erfaringerne har vist, at det er muligt at undlade  

 fikseringer ved beskedne ændringer i forsorgsudøvelsen, jfr. det følgende.
 11.
Fiksering om natten, fordi beoeren forlader sengen og forstyrrer de øvrige  

 beboere, er ikke tilladt.
I mange tilfælde vil sengeflugt kunne undgås ved at  

 indføre en hensigtsmæssig sengetid.
For de fleste voksnes vedkommende vil  

 dette være efter kl. 22, i øvrigt afhængig af, hvornår vedkommende skal op om  

 morgenen, samt af individuelle søvnbehov.
Når den voksne går i seng, når han  

 er træt og har behov for at sove, vil han i de fleste tilfælde ikke føle  

 trang til hele tiden at stå ud af sengen.
I tilælde, hvor den urolige beboer  

 har delt sovestue med andre, har det vist sig, at vanskelighederne helt har  

 kunnet undgås ved at den urolige beboer har fået tildelt eneværelse, hvor han  

 ikke forstyrrer andre.
 12.
Fiksering til sengen af beboere, der ligger uroligt er ikke tilladt med  

 mindre fastspændingen sker med stofsele og har det formål at hindre, at  

 pågældende falder ud af sengen og kommer til skade.
I mange tilfælde har  

 disse problemer kunnet imødegås ved, at den hidtidige seng (ofte en høj  

 hospitalsseng) er blevet udskiftet med en sovebriks, som var lavere, hvilket  

 betød, at beboeren ikke faldt så langt og derved ikke slog sig, hvis han  

 faldt ud af sengen.
I nogle tilfælde er slag ved fald fra sengen forhindret  

 ved, at gulvet omkring sengne er er blevet »polstret« med madras,  

 dyne eller tæppe.
Brug af sengehest har også kunnet medvirke til at løse  

 problemerne.
 13.
Fiksering af beboerne under indtagelse af måltider, fordi de generer de  

 andre beboere ved f.eks. at tage deres mad er ikke tilladt.
Ved at placere  

 beboerne i små grupper ved borde, hvor der sidder en medarbejder med ved  

 hvert bord, har det vist sig muligt at tilvejebringe mere afslappede  

 måltider.
Medarbejderen har, ved at foregå med et godt eksempel samt ved at  

 hjælpe de eller den voksne, der skulle have hjælp til at spise, ligeledes  

 kunnet påvirke hele situationen på en positiv måde.
 14.
Fiksering til toilettet, fordi beboeren rejser sig fra toilettet, før han  

 er færdig, eller for at genere andre, der også er på toilettet, er også  

 forbudt.
Det har vist sig, at hensigtsmæssige fysiske rammer har haft  

 overordentlig stor betydning for at skabe ro om toiletbesøgene.
 Hvis en beboer er meget urolig og behøver hjælp under toiletbesøg, bør en  

 medarbejder være til stede i toiletrummet.
 Lukkede institutioner.
 15.
Inden for den tidligere åndssvageforsorg har der altid været mulighed for  

 at anbringe voksne åndssvage på lukkede institutioner.
Ved ikrafttrædelse af  

 socialministeriets bekendtgørelse af 19. september 1977 blev betingelserne  

 for anbringelse på lukkede afdelinger skærpet.
Iværksættelse af en mere  

 intensiveret socialpædagogisk behandling af den enkelte klient sammenholdt  

 med de skærpede regler medførte i løbet af kort tid en væsentlig nedgang i  

 antallet af pladser på lukkede institutioner.
De socialpædagogiske  

 foranstaltninger, der er givet eksempler på i de foregående afsnit, har også  

 på dette område haft en positiv effekt.
Ved fortsat at yde beboerne et  

 intensiveret socialpædagogisk behandlingstilbud, skulle det være muligt  

 yderligere at nedbringe behovet for anbringelse på lukket institution.
Der er i bekendtgørelsen givet nærmere regler om, at der i ganske særlige  

 tilfælde kan ske anbringelse i en af socialstyrelsen godkendt lukket  

 institution.
Beslutning herom skal træffes af en domstol eller af  

 amtskommunens social- og sundhedsudvalg.
 Ophold på en lukket instituion må højst vare 2 mdr, men såfremt de  

 betingelser, der er nævnt i bekendtgørelsen, i det enkelte tilfælde gør det  

 absolut påkrævet, kan amtsrådet efter indstilling fra institutionens leder  

 dispensere fra 2 mdr.s grænsen for nye perioder på højst 2 mdr.
Den pågældende må imidlertid ikke opholde sig her længere end allerhøjest  

 nødvendigt, og der må aldrig på en sådan afdeling opholde sig nogen beboer,  

 som med en rimelig menneskelig behandling kunne klare sig under åbne og frie  

 forhold.
Enhver tvivl om nødvendigheden af at opretholde en administrativ  

 frihedsberøvelse bør også her komme den pågældende til gode.
Det må aldrig  

 ske, at man af belægningshensyn undlader at overføre en beoer fra en lukket  

 til en åben afdeling.
Et eventuelt mere eller mindre direkte fremsat ønske om  

 at måtte forblive i den lukkende institution må ikke tages til følge.
Alle institutioner, der ikke er lukkede, er åbne, hvilket vil sige, at  

 enhver beboer frit skal kunne forlade bygningen og frit komme ind igen.
Det  

 kan ske, at døre i en bygning låses på samme måde, som det sker i private  

 boliger, men en sådan midlertidig aflåsning må aldrig have karakter af unødig  

 eller umotiveret frihedsbegrænsing.
Er en dør i en åben institution  

 udtagelsesvis låset, skal den kunne åbnes for eller af den beboer, der måtte  

 ønske det, naturligvis under forudsætning af, at den ikke fører ind til  

 områder, hvortil han ikke har berettiget adgang (f.eks. andres værelser).
Hvis en beboer vil ud af huset på et tidspunkt eller under forhold, hvor  

 det ikke anses for forsvarligt - f.eks. på grund af trafikforholdene -fordi  

 der ikke er personale til at gå med, eller fordi der er planlagt aktiviteter  

 indendørs, bør det i videst muligt omfang forklares ham, at der er gode og  

 tilfredsstillende grunde til, at en dør muligvis er låst.
Det er ulige  

 lettere at opnå denne forståelse hos beboeren, hvis han hyppigt oplever, at  

 døre kun er låst en gang imellem, og at der i så tilfælde foreligger en  

 forståelig forklaring.
 De tilfælde, hvor det er muligt at bringe en beboer til at forstå en i  

 øvrigt nødvendig dørlåsning, vil på denne måde kunne begrænses til et  

 minimum.
 Skema og indberetningsmateriale.
 16.
Bestemmelserne om skematilførsler og indberetninger har flere formål.
Dels  

 skal institution, amtsråd og socialstyrelse have fuldt kendskab til brugen af  

 og begrundelserne for anvendelse af fiksering og anbringelse i lukket  

 institution, dels kan materialet benyttes som et naturligt udgangspunkt for  

 pædagogiske drøftelser om mål og metoder i institutionens daglige arbejde.
Enhver medarbejder må være klar over, at anvendelse af sanktioner eller  

 disciplinærmidler, der efter bekendtgørelsens kapitel 1 er forbudt, vil blive  

 anset for en alvorlig tjenesteforseelse, der medfører påtale eller efter  

 omstændighederne skarpere reaktioner.
Det samme gælder overtrædelse af de  

 regler, der er givet for anvendelse af de tilladte sanktioner.
 Det er fundet forsvarligt at overlade til institutionens ledelse at  

 afgøre, hvornår en fysisk magtanvendelse falder ind under de omstændigheder,  

 der er anført i § 2, stk. 1, og således er tilladt.
 Anvendelse af nødværge efter § 2, stk. 2, skal fortsat indberettes, idet  

 det er nødvendigt, at en udenforstående instans får mulighed for at vurdere  

 berettigelsen af sådanne handlinger.
Alle medarbejdere på en døgninstitution har ansvar for og interesse i, at  

 specielt de regler, der gælder for retsbeskyttelsen af institutionens beboere  

 bliver overholdt.
Medarbejderne må derfor være opmærksomme på dette, også i  

 forhold til kolleger, der overtræder bekendtgørelsens regler.
Derfor har de  

 pligt til at meddele institutionens leder, hvis en medarbejder, der har været  

 impliceret i en handling, som kræver indberetning, ikke skriver denne.
Medarbejdere er ofte stærkt følelsesmæssigt engagerede og derfor chokerede  

 og bange, hvis de på grund af impulsgennembrud har overtrådt reglerne.
En  

 venlig, kollegial søtte på dette tidspunkt kan betyde, at medarbejderen selv  

 tager initiativ til indberetningen.
 Formidling af bekendtgørelsens regler.
 17.
 Som led i den påbudte oplysning om bekendtgørelsens indhold over for  

 beboerne og dem, der varetager beboernes interesser, kan det anbefales, at  

 dette gennemgås en gang årligt, f.eks. ved et beboermøde, ligesom beboernes  

 orientering om reglerne bør indarbejdes i det pædagogiske arbejde.
 Det er vigtigt at sikre, at enhver beboer (eller den, der varetager hans  

 interesser) så vidt muligt er informeret om hvem, de kan henvende sig til,  

 dersom de er usikre eller har direkte klager.
 I konkrete klagetilfælde er det vigtigt at forklare klagerne hvilke  

 klageadgange og ankemuligheder, de har.
 Socialstyrelsen, den 24. juli 1980.
