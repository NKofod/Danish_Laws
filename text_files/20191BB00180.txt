Fremsat den 9. juni 2020 af Ole Birk Olesen (LA), Henrik Dahl (LA) og Alex Vanopslagh (LA) Forslag til folketingsbeslutning om at sænke selskabsskatten og fjerne loftet over beskæftigelsesfradraget Folketinget pålægger regeringen at fremsætte lovforslag, der sænker selskabsskatten til 15 pct. og afskaffer loftet over beskæftigelsesfradraget inden udgangen af 2020.
Bemærkninger til forslaget Formålet med beslutningsforslaget er at lette skatterne de steder, hvor effekten på vækst og beskæftigelse er stor.
Forslagsstillerne mener, at det bør have meget stor prioritet at sikre, at finanspolitikken indrettes sådan, at dansk økonomi ikke bare genoprettes tilbage til status quo efter coronakrisen, men at vi indretter os på en måde, der muliggør ny vækst.
To af de finanspolitiske håndtag, som har størst effekt på vækst og beskæftigelse, er lavere selskabsskat og lavere marginalskat.
Ved at bruge disse håndtag kan vi skabe et rum for, at Danmark står stærkere på den anden side af krisen.
Hvis selskabsskatten sænkes til 15 pct., vil det løfte arbejdsudbuddet svarende til 2.100 personer og bnp med næsten 21 mia. kr. ifølge Skatteministeriet.
Det er tilmed sådan, at ginikoefficienten vil være uforandret, fordi selskabsskatten sætter sig i lønningerne og dermed indirekte har en afsmitning på overførselsindkomsterne.
Det er ikke virksomhedsejerne alene, der reelt bærer skattebyrden på selskabsskatten, men derimod alle investorer, lønmodtagere og indirekte modtagere af overførselsindkomst.
Derfor har niveauet af selskabsskatten betydning for alle.
Med en sænkning til 15 pct. vil Danmark ligge blandt de lande med allerlavest selskabsskat i OECD, hvilket vil være en stor fordel for en lille åben økonomi uden et stort hjemmemarked.
En sådan sænkelse vil koste 10,8 mia. kr. efter tilbageløb og adfærd, hvilket reflekterer en høj selvfinansieringsgrad.
En fjernelse af loftet over beskæftigelsesfradraget vil betyde, at marginalskatten lettes for alle med en indkomst på over 31.300 kr. svarende til i omegnen af 2,5 procentpoint.
En sådan lempelse vil løfte arbejdsudbuddet svarende til ca. 7.000 personer og bnp med ca. 7 mia. kr.
Det vil koste ca. 10 mia. kr. i umiddelbart provenu og ca. 6 mia. kr. efter tilbageløb og adfærd, hvilket også reflekterer en ret høj selvfinansieringsgrad.
Samlet vil forslaget altså koste ca. 18 mia. kr. efter tilbageløb og adfærd, men kunne løfte bnp med 28 mia. kr. og beskæftigelsen svarende til 9.000 personer.
Det vil være en massiv vækstindsprøjtning i dansk økonomi i de kommende år.
Forslaget kan finansieres inden for råderummet frem mod 2025.
Skriftlig fremsættelse Ole Birk Olesen (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sænke selskabsskatten og fjerne loftet over beskæftigelsesfradraget.
(Beslutningsforslag nr.
B 180) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
