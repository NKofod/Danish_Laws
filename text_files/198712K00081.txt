Nr LSF 81 Forslag til Lov om ændring af patentloven, lov om mønstre, varemærkeloven  

 og lov om fællesmærker Fremsat af industriministeren (Nils Wilhjelm) den 18. november 1987 Vedtaget ved tredjebehandling den 18. december 1987 LOV nr 854 af 23/12/1987 § 1 I patentloven, jf. lovbekendtgørelse nr. 110 af 11. marts 1986, foretages følgende ændringer:
 1. § 7 affattes således:
»§ 7. Patentmyndigheden her i landet er Patentdirektoratet, der ledes af en direktør, og Patentankenævnet (Ankenævnet for Industriel Ejendomsret). Ved patentmyndigheden forstås i denne lov patentmyndigheden her i landet, medmindre andet er angivet.
Stk. 2. Patentankenævnet nedsættes af industriministeren til behandling af klager over direktoratets afgørelser, jf. §§ 25 og 67, samt klager over afgørelser efter lov om mønstre, varemærkeloven m.v.
Patentankenævnet består af indtil 18 medlemmer, der udnævnes for 5 år ad gangen. 2 af medlemmerne, heraf formanden, skal opfylde de almindelige betingelser for at kunne beskikkes til landsdommer, mens nævnet i øvrigt skal sammensættes, således at medlemmerne tilsammen besidder den bedst mulige sagkundskab vedrørende henholdsvis patenter, mønstre, varemærker samt på områder, der i henhold til lovgivningen iøvrigt er henlagt under ankenævnets kompetence.
De skal have afgangseksamen fra Danmarks Tekniske Højskole, anden højere læreanstalt eller på anden vis have erhvervet den fornødne sagkundskab.
Stk. 3. Formanden bestemmer under hensyn til den enkelte sags beskaffenhed, hvem og hvor mange af nævnets medlemmer, der skal deltage i sagens behandling.
Stk. 4. Industriministeren fastsætter nærmere regler for Patentankenævnets virksomhed, herunder regler om sagsbehandlingen og regler om at klageren skal betale et gebyr for at få behandlet en klage.
 2. I § 69, stk. 1, udgår »og patentankenævnets«.
 3. Efter § 74 indsættes:
»§ 74 a.
Henlægger industriministeren sine beføjelser efter loven til Patentdirektoratet, kan ministeren fastsætte regler om klageadgangen, herunder at klager ikke kan indbringes for højere administrativ myndighed.« § 2 I lov nr. 218 af 27. maj 1970 om mønstre foretages følgende ændringer:
 1. § 22, stk. 1, affattes således:
»§ 22. Klage over de afgørelser, som er truffet i henhold til § 21 indgives til Patentankenævnet (Ankenævnet for Industriel Ejendomsret) senest 2 måneder efter at registreringsmyndigheden har meddelt afgørelsen til den pågældende.
Inden samme frist skal gebyr for klagebehandlingen betales.
Sker dette ikke, skal klagen afvises.« 2. § 22, stk. 2, ophæves, og stk. 3 og 4 bliver herefter stk. 2 og 3.
 3. I § 25 stk. 1 ændres »1 år« til: »3 måneder«.
 4. I § 47, stk. 1, udgår: »og ankenævnets«.
5. Efter § 48 indsættes i kap.
IX:
»§ 48 a.
Henlægger industriministeren sine beføjelser efter loven til Patentdirektoratet, kan ministeren fastsætte regler om, at klager ikke kan indbringes for højere administrativ myndighed.« § 3 I varemærkeloven, jf. lovbekendtgørelse nr. 141 af 18. marts 1986, foretages følgende ændringer:
 1. § 19, stk. 3, ophæves.
 2. § 21, stk. 4, ophæves.
 3. I § 23 stk. 1, ændres »1 år« til: »3 måneder«.
 4. § 44 affattes således:
»§ 44. De af Patentdirektoratet trufne afgørelser i henhold til loven, herunder §§ 19 og 21 kan indbringes for Patentankenævnet (Ankenævnet for Industriel Ejendomsret) senest 2 måneder efter, at afgørelsen er meddelt den pågældende.
Inden samme frist skal gebyr for klagebehandlingen betales.
Sker dette ikke, skal klagen afvises.
Stk. 2. Ankenævnets afgørelse kan ikke indbringes for højere administrativ myndighed.
Stk. 3. Søgsmål til prøvelse af afgørelser af Patentdirektoratet, som kan påklages til ankenævnet, kan ikke indbringes for domstolene, forinden ankenævnets afgørelse foreligger, jf. dog § 25. Søgsmål til prøvelse af afgørelser, hvorved ankenævnet afslår en anmeldelse om registrering, skal anlægges inden 2 måneder efter, at den pågældende har modtaget underretning om afgørelsen.« 5. Efter § 46 indsættes:
»§ 46 a.
Henlægger industriministeren sine beføjelser efter loven til Patentdirektoratet, kan ministeren fastsætte regler om, at klager ikke kan indbringes for højere aministrativ myndighed.« § 4 I lov nr. 212 af 11. juni 1959 om fællesmærker foretages følgende ændringer:
 1. I § 5, stk. 2, ændres »Handelsministeriet« til:
 »Patentdirektoratet«.
 2. Efter § 7 indsættes:
»§ 7 a.
Henlægger industriministeren sine beføjelser efter loven til Patentdirektoratet, kan ministeren fastsætte regler om, at klager ikke kan indbringes for højere administrativ myndighed.« § 5 Loven træder i kraft den 1. januar 1988.
Stk. 2. Klager, der er indgivet til Mønsterankenævnet før 1. januar 1988, og som ikke er færdigbehandlet, færdigbehandles af Patentankenævnet efter reglerne i denne lovs § 2, nr. 1.
Stk. 3. Klager over afgørelser vedrørende varemærker, der i henhold til lovbekendtgørelse nr. 141 af 18. marts 1986 er truffet af Patentdirektoratet før den 1. januar 1988, oversendes af industriministeren til behandling i Patentankenævnet.
BEMÆRKNINGER TIL LOVFORSLAGET Almindelige bestemmelser Lovforslaget tilsigter primært oprettelse af et ankenævn for industriel ejendomsret til behandling af patent-, mønster- og varemærkesager, men har også til formål at implementere intentionerne i Industriministeriets analyse- og strukturprojekt gennem øget delegation til de under Industriministeriet hørende styrelser.
Herudover er i lovforslaget medtaget en enkelt teknisk ændring.
I forbindelse med industriministeriets analyse- og strukturprojekt er udarbejdet en udredning af juni 1987 vedrørende rekurs- og ankebehandling under Industriministeriet.
Udredningen konkluderer for så vidt angår rekurs af afgørelser truffet af Patentdirektoratet, at en sammenlægning af de eksisterende ankenævn for patent- og mønstersager bør overvejes, og at et sådant ankenævn bør tillægges kompetence til også at behandle varemærkesager.
Rekursmyndighed for varemærkesager er i henhold til den gældende lovgivning industriministeren.
Spørgsmålet har været vurderet, og det er fundet administrativt hensigtsmæssigt, at der til rekursbehandling af patent-, mønster- og varemærkesager oprettes et fælles ankenævn.
Der er herunder lagt vægt på, at der er tale om sager af samme karakter, og at ankenævnsbehandling generelt foretrækkes frem for anke til ministeren.
Det foreslås i lovforslaget, at det eksisterende Patentankenævn gennem krav om at nævnets medlemmer sammensættes således, at nævnet tilsammen besidder den bedst mulige sagkundskab vedrørende henholdsvis patenter, mønstre og varemærker sammenlægges med Mønsterankenævnet og får tillagt kompetence til også at behandle varemærkesager.
Herudover er det hensigten, at ankenævnet skal behandle klager over afgørelser i henhold til lovforslag nr.
L 28 vedrørende lov om beskyttelse af halvlederprodukters udformning (topografi).
Endvidere er der i nærværende lovforslag åbnet mulighed for, at ankenævnet kan tillægges kompetence på andre områder indenfor industriel ejendomsret.
Forslaget indebærer ikke realitetsændringer i forhold til rekursbehandlingen af patentsager og mønstersager.
For så vidt angår varemærkesager indebærer forslaget, at rekursbehandling af varemærkesager overflyttes fra industriministeren til Patentankenævnet og sker i overensstemmelse med de for patent- og mønstersager fastlagte principper.
Forslaget har i øvrigt ikke administrative og budgetmæssige konsekvenser.
Bemærkninger til de enkelte bestemmelser Til § 1 Til nr. 1. (§ 7) I stk. 2-4 fastsættes de nærmere regler for det foreslåede ankenævn for industriel ejendomsret, der i praksis er en videreførelse af det eksisterende Patentankenævn.
Ankenævnet betegnes Patentankenævnet (Ankenævnet for Industriel Ejendomsret), og det foreslås, at formanden for ankenævnet, som for det eksisterende Patentankenævn og Mønsterankenævnet, skal besidde de almindelige betingelser for at kunne beskikkes til landsdommer.
De øvrige medlemmer skal tilsammen besidde den bedst mulige sagkundskab på de områder, der i henhold til lovgivningen er henlagt under ankenævnet.
Som for det eksisterende Patentankenævns vedkommende, jf. lovens § 69, stk. 1, bemyndiges ministeren i stk. 4 til at fastsætte de nærmere regler for ankenævnets virksomhed.
Til nr. 2. (§ 69, stk. 1) Bemyndigelsen til ministeren vedrørende fastsættelse af de nærmere regler for Patentankenævnets virksomhed er overført til § 7, jf.
 lovforslagets § 1, nr. 1.
Til nr. 3. (§ 74 a) Forslaget skal ses på baggrund af intentionerne i Industriministeriets analyse- og strukturprojekt, der bygger på en øget delegation til de under Industriministeriet hørende styrelser. § 2 Til nr. 1. (§ 22) Det foreslås, at klager over de i henhold til § 21 trufne afgørelser indgives til Patentankenævnet.
I lovforslagets § 1, nr. 1, er det foreslået, at sammensætningen af Patentankenævnet skal ændres, således at medlemmerne tilsammen besidder den bedst mulige sagkundskab i henholdsvis patent-, mønster- og varemærketeknik.
Nævnet sammensættes herefter af formanden under hensyn til den enkelte sags beskaffenhed.
Til nr. 2. (§ 22) Nævnets sammensætning reguleres i patentloven, jf. lovforslagets § 1, nr. 1. Stk. 2 kan på denne baggrund ophæves.
Til nr. 3. (§ 25, stk. 1) Det ændrede tidsrum, indenfor hvilket der kan ansøges om fornyelse af registrering, skyldes praktiske hensyn i forbindelse med Patentdirektoratets overgang til udvidet anvendelse af edb.
Til nr. 4. (§ 47, stk. 1) De nærmere regler om forretningsgangen for det fælles ankenævn for industriel ejendomsret (Patentankenævnet) fastlægges i patentloven.
Til nr. 5. (§ 48 a) Forslaget skal ses på baggrund af intentionerne i Industriministeriets analyse- og strukturprojekt, der bygger på en øget delegation til de under Industriministeriet hørende styrelser.
Til § 3 Til nr. 1 og 2. (§ 19, stk. 3, og § 21, stk. 4) I henhold til lovforslagets § 3, nr. 3, skal klager over direktoratets afgørelser fremover indbringes til Patentankenævnet (Ankenævnet for Industriel Ejendomsret).
Til nr. 3. (§ 23, stk. 1) Det ændrede tidsrum, indenfor hvilket der kan ansøges om fornyelse af registrering, skyldes praktiske hensyn i forbindelse med Patentdirektoratets overgang til udvidet anvendelse af edb.
Til nr. 4. (§ 44) Industriministeriet har hidtil været rekursinstans for de af Patentdirektoratet trufne afgørelser i henhold til varemærkeloven.
I forbindelse med oprettelsen af det i § 1, nr. 1, foreslåede fælles ankenævn for industriel ejendomsret, foreslås det, at ankenævnet får tillagt kompetence til også at behandle varemærkeafgørelser.
Udover ansøgere kan såvel indsigere som tredjemand med retlig interesse heri indbringe direktoratets afgørelser for ankenævnet.
I stk. 3 foreslås det i overensstemmelse med de tilsvarende bestemmelser i patentloven og mønsterloven, at det er en procesforudsætning for indbringelse af direktoratets afgørelse for domstolen, at direktoratets afgørelse er afprøvet af Patentankenævnet, bortset fra den i § 25 omhandlede situation.
Til nr. 5. (§ 46 a) Forslaget skal ses på baggrund af intentionerne i Industriministeriets analyse- og strukturprojekt, der bygger på en øget delegation til de under Industriministeriet hørende styrelser.
Til § 4 Til nr. 1. (§ 5, stk. 2) Forslaget skal ses ud fra intentionerne i Industriministeriets analyse- og strukturprojekt om udlægning af større ansvar og kompetence til de under Industriministeriet hørende styrelser.
Til nr. 2. (§ 7 a) Forslaget skal ses på baggrund af intentionerne i Industriministeriets analyse- og strukturprojekt, der bygger på øget delegation til de under Industriministeriet hørende styrelser.
Til § 5 Paragraffen fastsætter tidspunktet for lovens ikrafttrædelse.
I henhold til stk. 2 er det fundet hensigtsmæssigt, at klager indgivet til Mønsterankenævnet før den 1. januar 1988 færdiggøres af Patentankenævnet under hensyn til, at procedurereglerne i de eksisterende nævn praktisk talt er identiske.
I stk. 3 er det fundet hensigtsmæssigt, at klager vedrørende varemærker truffet før den 1. januar 1988, behandles af patentankenævnet, men i henhold til de gældende regler.
 Ankefristen er således 3 måneder, og der opkræves ikke ankegebyr.
