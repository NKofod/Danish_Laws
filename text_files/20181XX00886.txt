Skriftlig fremsættelse (28. marts 2019) Finansministeren (Kristian Jensen):
 Herved tillader jeg mig for Folketinget at fremsætte:
Forslag til lov om ændring af Budgetlov (Ændring af revisionsbestemmelse) (Lovforslag nr.
L 216) Formålet med lovforslaget er at udsætte revisionen af budgetloven fra folketingsåret 2018-19 til folketingsåret 2019-20.
 Det fremgår af budgetlovens § 22, at finansministeren fremlægger et forslag til revision af loven i folketingsåret 2018-19. Det følger af forarbejderne til lovens § 22, at baggrunden for revisionsklausulen er, at der med budgetloven blev indført et nyt udgiftspolitisk styringssystem, som der kan være behov for at evaluere efter forløbet af en rimelig periode.
Finansministeriet har på den baggrund igangsat en række faglige analyser og opsamling af de foreløbige erfaringer med udgiftsstyring med udgiftslofter.
Dette arbejde er endnu ikke afsluttet.
 Det forslås derfor, at revisionen af budgetloven udsættes til folketingsåret 2019-20.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
