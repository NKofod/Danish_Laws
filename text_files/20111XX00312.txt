Skriftlig fremsættelse (22. februar 2012) Minister for ligestilling og kirke (Manu Sareen) Herved tillader jeg mig for Folketinget at fremsætte:
Forslag til lov om ændring af lov om folkekirkens økonomi (Finansiering af præstestillinger m.v.) (Lovforslag nr.
L 89) Lovforslaget er en konsekvens af regeringens ændringsforslag til finanslovsforslaget for 2012, hvoraf det fremgår, at regeringen afskaffer kompensation for anden lovgivnings provenuvirkning på kirkeskatten med virkning fra 2013.
Kompensationen for anden lovgivnings provenuvirkning på kirkeskatten har siden 2007 blandt andet været anvendt til en delvis dækning af de 40 pct. af udgifterne til finansiering af præsteløn, som staten betaler.
Afskaffelsen af kompensationen gør det tydeligere, hvad staten betaler til folkekirken og dermed, hvad alle skatteydere er med til at betale, uanset om de er medlem af folkekirken eller ej.
Med kompensationens afskaffelse vil antallet af de af staten medfinansierede præstestillinger blive låst til 1892,8 årsværk.
Samtidigt bliver det muligt for fællesfonden fremover at finansiere yderligere præstestillinger 100 pct.
Det forudsætter en ændring af loven om folkekirkens økonomi, så der bliver mulighed for, at præstestillinger kan finansieres fuldt ud af fællesfonden.
Lovforslaget medfører, at det fremover kun vil være de statsligt medfinansierede præster (1892,8), der er fastsat på finansloven, mens antallet af 100 pct. fællesfondsfinansierede stillinger (der i 2007 udgjorde i alt 99 årsværk) kan variere, alt efter hvorledes fællesfonden ønsker at prioritere.
Det er ministeren for ligestilling og kirkes udgangspunkt, at der fortsat er mindst 1991,8 centralt finansierede præstestillinger, svarende til situationen siden 2007.
Pengene til finansiering af de 99 årsværk kan skaffes ved forhøjelse af landskirkeskatten eller ved omlægninger på fællesfondens budget.
Dette vil blive afklaret i samspil med de folkekirkelige repræsentanter i budgetfølgegruppen vedrørende fællesfonden.
 Med lovforslaget foreslås der endvidere en teknisk ændring af loven.
 Det bemærkes, at lovforslaget har været i høring, hvor biskopperne, stiftsøvrighederne, Landsforeningen af Menighedsråd, Danmarks Provsteforening, Den danske Præsteforening og budgetfølgegruppen vedrørende fællesfondens drift har haft mulighed for at give deres mening til kende, i perioden fra 15. december 2011 til 26. januar 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
