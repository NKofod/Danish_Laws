Nr BTL 124 Betænkning over Forslag til lov om visse hovedlandevejsstrækninger   

 Nr L 124 1985-86, 1. samling Blad nr 915 Afgivet af udvalget om offentlige arbejder Afgivet: 19860515 Udvalget har behandlet lovforslaget i en række møder og har herunder stillet spørgsmål til ministeren for offentlige arbejder, som denne har besvaret dels skriftligt, dels i samråd.
Den 9. april 1986 besigtigede udvalget den planlagte motorvejsstrækning Børup-Herslev.
Efterfølgende havde udvalget lejlighed til at drøfte linjeføringen med repræsentanter fra amtsrådet og de berørte kommuner.
Udvalget har endvidere modtaget mundtlige og/eller skriftlige henvendelser fra:
Danmarks Naturfredningsforening, Friluftsrådet, Landsforeningen Natur og Ungdom, Pedersen, Lene Raben, Fredericia, Repræsentanter for lokale arbejds- og beboergrupper i Fredericia og Sdr.
Vilstrup Borgerforening.
Der er af forskellige mindretal stillet ændringsforslag, hvorom henvises til de ledsagende bemærkninger.
Udvalget har bemærket, at ministeren for offentlige arbejder i et svar, der er optrykt som bilag til betænkningen, har oplyst, at den ekstra sløjfe ved tilslutningen ved Taulov vil blive etableret til ibrugtagning samtidig med åbningen af motorvejsstrækningen Børup-Herslev.
Herefter indstiller et MINDRETAL (det konservative folkepartis, venstres, centrum-demokraternes og kristeligt folkepartis medlemmer af udvalget) lovforslaget til VEDTAGELSE UÆNDRET.
Mindretallet mener ikke, at der ved at erstatte dæmningen over Mølleådalen med en bro opnås nogen æstetisk gevinst.
Af denne årsag finder mindretallet det ikke rimeligt at anvende yderligere 24-25 mill. kr. af de sparsomme vejmidler til en sådan ændring.
I givet fald burde et sådant beløb langt snarere anvendes til andre vejstrækninger med sikkerhedsmæssige fortrin.
Ministeren for offentlige arbejder har under et samråd tilkendegivet, at beløbet i givet fald vil komme til at forsinke andre stærkt påtrængende vejopgaver, såsom f.eks.
Ringsted-Skovse, Vejle-Horsens, Rønnede-Udby, Esbjerg-Kolding, A 6 i Roskilde amt, omfartsvejen ved Rødkærsbro samt en mindre forsinkelse på en del af de nordjyske motorvejsstrækninger.
Et ANDET MINDRETAL (socialdemokratiets og det radikale venstres medlemmer af udvalget) indstiller lovforslaget til VEDTAGELSE med det af mindretallet stillede ændringsforslag.
Et TREDJE MINDRETAL (socialistisk folkepartis medlemmer af udvalget) indstiller lovforslaget til VEDTAGELSE med de af mindretallet stillede ændringsforslag.
Såfremt mindretallets ændringsforslag forkastes, kan mindretallet dog stemme for det under nr. 2 stillede ændringsforslag.
Ændringsforslag Til § 1 Af et MINDRETAL (SF):
 1) Nr. 2 affattes således:
»2. Hovedlandevej E 67, Brovad-Vejle, på strækningen fra Brovad til nord om Bredstrup og herfra en vejforbindelse til motorvejen mellem Kolding og Vejle.« Af et MINDRETAL (S og RV):
 2) I nr. 2 indsættes som nyt 2. pkt.:
»Motorvejen føres over Mølleådalen på en bro.« Til § 2 Af et MINDRETAL (SF):
3) I nr. 3 ændres »til tilslutningsanlægget til hovedlandevej 40, motorvejen Knudshoved-Kolding, ved Brovad« til: »til nord for Bredstrup«.
Bemærkninger Til nr. 1 og 3 Herved realiseres alternativ 3.
Til nr. 2 Det er over for udvalget oplyst, at merudgifterne til anlæg af en bro i stedet for den planlagte dæmning udgør 24,5 mill. kr.
Mindretallet er af den opfattelse, at bevarelsen af naturværdierne i den meget langstrakte Mølleådal sker bedst ved en overførsel på piller fremfor en overførsel på en dæmning.
Hensynet til ønsker fra beboerne tilgodeses også ved denne løsning.
Ikast (KF) Ahlmann-Ohlsen (KF) Arentoft (KF) Lizzie Lichtenberg (KF) Svend Heiselberg (V) Jens Peter Jensen (V) nfmd.
Brusvang (CD) Inger Stilling Pedersen (KrF) Ole Vagn Christensen (S) Erenbjerg (S) J.
K.
Hansen (S) fmd.
Lerke (S) Helge Mortensen (S) Jimmy Stahr (S) Tommy Dinesen (SF) Ole Henriksen (SF) Bilgrav-Nielsen (RV) Partierne VS, FP og FD havde ikke medlemmer i udvalget.
Bilag Et af udvalgets spørgsmål og ministeren for offentlige arbejders besvarelse heraf SPØRGSMÅL:
Ministeren bedes bekræfte, at den ekstra sløjfe ved tilslutningen ved Taulov vil blive etableret til ibrugtagning samtidig med åbningen af motorvejsstrækningen Børup-Herslev.
 SVAR:
 Jeg kan besvare spørgsmålet bekræftende.
