Cirkulære om aftale om Kompetencefonden Generelle bemærkninger 1. Aftale af 1. april 2011 mellem Finansministeriet og Offentligt Ansattes Organisationer, CO10 - Centralorganisationen af 2010, AC og Lærernes Centralorganisation om kompetencefonden er ophævet og erstattet af vedlagte aftale om Kompetencefonden, jf. lov nr. 409 af 26. april 2013 om forlængelse og fornyelse af kollektive overenskomster og aftaler for visse grupper ansatte på det offentlige område, bilag 3, pkt.
A, og pkt.
I.1 i resultatet af forhandlingerne mellem finansministeren og Akademikerne om fornyelse af overenskomster og aftaler pr. 1. april 2013.
 Finansministeriet har til brug for statens arbejdspladser udarbejdet vedlagte aftale, hvor ændringerne er indarbejdet i den hidtil gældende aftales tekst eller omtalt i cirkulærebemærkningerne.
2. Cirkulærebemærkninger, der relaterer sig til en enkelt bestemmelse, er opført som bemærkning til denne bestemmelse.
Andre bemærkninger er opført under "Generelle bemærkninger".
 Ikrafttræden mv.
 Cirkulæret har virkning fra den 1. april 2013. Samtidig ophæves Finansministeriets cirkulære af 8. juni 2011 om aftale om Kompetencefonden (Perst. nr. 025-11).
Moderniseringsstyrelsen, den 25. februar 2014 Julie Bjerre Aftale om Kompetencefonden § 1. Indledning Statens institutioner arbejder strategisk og systematisk med kompetenceudvikling af medarbejdere og ledere.
Skal statens institutioner forny sig, er der behov for, at medarbejderne får mulighed for at deltage i længerevarende individuelle kompetenceudviklingsforløb.
Sådanne forløb kan medvirke til at øge medarbejdernes kompetencer og mobilitet.
§ 2. Økonomisk ramme Der afsættes årligt 33.000.000 kr. til fonden.
§ 3. Formål Kompetencefondens formål er at støtte medarbejdernes individuelle kompetenceudvikling og er et supplement til de økonomiske midler, der anvendes af statens arbejdspladser til kompetenceudvikling.
§ 4. Anvendelsesområde Midler fra Kompetencefonden kan anvendes i forbindelse med længerevarende kompetenceudviklingsforløb, der er aftalt som led i en individuel udviklingsplan for medarbejderen.
 Cirkulærebemærkning til § 4:
Der er ikke længere fastlagt en nedre grænse for længden af de udviklingsforløb, der kan støttes af fonden.
Dvs. at udviklingsforløb på under én uge nu også kan støttes af fondens midler.
 Stk. 2. Midler fra Kompetencefonden kan anvendes bredt til dækning af udgifter i forbindelse med medarbejdernes kompetenceudvikling, eksempelvis til vikardækning.
 Stk. 3. Det er en forudsætning for tildeling af midler fra Kompetencefonden, at samarbejdsudvalget i den enkelte institution har fastlagt en strategi med principper og retningslinjer for den samlede kompetenceudviklingsindsats i institutionen  herunder anvendelse af midler fra Kompetencefonden.
 Stk. 4. Det er ligeledes en forudsætning for tildeling af midler fra Kompetencefonden, at kompetenceudviklingsforløbet indgår som en del af en individuel udviklingsplan for den enkelte medarbejder.
§ 5. Udmøntning og opfølgning Midlerne fordeles til ministerområderne forholdsmæssigt efter ministeriernes lønsum.
Stk. 2. Kompetenceudvalget fastlægger de nærmere retningslinjer for uddelingen af midlerne fra Kompetencefonden.
Retningslinjerne skal sikre en smidig og enkel administration af ordningen.
 Stk. 3. Kompetenceudvalget skal følge op på og evaluere brugen af Kompetencefondens midler.
 Stk. 4. Kompetenceudvalget sekretariatsbetjenes af Kompetencesekretariatet.
§ 6. Ikrafttræden og opsigelse Denne aftale træder i kraft den [1. april 2013].
Aftalen kan opsiges skriftligt med 3 måneders varsel, dog tidligst den [31. marts 2015].
 Samtidig ophæves aftale af 31. maj 2011 om fonden til udvikling af statens arbejdspladser.
 Cirkulærebemærkning til § 9.
 Aftalen har virkning fra den 1. april 2013 jf. lov nr. 409 af 26. april 2013 om forlængelse og fornyelse af kollektive overenskomster og aftaler for visse grupper af ansatte på det offentlige område, § 6, stk. 2, 1. pkt.
 Aftalen kan tidligst opsiges til den 31. marts 2015, jf. lovens § 1.
