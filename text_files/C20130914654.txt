Orientering om ny bekendtgørelse om ansvaret for og styringen af den aktive beskæftigelsesindsats pr. 1. april 2013 Den 1. april 2013 træder en ændret bekendtgørelse om ansvaret for og styringen af den aktive beskæftigelsesindsats i kraft som afløser for bekendtgørelse nr. 1277 af 14. december 2011.
 Bekendtgørelsen vedlægges i korrekturversion og kan fra den 1. april ses på Retsinformation.
 Den nye bekendtgørelse har følgende ændringer i forhold til den hidtidige bekendtgørelse:
 1) Der tilvejebringes i kapitel 6 et mere dækkende retsgrundlag for den løbende administration af Jobnet, herunder i forhold til AMS godkendelse, publicering og afpublicering af stillingsannoncer på Jobnet, betingelser for at blive oprettet som virksomhedsbruger på Jobnet, virksomheders adgang til at annoncere stillinger på Jobnet, virksomheders adgang til at søge i CVer på Jobnet og AMS adgang til at spærre kortvarigt for virksomhedernes brug af Jobnet.
 Spørgsmål om dette emne kan rettes til AMS 7. kt.
2) Som følge af vedtagelsen af førtidspensions- og fleksjobreformen (lov nr. 1380 af 23. december 2012), er der foretaget konsekvensændringer i afsnittet om ledighedsydelse.
Der er alene tale om en henvisning til de nye regler om rådighed og sanktioner, samt at § 6 ophæves som følge af, at en person, der er visiteret til fleksjob, ikke længere kan modtage særlig ydelse.
 Spørgsmål om dette kan rettes til Styrelsen for Fastholdelse og Rekruttering.
 Der er også indsat en ny bestemmelse om kommunens opgaver for personer, der modtager ressourceforløbsydelse, jf. § 8. Herudover er § 3, nr. 3, ophævet, idet sygeopfølgningen nu indgår i det individuelle kontaktforløb i lov om en aktiv beskæftigelsesindsats.
 Spørgsmål om dette kan rettes til AMS 8. kt.
 3) Andre konsekvensændringer:
 Som følge af at administrationen og udbetalingen af dagpenge, efter barselloven er overgået til Udbetaling Danmark, og lov om børnepasning er ophævet, er alle henvisninger til disse love taget ud af bekendtgørelsen.
 Som følge af at det er blevet muligt for en selvstændig erhvervsdrivende at lave en § 58 a aftale med kommunen ved kronisk sygdom, er denne mulighed indskrevet i § 7 i bekendtgørelsen.
 Spørgsmål om dette kan rettes til AMS 3. kt.
Med venlig hilsen Vibeke Dalbro Kontorchef 1. kontor Vedlagt:
  Udkast til bekendtgørelse om styringen af og ansvaret for den aktive beskæftigelsesindsats.
