SU - indkomstkontrol - periodisering - forholdsmæssig fordeling - dispensation - revisor - perioderapport Resumé:
Egenindkomsten kan ved indkomstkontrollen i visse tilfælde periodiseres.
Ved periodisering skal indkomst, som ikke er indberettet til eIndkomstregisteret, f.eks. fra selvstændig virksomhed, som udgangspunkt fordeles ligeligt over alle årets 12 måneder og medregnes ved opgørelsen af egenindkomsten med den del, som svarer til uddannelsesperioden.
 Der kan i særlige tilfælde dispenseres fra denne ligelige fordeling af indkomsten, hvis den studerende ellers vil blive stillet urimeligt ringe.
 Dispensation kan være aktuel hvis den studerende driver selvstændig virksomhed og påbegynder eller afslutter uddannelse i løbet af kalenderåret, og hvis kun en lille andel af virksomhedens årlige arbejde er udført i uddannelsesperioden.
 Det forudsætter, at det er klart dokumenteret, hvilken del af indtægten, der hidrører fra perioden uden for uddannelse, og hvilken del der hidrører fra perioden under uddannelsen.
 Dokumentationen kan eksempelvis være en perioderapport for perioden uden for uddannelsesperioden, hvoraf fremgår at indtægter indregnes på baggrund af tidspunktet for arbejdets udførelse, og hvor en autoriseret revisor erklærer, at rapporten er udført i overensstemmelse med årsregnskabsloven, skattelovgivningen og etiske regler for revisorer.
 Dispensationen kan i dette tilfælde medføre, at der ved beregningen af egenindkomst efter reglerne om periodisering alene skal medtages den del af indtægten fra virksomheden, som hidrører fra uddannelsesperioden.
Reglerne Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017:
 § 22 a, om periodisering Bekendtgørelse om statens uddannelsesstøtte (SU-bekendtgørelsen), bekendtgørelse nr. 1515 af 13. december 2017:
 § 55, stk. 4, om dispensation fra ligelig fordeling af indkomst, som ikke fremgår af eIndkomstregisteret Sagsfremstilling:
 Den studerende påbegyndte uddannelse den 1. september 2016. Hun drev selvstændig virksomhed i hele året 2016.
 Hendes revisor udarbejdede perioderapport for perioden fra den 1. januar 2016 til den 31. august 2016 samt årsrapport for hele 2016.
 Ankenævnet fandt, at der skulle dispenseres fra den ligelige fordeling af indkomst fra den selvstændige virksomhed, da den studerende ellers ville blive stillet urimeligt ringe.
 Ankenævnet fandt således, at der ved en beregning efter reglerne om periodisering alene skulle medtages den del af indtægten fra den selvstændige virksomhed, som hidrørte fra perioden fra september 2016 til december 2016.
 Ankenævnet fandt i den forbindelse, at perioderapporten og årsrapporten fra den studerendes revisor klart dokumenterede, hvilken del af indtægten fra selvstændig virksomhed, der hidrørte fra perioden forud for uddannelsen, og hvilken del der hidrørte fra perioden under uddannelsen.
 Ankenævnet bemærkede hertil, at reglen om dispensation fra den forholdsmæssige fordeling, efter ankenævnets opfattelse, er bestemt for tilfælde, hvor det klart dokumenteres, at indkomsten udelukkende kan henføres til en periode uden for uddannelse.
 Afgørelse:
 Ankenævnet for Statens Uddannelsesstøtteordninger fandt, at styrelsen skulle foretage en ny beregning efter reglerne om periodisering og i den forbindelse alene medtage den del af indtægten fra den selvstændige virksomhed, som hidrørte fra perioden fra september 2016 til december 2016.
 Begrundelse for afgørelsen:
 Vi vurderer, at styrelsen skal behandle din sag om tilbagebetaling igen.
 Styrelsen skal foretage en ny beregning af kravet efter reglerne om periodisering, og herefter vurdere, om du fortsat stilles bedst efter de almindelige regler, eller om du ved en ny beregning stilles bedst efter reglerne om periodisering.
 Vi vurderer i den forbindelse, at der ved en beregning efter reglerne om periodisering skal dispenseres fra opgørelsen af egenindkomsten, som en ligelig fordeling af din indtægt fra selvstændig virksomhed.
 Vi vurderer således, at der ved en beregning af egenindkomsten efter reglerne om periodisering alene skal medtages den del af indtægten fra din selvstændige virksomhed, som hidrører fra perioden fra september til december 2016.
 Vi finder, at perioderapporten og årsrapporten fra din revisor klart dokumenterer, hvilken del af din indtægt fra selvstændig virksomhed, der hidrører fra perioden forud for din uddannelse, og hvilken del der hidrører for perioden under uddannelsen.
 Vi bemærker hertil, at vi finder, at reglen om dispensation fra den forholdsmæssige fordeling er bestemt for tilfælde, hvor det klart dokumenteres, at indkomsten udelukkende kan henføres til en periode uden for uddannelse.
