Nr BTL 17 Betænkning over Forslag til lov om ændring af lov om beskatningen af  

 pensionsordninger m.v. (Placeringsregler for kapitalpension, ratepension og  

 selvpension og nye regler for puljeindlån)   

 Nr L 17 1991-92, 1. samling Afgivet af Skatteudvalget Afgivet: 19920318 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret dels skriftligt, dels i samråd.
 Endvidere har udvalget modtaget skriftlige henvendelser fra Finansrådet og  

 Danske Investeringsforeningers Fællesrepræsentation.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 stillede ændringsforslag.
Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling, men kan  

 stemme for de stillede ændringsforslag.
SF vil i øvrigt ved 2. behandling  

 nøje redegøre for sin holdning til lovforslaget.
Ændringsforslag Af skatteministeren , tiltrådt af udvalget :
Til titlen 1) Titlen affattes således:
»Forslag til Lov om ændring af pensionsbeskatningsloven, selskabsskatteloven og lov om banker og  

 sparekasser m.v.
 (Placeringsregler og nye regler for beskatning af puljeordninger)».
Ny paragraf 2) Efter § 1 indsættes som ny paragraf:
»§ 01 I lov om indkomstbeskatning af aktieselskaber m.v. (selskabsskat), jf.  

 lovbekendtgørelse nr. 585 af 7. august 1991, foretages følgende ændringer:
 1. I § 13, stk. 2, indsættes efter 1. pkt. som nyt punktum:
»Dog kan der ikke foretages fradrag for beløb, der hensættes til  

 dækning af forpligtelserne vedrørende opsparing i investeringsfonde, jf. § 13  

 B, stk. 2.« 2. Efter § 13 A indsættes som ny paragraf:
»§ 13 B.
Pengeinstitutter skal ved opgørelsen af den  

 skattepligtige indkomst ikke medregne afkast af værdipapirer, der ligger til  

 grund for puljeindlån, jf. realrenteafgiftslovens § 3, stk. 2, og stk. 3, nr.  

 9, eller beløb, der efter pensionsbeskatningslovens § 30 A overføres fra  

 indlånskonti til udligning af negativt puljeafkast.
Pengeinstitutter kan ikke  

 foretage fradrag ved tilskrivning af puljeafkast til pensionsopsparernes  

 indlånskonti.
 Stk. 2. Livsforsikringsselskaber skal ved opgørelsen af den  

 skattepligtige indkomst ikke medregne præmier eller afkast af værdipapirer,  

 der opspares i investeringsfonde tilknyttet klasse III livsforsikringer.  

 Livsforsikringsselskaber kan ikke foretage fradrag ved udbetaling af beløb  

 opsparet i investeringsfonde.
Stk. 3. Afkast af aktiver i puljer i et pengeinstitut eller i  

 investeringsfonde i et livsforsikringsselskab, der overføres til dækning af  

 administrationsomkostninger m.v., skal medregnes ved opgørelsen af  

 pengeinstituttets eller livsforsikringsselskabets skattepligtige  

 indkomst.«» Ny paragraf 3) Efter § 1 indsættes som ny paragraf:
»§ 02 I lov om banker og sparekasser m.v., jf. lovbekendtgørelse nr. 22 af 9.  

 januar 1991, som ændret ved lov nr. 829 af 18. december 1991, foretages  

 følgende ændring:
 I § 42 b indsættes efter stk. 3 som nyt stykke:
»Stk. 4. Anvendes midler i særskilte depoter til anbringelse  

 i aktier, tegningsretter og aktieretter til aktier, konvertible obligationer  

 og beviser for garantikapital i sparekasser og andelskapital i andelskasser,  

 må værdien af værdipapirer udstedt af en enkelt emittent ikke overstige 20  

 pct. af de samlede midler.
Der kan dog altid anbringes 25.000 kr. i  

 værdipapirer udstedt af en enkelt emittent.
Beløbet på 25.000 kr. reguleres  

 efter reguleringstallet i § 20 i lov om indkomstskat og formueskat for  

 personer m.v.« Stk. 4 bliver herefter stk. 5.' Til § 2 4) Efter stk. 2 indsættes som nye stykker:
 »Stk. 3. § 01 har virkning fra og med indkomståret 1993.
 Stk. 4. I indkomståret 1993 udgår de ved udløbet af indkomståret  

 1992 opgjorte henlæggelser til dækning af forpligtelserne vedrørende  

 opsparing i investeringsfonde af de skattemæssige henlæggelser efter  

 selskabsskattelovens § 13, stk. 2, uden at beløbet skal medregnes ved  

 opgørelsen af livsforsikringsselskabets skattepligtige indkomst.
Stk. 5. § 02 har virkning for aktiver, der erhverves den 1. januar  

 1993 eller senere.« Bemærkninger Til nr. 1 Ændringsforslaget er en konsekvens af ændringsforslag nr. 2 og 3.
Til nr. 2 Det foreslås at indføre en skattemæssig ligestilling mellem puljebaseret  

 pensionsopsparing i pengeinstitutter og livsforsikringsselskaber på den ene  

 side og individuel pensionsopsparing med særskilt værdipapirdepot på den  

 anden side.
Den skattemæssige ligestilling gennemføres ved, at puljebaseret  

 pensionsopsparing og afkastet heraf holdes uden for opgørelsen af den  

 skattepligtige indkomst for pengeinstitutter og livsforsikringsselskaber.  

 Efter ændringsforslaget skal afkastet af pensionsopsparingen ikke indgå i den  

 skattepligtige indkomst, og der opnås ikke fradrag ved overførsel til  

 pensionsopsparerne.
 Ændringsforslaget medfører ikke ændringer i beskatningen af  

 pensionsopsparerne.
Pensionsordninger i pengeinstitutter a) Afkastet af værdipapirer, der ligger i individuelt depot tilknyttet en  

 pensionsopsparing i et pengeinstitut, indkomstbeskattes hverken hos  

 pensionsopsparerne eller pengeinstituttet.
Pengeinstituttet indkomstbeskattes  

 ikke, fordi værdipapirerne tilhører pensionsopspareren.
Pensionsopsparerne  

 indkomstbeskattes ikke, fordi de er fritaget herfor efter  

 pensionsbeskatningsloven.
Til gengæld er afkastet underlagt realrenteafgift.  

 Aktieavancer og aktieudbytte er dog fritaget for realrenteafgift.
Afkast af  

 aktier, der tilgår individuelle pensionsordninger i pengeinstitutter, er  

 således helt fritaget for såvel indkomstskat som realrenteafgift.
b) I puljeordningerne er det pengeinstituttet, der ejer de værdipapirer,  

 der er erhvervet for de opsparede midler.
Pensionsopspareren har alene en  

 indlånskonto, der forrentes efter afkastet af de værdipapirer, der ligger i  

 puljen.
Det er dog i realiteten pensionsopsparerne, og ikke pengeinstituttet,  

 der bærer risikoen for tab.
Det skyldes, at negativt afkast modregnes i  

 fremtidigt puljeafkast, som således ikke tilskrives indlånskontiene.
Da værdipapirerne i puljen tilhører pengeinstituttet, medregnes afkastet  

 heraf, herunder aktieudbytte, ved pengeinstituttets indkomstopgørelse.  

 Samtidig kan pengeinstituttet fradrage afkastet, når det tilskrives  

 indlånskontiene.
Afkastet af værdipapirer, der ligger i puljeordningerne,  

 skal på samme måde som afkast af værdipapirer i individuelt depot ikke  

 medregnes ved pensionsopsparerens skattepligtige indkomst, når afkastet  

 tilskrives indlånskontiene.
Realrenteafgiften påhviler den enkelte  

 pensionsopsparer og beregnes på samme måde, som hvis der var tale om et  

 individuelt depot.
Det forhold, at afkastet af puljemidlerne medregnes ved opgørelsen af  

 pengeinstituttets skattepligtige indkomst, medfører en skattemæssig  

 forskelsbehandling mellem puljeordninger og individuelle ordninger.
I det  

 omfang beskatningen af afkastet er lavere end skatteværdien af fradraget ved  

 tilskrivning af midlerne til indlånskontiene, opnår pengeinstitutterne en  

 skattemæssig fordel.
Dette er tilfældet med udbytte af danske aktier i  

 puljen, der kun skal medregnes ved indkomstopgørelsen med et beløb svarende  

 til 66 pct. af det modtagne udbytte, mens pengeinstituttet opnår fuld  

 fradragsret ved tilskrivning af udbyttet til indlånskontiene.
Eksempel.
Påvirkning af et pengeinstituts skattepligtige indkomst ved  

 modtagelse af 100 kr. i aktieudbytte i puljeordning.
Det fremgår af eksemplet, at pengeinstituttet opnår en nedsættelse af  

 skatten på 13 kr. pr. 100 kr. aktieudbytte, som oppebæres i puljen.
Dette er  

 ikke tilfældet ved udbytte modtaget på aktier i individuelle depoter, hvor  

 udbyttet og tilskrivning til kontantkontoen er pengeinstituttets  

 indkomstopgørelse uvedkommende.
Da deltagerne i puljen på samme måde som ved pensionsopsparing i ordninger  

 med individuelt depot får den fulde gevinst, såfremt de foretagne  

 investeringer i puljen giver et positivt afkast, mens de tilsvarende må bære  

 hele risikoen for tab, hvis aktiverne i puljen falder i værdi, kan  

 pengeinstituttet i økonomisk henseende snarere anses for at være en  

 administrator af puljemidlerne end for ejer.
For at sikre en ensartet  

 skattemæssig behandling af pensionsopsparing i puljeordninger og  

 pensionsopsparing i individuelle værdipapirdepoter foreslås, at afkastet af  

 aktiverne i puljeordningerne holdes uden for pengeinstitutternes  

 indkomstopgørelse.
Der sker ikke herved nogen skærpelse af beskatningen af de  

 skatteydere, hvis pensionsopsparing er placeret i puljeordninger.
Er der  

 f.eks. tale om en aktiepulje, er afkastet heraf fortsat fritaget for såvel  

 indkomstskat som realrenteafgift.
Der foreligger ikke tilgængelige oplysninger om sammensætningen af  

 puljeopsparingen i pengeinstitutterne, der i alt er på ca. 27 mia. kr. i  

 1990. Det vides således ikke, hvor stor en del heraf der udgøres af danske  

 aktier, og hvor store udbytterne er.
Med betydelig usikkerhed skønnes  

 provenugevinsten ved at ophæve den asymmetriske behandling af udbytterne på  

 pengeinstitutområdet til i størrelsesordenen 20 mio. kr. årligt fra og med  

 indkomståret 1993.
Puljebaserede pensionsordninger i livsforsikringsselskaber Livsforsikringsselskaber kan på samme måde som pengeinstitutter udbyde  

 pensionsopsparing, som svarer til pengeinstitutternes puljeordninger.
Som følge af 1. livsforsikringsdirektiv (direktiv 79/267/EØF) blev der  

 indført en ny type forsikringer kaldet livsforsikring tilknyttet  

 investeringsfonde (klasse III forsikringer, jf. § 8 i Industriministeriets  

 bekendtgørelse nr. 454 af 10. september 1981 om koncession til  

 livsforsikringsvirksomhed). Fra og med 1988 har 3 danske  

 livsforsikringsselskaber opnået koncession til at udbyde klasse III  

 forsikringer.
Disse er kendetegnet ved, at forsikringstagerne har indflydelse  

 på, hvilke aktiver forsikringsselskabet skal placere præmieindbetalingerne i.  

 Forsikringerne kan indrettes således, at langt den største del af  

 præmiebetalingerne indgår i investeringsfonde svarende til  

 pengeinstitutternes puljer.
Hver enkelt forsikringstager har en konto, hvor  

 indskud og andel af afkast af investeringspuljerne posteres.  

 Forsikringstageren får ved genkøb eller udløb af forsikringsperioden udbetalt  

 et beløb svarende til den pågældendes andel af den samlede værdi af aktiverne  

 i investeringsfonden.
På samme måde som i pengeinstitutternes puljeordninger  

 overvæltes tab vedrørende aktiverne i investeringsfonden på  

 forsikringstagerne.
Dette kan ske ved, at negativt afkast af aktiverne i  

 investeringsfonden enten nedsætter forsikringernes kapitalværdi eller  

 modregnes i fremtidigt positivt afkast, således at dette ikke forøger  

 forsikringernes kapitalværdi.
Forsikringsselskabet kan derfor på samme måde  

 som ved et pengeinstituts puljeordninger i økonomisk henseende snarere anses  

 for at være administrator end for at være ejer af de pågældende midler.
 Livsforsikringsselskaber skal medregne de fulde præmiebeløb ved opgørelsen  

 af den skattepligtige indkomst, men kan for såvidt angår det beløb, der  

 tilfalder investeringsfonden, samtidig foretage et fradrag efter  

 selskabsskattelovens § 13, stk. 2, for henlæggelse af beløbet til dækning af  

 forpligtelserne over for de forsikrede.
Livsforsikringsselskaberne skal på samme måde som pengeinstitutterne  

 medregne afkastet af aktiverne i investeringsfonden ved opgørelsen af den  

 skattepligtige indkomst.
Til forskel fra pengeinstitutterne anses  

 livsforsikringsselskaber ikke som næringsaktionærer efter  

 aktieavancebeskatningslovens § 3. Avance på aktier ejet i mere end tre år er  

 derfor skattefri for livsforsikringsselskaber.
 Det samlede afkast af aktiverne i investeringsfonden, herunder skattefri  

 aktieavancer og udbytte, der kun skal medregnes ved indkomstopgørelsen med et  

 beløb svarende til 66 pct., kan henlægges til dækning af forpligtelserne over  

 for de forsikrede med fradragsret for det fulde beløb efter  

 selskabsskattelovens § 13, stk. 2.
 Henlæggelserne medregnes ved indkomstopgørelsen i takt med, at der  

 foretages fradrag for udbetalinger fra investeringsfonden.
Det forhold, at afkastet af aktiverne i investeringsfonden skal medregnes  

 ved opgørelsen af livsforsikringsselskabets skattepligtige indkomst, mens  

 afkastet samtidig kan fradrages med det fulde beløb, uanset om beløbet har  

 været medregnet fuldt ud på indtægtssiden, medfører, at  

 livsforsikringsselskaberne på samme måde som pengeinstitutterne kan opnå en  

 skattemæssig fordel ved at udbyde sådanne puljebaserede  

 pensionsopsparingsordninger.
For livsforsikringsselskaber opnås en  

 skattefordel, uanset om der er tale om udbytte af danske aktier, eller om der  

 er tale om aktieavancer.
Skattefordelen på aktieavancer kan opnås, fordi  

 livsforsikringsselskaberne ikke anses for at være næringsaktionærer.
Eksempel.
Påvirkning af et livsforsikringsselskabs skattepligtige  

 indkomst, når en investeringsfond oppebærer 100 kr. i avance ved afståelse af  

 aktier ejet i mere end 3 år.
 Det fremgår af eksemplet, at livsforsikringsselskabet opnår en nedsættelse  

 af skatten på 38 kr. pr. 100 kr. aktieavance, som oppebæres i  

 investeringsfonden.
For også at sikre en skattemæssig ligestilling mellem puljeordninger i  

 pengeinstitutter og i livsforsikringsselskaber foreslås, at afkast af aktiver  

 i en investeringsfond tilknyttet en klasse III livsforsikring samt  

 indbetaling til og udbetaling fra investeringsfonden holdes uden for  

 opgørelsen af livsforsikringsselskabernes skattepligtige indkomst.  

 Præmieindtægter, der henlægges i investeringsfonde tilknyttet klasse III  

 livsforsikringer, samt afkastet heraf, skal efter ændringsforslaget således  

 ikke medregnes ved opgørelsen af livsforsikringsselskabets skattepligtige  

 indkomst.
Som modstykke hertil foreslås, at beløbet ikke som andre  

 henlæggelser til dækning af forpligtelser over for de forsikrede kan  

 fradrages efter selskabsskattelovens § 13, stk. 2. Endelig foreslås, at  

 livsforsikringsselskaber ikke ved opgørelsen af den skattepligtige indkomst  

 kan fradrage udbetalinger af beløb fra investeringsfonden.
Beskatningen af forsikringstagerne ændres ikke.
Realrenteafgift påhviler  

 livsforsikringsselskaberne som sådanne i modsætning til puljeordningerne i  

 pengeinstitutterne, hvor den enkelte pensionsopsparer er  

 realrenteafgiftspligtig.
Den løbende stigning i forsikringens kapitalværdi  

 medregnes endvidere ikke ved opgørelsen af forsikringstagerens skattepligtige  

 indkomst.
 Da forsikringsselskaberne først for få år siden er begyndt at udbyde denne  

 type forsikringer, vil den umiddelbare provenumæssige betydning af forslaget  

 være meget beskeden.
Omkostninger i puljer og investeringsfonde For såvel pengeinstitutternes puljeordninger som  

 livsforsikringsselskabernes investeringsfonde bliver en del af aktivernes  

 afkast anvendt til dækning af administrationsgebyrer m.v.
Typisk vil  

 selskaberne beregne sig et løbende administrationsgebyr på 0,75 pct. af  

 aktivernes værdi bortset fra kontantpuljer.
Hertil kan komme enkeltstående  

 omkostningsbeløb, f.eks. kontoudskrifter.
Disse beløb er erhvervsmæssig  

 indtægt for selskaberne.
Det foreslås derfor, at i det omfang en del af  

 afkastet af aktiver i puljer i pengeinstitutter eller i investeringsfonde i  

 livsforsikringsselskaber overføres til selskabet til dækning af  

 administrationsomkostninger m.v., skal beløbet medregnes ved opgørelsen af  

 selskabets skattepligtige indkomst.
Selskaberne har modsvarende fuldt fradrag  

 for deres faktiske omkostninger i form af lønninger, afskrivninger, husleje  

 m.v.
Til nr. 3 Ved indskud af midler i puljer eller andele i investeringsforeninger  

 investeres indskuddene i en række forskellige værdipapirer.
Herved opnås en  

 spredning af risikoen.
Går et selskab konkurs, mistes kun en del af  

 pensionsopsparingen.
En tilsvarende risikospredning er ikke sikret for pensionsmidler anbragt i  

 særskilt depot.
Det foreslås derfor, at pensionsopspareren højst må anvende  

 20 pct. af den samlede opsparing på værdipapirer i samme selskab.
Der kan dog  

 altid anbringes et beløb svarende til det maksimale indskud på kapitalpension  

 i værdipapirer udstedt af samme selskab.
Herved opnås, at pensionsopspareren  

 ikke tvinges til at erhverve meget små aktieposter i de enkelte selskaber for  

 at opfylde den foreslåede regel om risikospredning.
For 1992 udgør det  

 maksimale indskud på kapitalpension 29.000 kr.
Beløbet reguleres hvert år  

 efter reguleringspristallet i personskattelovens § 20.
De nævnte beløbsgrænser skal iagttages af pensionsopspareren og  

 pengeinstituttet på det tidspunkt, hvor investeringen foretages.
Stiger  

 kursværdien på aktierne i et selskab mere end kursen på de øvrige  

 værdipapirer, skal der ikke ske afhændelse af aktierne.
Ved senere  

 erhvervelser kan pensionsopspareren dog blive nødt til at købe værdipapirer  

 udstedt af andre selskaber for at overholde reglen om risikospredning.
Til nr. 4 Ad stk. 3 Afkast af den puljebaserede pensionsopsparing foreslås holdt uden for  

 opgørelsen af den skattepligtige indkomst for pengeinstitutter og  

 livsforsikringsselskaber fra og med indkomståret 1993. Samtlige  

 pengeinstitutter skal anvende kalenderåret som regnskabsår.
For  

 livsforsikringsselskaber er kalenderåret ikke gjort obligatorisk, fordi der  

 er nogle få og små forsikringsselskaber, der anvender forskudt indkomstår.
Ad stk. 4 Hvad angår livsforsikringsselskaber, der tegner klasse III forsikringer,  

 foreslås, at de ved udløbet af indkomståret 1992 opgjorte henlæggelser til  

 dækning af forpligtelserne vedrørende opsparing i investeringsfonde udgår af  

 de skattemæssige henlæggelser efter selskabsskattelovens § 13, stk. 2, uden  

 at beløbet skal medregnes ved opgørelsen af livsforsikringsselskabets  

 skattepligtige indkomst for indkomståret 1993. Det skyldes, at selskabet ikke  

 kan opnå fradrag ved udbetaling af beløbene efter udløbet af indkomståret  

 1992. I modsat fald ville udbetalinger efter udløbet af indkomståret 1992  

 udløse indkomstbeskatning af livsforsikringsselskabet svarende til  

 reduktionen af livsforsikringshensættelserne.
Ad stk. 5 Den i ændringsforslag nr. 3 foreslåede regel om risikospredning foreslås  

 at have virkning for aktiver, der erhverves den 1. januar 1993 eller senere.  

 Såfremt der før dette tidspunkt f.eks. er placeret mere end 20 pct. af de  

 samlede midler i pensionsdepotet i et enkelt selskab, skal aktierne ikke  

 afhændes.
Senere erhvervelse af aktier i samme selskab kan dog kun ske, hvis  

 den værdi af aktierne i dette selskab ikke overstiger 20 pct. af de samlede  

 midler i depotet.
Som nævnt i bemærkningerne til ændringsforslag nr. 3 kan  

 der dog altid erhverves så mange aktier, at den samlede værdi udgør det  

 maksimale indskud på kapitalpension.
