L, der var seminarielærer på deltid, havde et varierende antal  

 arbejdstimer fra uge til uge.
Beregningen af sygedagpenge i to forskellige  

 perioder skulle foretages efter § 3, stk. 2, i Socialministeriets  

 bekendtgørelse nr. 689 af 20. december 1982, således at de supplerende  

 sygedagpenge blev fastsat på grundlag af de supplerende  

 arbejdsløshedsdagpenge, som L ellers ville have fået udbetalt i de pågældende  

 perioder.
De supplerende sygedagpenge kunne ikke udgøre mere end forskellen  

 mellem sygelønnen fra arbejdsgiveren og dagpengenes højeste beløb.
 REDEGØRELSE FOR SAGEN:
L var ansat som seminarielærer på deltid og havde et variererende antal  

 arbejdstimer fra uge til uge.
Hun modtog en fast månedsløn.
Desuden modtog  

 hun supplerende arbejdsløshedsdagpenge for uger, hvor arbejdstiden som lærer  

 ikke oversteg 30 timer ugentligt.
 L fik udbetalt sygedagpenge i perioden 30. oktober - 29. december 1985.  

 Derimod fik hun af social- og sundhedsforvaltningen afslag på sygedagpenge  

 for perioden 3. februar - 11. februar 1986.
I klagen til amtsankenævnet anførte L - under henvisning til afgørelsen  

 fra social- og sundhedsforvaltningen - at for hende at se, ville det være  

 ligegyldigt, hvornår hun blev syg.
Uanset om hun var i arbejde eller ej,  

 ville hun ikke kunne få dagpenge, der svarede til en maksimal understøttelse.  

 Blev hun syg, mens hun var i arbejde kunne hun ikke få sygedagpenge, altså  

 var timetallet den afgørende faktor.
Og blev hun syg, når hun ikke var i  

 arbejde, kunne hun ikke få et beløb svarende til den understøttelse, hun  

 ville have modtaget, fordi hun nu blev vurderet ud fra et andet princip,  

 nemlig ikke hendes arbejdstimer, men hendes lønindtægt.
 AFGØRELSEN, DER KLAGES OVER:
 Amtsankenævnet stadfæstede social- og sundhedsforvaltningens afgørelse.  

 Nævnet bemærkede, at beregningen for begge perioder havde udgangspunkt i  

 Sikringsstyrelsens vejledning af 5. maj 1981, jfr. dagpengelovens § 1, stk.  

 1.
Nævnet udtalte med henvisning til de vejledende regler, at L ikke ville  

 være berettiget til dagpenge fra det offentlige, hvis hun ikke i 4  

 kalenderuger før sygdommens indtræden havde modtaget supplerende  

 arbejdsløshedsdagpenge.
Efter amtsankenævnets opfattelse var der ikke i  

 henhold til dagpengeloven tale om forskellige beregningsprincipper i de 2  

 sygeperioder, men derimod et udslag af L's aflønningsform kombineret med  

 mulighederne for at modtage supplerende arbejdsløshedsdagpenge.
 KLAGEN TIL ANKESTYRELSEN:
L's fagforening anførte bl.a. i klageskrivelsen, at de af foreningens  

 medlemmer, der modtager supplerende arbejdsløshedsdagpenge fra en  

 arbejdsløshedskasse og har varierende beskæftigelse fra uge til uge, får  

 dagpenge udbetalt i forhold til antallet af ledige timer, opgjort uge for  

 uge, hvilket efter foreningens opfattelse var i overensstemmelse med  

 almindelig arbejdsløshedskassepraksis.
Der var således ikke tale om, at L  

 havde lavet en speciel aftale med sin arbejdsløshedskasse.
 LOVGRUNDLAG.
 Dagpengelovens § 1, stk. 1, § 16, stk. 1, nr. 3, § 23, nr. 4, § 24, stk.  

 3, § 24, stk. 9, (nu § 24, stk. 6).
 Socialministeriets bekendtgørelse nr. 689 af 20. december 1982 (nu  

 bekendtgørelse af 30. december 1986) om dagpengegivende indtægt, § 3, stk. 2.
 ANKESTYRELSENS AFGØRELSE:
Ankestyrelsen finder, at beregningen af dagpenge i begge sygeperioder bør  

 foretages efter reglerne i Socialministeriets bekendtgørelse nr. 689 af 20.  

 december 1982, § 3, stk. 2, således at de supplerende sygedagpenge fastsættes  

 på grundlag af de supplerende arbejdsløshedsdagpenge, som L ellers ville have  

 fået udbetalt i de pågældende perioder.
Ankestyrelsen har herved lagt til  

 grund, at det i de konkrete sygeperioder har været muligt fra  

 arbejdsløshedskassen at få oplysning om, hvor meget L ville have været  

 berettiget til at modtage i supplerende arbejdsløshedsdagpenge.
 De supplerende sygedagpenge fra kommune kan dog ikke udgøre mere end  

 forskellen mellem sygelønnen fra arbejdsgiveren og dagpengenes højeste beløb,  

 jf. dagpengelovens § 24, stk. 9 (nu § 24, stk. 6.).
 Med denne begrundelse tiltræder Ankestyrelsen ankenævnets afgørelse,  

 hvorefter de supplerende sygedagpenge i perioden oktober-december 1985 ikke  

 kan overstige 544 kr. pr. uge, hvilket beløb sammen med den udbetalte løn fra  

 arbejdsgiver svarer til dagpengenes højeste beløb.
 For så vidt angår sygeperioden i februar 1986 tiltræder Ankestyrelsen med  

 samme begrundelse, at L ikke er berettiget til supplerende sygedagpenge, idet  

 L efter det for Ankestyrelsen oplyste, ikke ses at ville have været  

 berettiget til arbejdsløshedsdagpenge i den nævnte periode.
