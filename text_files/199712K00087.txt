Nr LSF 87 Forslag til Lov om ændring af lov om dagpenge ved sygdom eller fødsel og  

 lov om ligebehandling af mænd og kvinder med hensyn til beskæftigelse og  

 barselorlov m.v. (Forlængelse af barselorloven og af dagpengeperioden ved  

 barsel og adoption) Fremsat af Villy Søvndal (SF) Anne Baastrup (SF) Jes Lunde (SF) Anni  

 Svanholt (SF) den 19. november 1997 § 1 I lov om dagpenge ved sygdom eller fødsel, jf. lovbekendtgørelse nr. 632  

 af 22. juli 1997, som ændret ved lov nr. 803 af 24. oktober 1997, foretages  

 følgende ændringer:
 1. § 13 affattes således:
 »§ 13. Der kan ydes dagpenge i de første 42 uger efter  

 fødslen.
Stk. 2. Moderen har ret til dagpenge i de første 17 uger efter  

 fødslen.
Faderen har i samme periode ret til dagpenge i 2 uger.
Stk. 3. Forældrene har tilsammen ret til dagpenge i yderligere 15  

 uger efter udløbet af den 17. uge efter fødslen.
Dagpenge kan ydes til en af  

 forældrene ad gangen.
Retten til dagpenge i 5 af ugerne kan konverteres til  

 nedsatte dagpenge svarende til 50 pct. af dagpengene i 10 uger med  

 halvtidsfravær fra arbejde.
Stk. 4. Faderen har ret til dagpenge i 10 uger efter udløbet af  

 den 32. uge efter fødslen.
Disse 10 uger kan konverteres til nedsatte  

 dagpenge svarende til 50 pct. af dagpengene i 20 uger med halvtids fravær fra  

 arbejde.« 2 . § 14 affattes således:
»§ 14. Der kan ydes dagpenge ved adoption i de første 42 uger  

 efter modtagelsen af barnet efter tilsvarende regler som i § 13, idet  

 fristerne dog regnes fra tidspunktet for modtagelsen af barnet.« § 2 I lov om ligebehandling af mænd og kvinder med hensyn til beskæftigelse og  

 barselorlov m.v., jf. lovbekendtgørelse nr. 875 af 17. oktober 1994,  

 foretages følgende ændringer:
 1. § 7 affattes således:
»§ 7. En kvindelig lønmodtager har ret til fravær fra  

 arbejdet på grund af graviditet og barsel fra det tidspunkt, hvor der skønnes  

 at være 4 uger til fødslen.
Efter fødslen har forældrene ret til fravær fra  

 arbejdet i tilsammen indtil 42 uger.
Moderen har ret til fravær i de første  

 17 uger efter fødslen.
Faderen har i samme periode ret til fravær i to uger.
Stk. 2. Forældrene har tilsammen ret til fravær i yderligere 15  

 uger efter udløbet af den 17. uge efter fødslen.
Retten til fravær i 5 af  

 ugerne kan konverteres til 10 uger med halvtidsfravær.
Fraværsretten kan kun  

 udnyttes af en af forældrene ad gangen.
Stk. 3. Faderen har ret til fravær i 10 uger efter udløbet af den  

 32. uge efter fødslen.
Fraværet i disse 10 uger kan konverteres til 20 uger  

 med halvtidsfravær.
 Stk. 4. Barnets mor har pligt til fravær i 2 uger efter fødelsen.
 Stk. 5. Hvis barnet er indlagt på sygehus, kan retten til fravær  

 efter stk. 2 og 3 udsættes, jf. § 10, stk. 6.
 Stk. 6. En lønmodtager har i øvrigt i de perioder, hvor  

 lønmodtageren er berettiget til dagpenge i henhold til kapitel 7 i lov om  

 dagpenge ved sygdom eller fødsel, ret til fravær fra arbejdet i forbindelse  

 med graviditet, barsel og adoption.
Stk. 7. En kvindelig lønmodtager har ret til fravær fra arbejdet i  

 forbindelse med graviditetsundersøgelser, når disse skal finde sted i  

 arbejdstiden.« 2. I § 10, stk. 1, ændres »§ 7, stk. 1,» til:  

 »§ 7, stk. 1 og 2,».
 3. I § 10, stk. 2, ændres »§ 7, stk. 2,» til:  

 »§ 7, stk. 1«.
 4. I § 10, stk. 3, ændres »§ 7, stk. 1,» til:  

 »§ 7, stk. 2 og 3,».
 5. I § 10, stk. 4, ændres »14. uge efter fødslen«  

 til: »17. uge efter fødslen«.
 6. I § 10, stk. 5, ændres »§ 7, stk. 3,» til:  

 »§ 7, stk. 6«.
 7. I § 10, stk. 6, 1. pkt., ændres »§ 7, stk. 4,»  

 til: »§ 7, stk. 5«, og »de første 24 uger« ændres til:  

 »de første 42 uger«.
 8. I § 10, stk. 7, ændres »§ 7, stk. 3,» til:  

 »§ 7, stk. 6,».
§ 3 Stk. 1. Loven træder i kraft den 1. januar 1998 og har virkning  

 for tilfælde, hvor fødslen finder sted eller adoptivbarnet modtages den 1.  

 januar 1998 eller senere, jf. dog stk. 2.
 Stk. 2. Personer, der den 1. januar 1998 modtager dagpenge under  

 en løbende fraværsperiode på grund af barsel eller adoption, overgår til at  

 modtage dagpenge efter § 1 i denne lov og barselorlov efter § 2 i denne lov.
Bemærkninger til lovforslaget Almindelige bemærkninger Baggrunden for forslaget til ændring af barselorloven er et ønske om at  

 give småbørnsfamilier bedre vilkår.
Det er uhyre vigtigt for småbørnsfamilierne at få tid og ro til at skabe  

 rammerne for og indholdet i deres »nye liv«.
Det er endvidere  

 yderst vigtigt for barnets udvikling, at der skabes en reel mulighed for, at  

 både moderen og faderen kan deltage i denne proces.
 Når det foreslås, at barselorloven skal udvides, er det på baggrund af de  

 erfaringer, der er indsamlet i forbindelse med dels udvidelsen af  

 barselorloven i 1984, dels brugen af børnepasningsorloven.
 Vedrørende barselorloven.
Barselorloven blev udvidet i 1984. Den indeholder en orlovsperiode til  

 moderen på 4 uger før fødsel, 14 uger efter fødsel og yderligere 10 uger, som  

 kan deles med faderen.
Erfaringerne har vist, at orloven stort set i alle  

 småbørnsfamilier udnyttes fuldt ud, således at det er yderst få børn, der i  

 dag har et pasningsbehov uden for hjemmet, før de er 6-7 måneder gamle.  

 Erfaringerne har endvidere vist, at det stort set er moderen, der gør brug af  

 orlovsperioden.
 Ud fra den meget store interesse, der var og er for barselorloven, må det  

 konkluderes, at tiltaget har været til stor gavn for småbørnsfamilierne.
 Vedrørende børnepasningsorlov.
Siden 1992 har det været muligt at tage orlov til børnepasning.
Ordningen  

 var aftalebaseret, dvs. at medarbejder og arbejdsgiver skulle være enige om  

 at indgå en orlovsaftale.
Endvidere var forudsætningen for orlov, at der blev  

 ansat en vikar, samt at personen var en forsikret lønmodtager.
Ydelsen var på  

 80 pct. af dagpengenes maksimum.
Den 1. januar 1994 ændredes loven således, at målgruppen for  

 børnepasningsorlov blev ændret, så kravet - ud over egne børn i alderen 0-8  

 år - var berettigelse til dagpenge ved sygdom og fødsel.
Lønmodtagere fik ret  

 til børnepasningsorlov i en sammenhængende periode på mindst 13 uger og 26  

 uger, hvis barnet var under et år.
Orlovsperioden kunne maksimalt være 52  

 uger pr. barn.
Genbesættelseskravet blev ophævet, og det blev præciseret, at  

 en arbejdsgiver ikke kan fyre en ansat, der har fremsat krav om at udnytte  

 sin ret til børnepasningsorlov.
Endvidere fik kommunerne mulighed for at  

 supplere orlovsydelsen med et tilskud på maksimalt kr. 35.000, hvilket en  

 stor del af kommunerne tilbød, idet det udsatte behovet for en  

 daginstitutionsplads.
Børnepasningsorloven blev umiddelbart meget populær.
I 1994 var der 7  

 gange så mange, som benyttede sig af ordningen, som i 1993. Som en konsekvens  

 af ordningens popularitet og den deraf forventede mangel på arbejdskraft  

 inden for visse områder (f.eks. pædagoger og sygeplejersker) blev ordningen  

 gjort mindre attraktiv.
Ydelsen blev sat ned fra 80 pct. til først 70 pct. af  

 dagpengenes maksimum og fra 1. april 1997 til 60 pct.
Populariteten betød endvidere en stor økonomisk udgift for de kommuner,  

 der havde besluttet at supplere orlovsydelsen.
Dette medførte, at en del  

 kommuner ophørte hermed.
Sammenfattende må det konkluderes, at orlovsbetingelserne blev væsentligt  

 forringet, hvilket sås på antallet af personer, der søgte børnepasningsorlov.  

 I 1994 fik ca. 80.000 bevilget børnepasningsorlov i en gennemsnitlig  

 orlovsperiode på 8-9 måneder.
I 1995 faldt antallet til ca. 53.000. Der er  

 endnu ingen opgørelse over, hvor mange der er gået på orlov, efter at den  

 sidste ændring til 60 pct. af dagpengenes maksimum fra den 1. april 1997 er  

 trådt i kraft.
Det må dog antages, at der er sket et væsentligt yderligere  

 fald.
 91 pct. af dem, der tager børnepasningsorlov, er kvinder.
 Lov om orlov - specifikt bestemmelserne om børnepasningsorlov - har 3 mål  

 at opfylde, nemlig et arbejdsmarkedpolitisk, et familiepolitisk samt at  

 mindske efterspørgslen på dagtilbud.
Det må konstateres, at det familiepolitiske mål er blevet nedprioriteret.  

 Loven blev behandlet i Arbejdsmarkedsudvalget og ikke i Socialudvalget.
Loven  

 blev også forringet, ikke fordi småbørnsforældrene ikke brugte loven, snarere  

 tværtimod, men fordi der viste sig en arbejdskraftmangel.
 Ordningen blev for populær, hvilket set ud fra et arbejdsmarkeds- og  

 økonomisk synspunkt angiveligt blev et problem.
 Sammenligning.
I Sverige er bestemmelserne for orlov slået sammen.
Der kan afholdes i alt  

 64 ugers orlov pr. barn.
Lønmodtagere har ret til 78 uger.
Orloven kan gå fra  

 7 uger før fødsel, til barnet er 8 år.
Ugerne kan deles mellem faderen og  

 moderen.
Orloven kan endvidere afholdes som deltidsorlov.
Den økonomiske  

 kompensation er 85 pct. af lønindtægten.
 Lovforslagets indhold.
 Lovforslaget indeholder en forlængelse af dagpengeperioden fra de  

 nuværende 24 uger efter barnets fødsel til 42 uger, hvoraf de sidste 10 uger  

 er en fædreorlov, der bortfalder, hvis faderen ikke benytter den.
 Ud over dette indeholder forslaget mulighed for at konvertere nogle af de  

 sidste uger til halvtidsorlov for lønmodtagere ved nedgang i arbejdstid til  

 det halve.
 De samme regler foreslås gældende ved adoption.
De ovennævnte beskrevne erfaringer angående brugen af den nuværende  

 barselorlov samt børnepasningsorloven viser tydeligt, at der er et stort  

 ønske hos småbørnsfamilier om at passe egne småbørn.
SF mener, at denne tid i  

 barnets første leveår er uhyre vigtig for både barnet og familien.
Erfaringerne har også vist, at det primært er moderen, der gør brug af  

 orlovsbestemmelserne.
Idet SF mener, at det er vigtigt for barnet, at også  

 faderen er aktiv omkring barnet, foreslås, at de sidste uger udelukkende kan  

 benyttes af faderen.
 Når fædre ikke benytter sig af orlovsmulighederne, kan det skyldes  

 følgende forhold:
1. Hensynet til familiens økonomi: Faderen tjener ofte mere end moderen.  

 Han er ofte ældre, har ofte en længere uddannelse og er ofte privat ansat,  

 mens moderen er offentligt ansat.
Familien vil ofte miste flere penge, hvis  

 faderen går på orlov.
2. Orlovens udformning: Mange mænd er ængstelige ved at miste kontakten  

 til arbejdspladsen i længere tid.
Arbejdet er stadig en fundamental del af  

 mænds identitet.
 3. Holdning i ledelsen: På virksomheder, der er karriereorienterede, eller  

 hvor der blandt kolleger ikke er mange mænd, er det ikke velset, at man tager  

 orlov.
 Ledelsen kan signalere, at jobbet vil blive overtaget af en anden, og at  

 man vil blive dårligere stillet karrieremæssigt, når man vender tilbage.
På baggrund af disse forhold foreslår SF, at de sidste 15 uger, det vil  

 sige de sidste 5 uger af den orlov, der kan deles, samt de 10 uger, som er  

 fædreorlov, kan konverteres til en halvtidsorlov på maks. 30 uger, mens man  

 går på halvtidsarbejde.
Denne del af forslaget skal ses som et velfærdsgode  

 til småbørnsfamilier.
Ingen af forældrene vil dermed miste kontakten til  

 arbejdspladsen i længere tid.
Bemærkninger til lovforslagets enkelte bestemmelser Til § 1 Til nr. 1 Lovforslaget indeholder en forlængelse af dagpengeperioden fra de  

 nuværende 24 uger efter barnets fødsel til 42 uger, hvoraf de sidste 10 uger  

 er en fædreorlov, der bortfalder, hvis faderen ikke benytter den.
 Ud over dette indeholder lovforslaget mulighed for at konvertere nogle af  

 de sidste uger til halvtidsorlov for lønmodtagere ved nedgang i arbejdstid  

 til det halve.
 Hvis forældrene udnytter mulighederne for halvtidsorlov og perioden derved  

 bliver forlænget, vil de eventuelle efterfølgende perioder skulle begynde på  

 et senere tidspunkt, svarende til forlængelsen af den foregående periode.
Til nr. 2 Det foreslås, at den foreslåede forlængelse af dagpengeperioden ved fødsel  

 også skal gælde ved adoption.
Til § 2 Lovforslaget indeholder en forlængelse af barselorloven, jf.  

 bemærkningerne til § 1.
Til § 3 Lovforslaget foreslås at træde i kraft den 1. januar 1998.
 Der foreslås en overgangsbestemmelse, hvorefter personer, der er på  

 barselorlov eller modtager dagpenge på grund af adoption den 1. januar 1998,  

 kan få dagpenge efter reglerne i dette lovforslag.
 Den løbende fraværsperiode på 24 uger bliver i disse tilfælde så forlænget  

 til 42 uger.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om dagpenge ved sygdom eller fødsel  

 og lov om ligebehandling af mænd og kvinder med hensyn til beskæftigelse og  

 barselorlov m.v. (Forlængelse af barselorloven og af dagpengeperioden ved  

 barsel og adoption).
(Lovforslag nr.
L 87).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
