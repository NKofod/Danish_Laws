Skriftlig fremsættelse (22. december 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af personskatteloven (Nedsættelse af bundskatten som følge af kommunale skattestigninger) (Lovforslag nr.
L 105) Med kommunernes vedtagelse i oktober 2021 af budgetter og skatteprocenter for 2022 kan det konstateres, at kommuneskatten er opgjort til samlet set at stige med ca. 122 mio. kr. i 2022.
Det foreslås på den baggrund at kompensere alle borgere for denne skattestigning ved at nedsætte den statslige bundskat i 2022 og følgende år med 0,01 procentpoint.
For indkomståret 2022 og efterfølgende indkomstår foreslås således en nedsættelse fra 12,10 pct. til 12,09 pct.
Der gælder en særlig skattesats for indbyggere på Ertholmene (dvs.
Christiansø og Frederiksø), som tilsvarende foreslås nedsat med 0,01 procentpoint fra 4,10 pct. til 4,09 pct. for indkomståret 2022 og efterfølgende indkomstår.
Baggrunden for nedsættelsen af bundskatten er bl.a., at det følger dels af »Aftale om reform af det kommunale tilskuds- og udligningssystem«, som er indgået af regeringen (Socialdemokratiet) og Venstre, Radikale Venstre, Socialistisk Folkeparti og Alternativet i maj 2020, dels af »Aftale om kommunernes økonomi for 2022«, som er indgået af regeringen (Socialdemokratiet) og KL, at skatterne under ét skal holdes i ro.
Rammerne til skatteforhøjelser og skattenedsættelser med tilskud fastsættes med henblik på, at de kommunale skatter samlet set holdes i ro.
 Reduktionen på 0,01 procentpoint skønnes at indebære et mindreprovenu i 2022 på ca. 125 mio. kr. i umiddelbar virkning og ca. 90 mio. kr. efter tilbageløb og adfærd.
 Nedsættelsen af bundskatten vil blive indarbejdet i forskudsændringssystemet for 2022. Skattelettelsen opnås i løbet af 2022, hvis den skattepligtige får ændret sin forskudsopgørelse i løbet af indkomståret, mens de resterende skattepligtige vil få skattelettelsen i forbindelse med årsopgørelsen for 2022, som er tilgængelig i TastSelv i marts 2023. Her vil nedsættelsen af bundskatten alt andet lige resultere i en større overskydende skat eller en lavere restskat.
 Da lovforslaget er af teknisk karakter og udelukkende til gunst for borgerne, har lovforslaget ikke været i høring forud for fremsættelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
