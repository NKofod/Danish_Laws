Kapitel 1   Område og begreber Kapitel 2   Generelle rådighedsbetingelser Kapitel 3   Supplerende hjælp og frigørelsesattest mv.
Kapitel 4   Fritagelse for rådighedsforpligtelsen Kapitel 5   Konsekvenser og sanktioner Kapitel 6   Rådighedsvurdering Kapitel 7   Oplysningspligt Kapitel 8   Ikrafttræden Bekendtgørelse om rådighed for personer der ansøger om eller modtager kontanthjælp eller starthjælp alene på grund af ledighed I medfør af § 13, stk. 15, i lov om aktiv socialpolitik, jf. lovbekendtgørelse nr. 1009 af 24. oktober 2005 som ændret ved § 2 i lov nr. 239 af 27. marts 2006, og efter forhandling med Beskæftigelsesrådet, fastsættes:
Kapitel 1 Område og begreber § 1. Denne bekendtgørelse omfatter personer, der ansøger om eller modtager hjælp, herunder supplerende hjælp til forsørgelse, efter lovens § 11 (kontanthjælp, starthjælp og tilbud efter lov om en aktiv beskæftigelsesindsats), og ansøger om eller modtager hjælpen alene på grund af ledighed.
§ 2. Bekendtgørelsen omfatter også en persons ægtefælle, medmindre 1) ægtefællen har ansøgt om eller modtager hjælp på grund af problemer udover ledighed, 2) ægtefællen er under uddannelse eller modtager en offentlig forsørgelsesydelse, som ikke er betinget af, at modtageren står til rådighed for arbejdsmarkedet, 3) ægtefællen har valgt ikke at udnytte sine arbejdsmuligheder, jf. lovens § 13, stk. 7, eller 4) ægtefællen anses for ikke at udnytte sine arbejdsmuligheder, fordi den pågældende ikke har dokumenteret, at han eller hun har haft mindst 300 timers ordinært og ustøttet arbejde inden for de seneste 24 kalendermåneder, og der alene beregnes hjælp til personen, jf. lovens § 13, stk. 8-14, og lovens § 26, stk. 5-8.
 Stk. 2. Kravet om frigørelsesattest, jf. § 13, gælder dog ikke for en deltidsarbejdende ægtefælle, hvis dennes månedlige indtægt svarer til eller er højere end det beløb, den pågældende ville kunne få i hjælp efter lovens § 11.
 § 3. Ved »rådighed« forstås i denne bekendtgørelse, at en person søger at udnytte sine arbejdsmuligheder bl.a. ved aktivt at søge arbejde og ved at tage imod tilbud om arbejde, tilbud efter lov om en aktiv beskæftigelsesindsats eller anden beskæftigelsesfremmende foranstaltning.
 Stk. 2. Ved »kontaktforløb« forstås et individuelt og fleksibelt forløb, som tilrettelægges og gennemføres med henblik på, at personen hurtigst muligt opnår ordinær beskæftigelse, jf. lov om en aktiv beskæftigelsesindsats.
 Stk. 3. Ved »cv« forstås oplysninger om arbejdssøgendes arbejds- og uddannelsesmæssige baggrund, kvalifikationer og øvrige forhold af betydning for formidlingen af arbejde, som skal indlægges i Beskæftigelsesministeriets database (Jobnet), jf. lov om en aktiv beskæftigelsesindsats.
Kapitel 2 Generelle rådighedsbetingelser § 4. En person, jf. § 1, kan kun få hjælp efter lovens § 11, hvis den pågældende står til rådighed for arbejdsmarkedet.
 § 5. En person, der har ansøgt om eller modtager hjælp alene på grund af ledighed, skal for at stå til rådighed registrere sig som arbejdssøgende hos staten i jobcenteret, og kommunen skal sørge for, at det sker, jf. kapitel 5 i lov om en aktiv beskæftigelsesindsats.
 Stk. 2. Personen skal løbende bekræfte sin registrering som arbejdssøgende hos staten i jobcenteret efter de regler, der er fastsat herom i lov om en aktiv beskæftigelsesindsats og regler fastsat i medfør heraf.
§ 6. En person skal hurtigst muligt og senest 1 måned efter registreringen som arbejdssøgende hos staten i jobcenteret sørge for at lægge et cv ind i Jobnet for at stå til rådighed.
Personen skal herefter vedligeholde sit cv efter de regler, der er fastsat herom i lov om en aktiv beskæftigelsesindsats og regler fastsat i medfør heraf, jf. også § 28.
 § 7. En person skal kunne og ville overtage arbejde med dags varsel.
 Stk. 2. En person skal kunne overtage arbejde ved arbejdstids begyndelse dagen efter, at arbejdet er formidlet af staten i jobcenteret, kommunen eller anden aktør, medmindre arbejdet formidles med tiltrædelse samme dag.
 Stk. 3. Personen skal kunne og ville møde til samtaler, tilbud mv., jf. § 11, stk. 1, og § 12, stk. 1, dagen efter, at personen har modtaget indkaldelse hertil fra kommunen, staten i jobcenteret eller anden aktør.
 § 8. En person skal kunne overtage rimeligt arbejde med op til fuld sædvanlig arbejdstid.
 Stk. 2. Rimeligt arbejde er alt arbejde, som den pågældende skønnes at kunne klare.
§ 9. En person skal som udgangspunkt kunne overtage arbejde med en samlet daglig transporttid fra bopæl til arbejdssted på op til 3 timer med offentlige transportmidler.
Efter 3 måneders sammenlagt ledighed skal personen kunne overtage arbejde med en samlet daglig transporttid på mere end 3 timer med offentlige transportmidler.
I særlige tilfælde skal personen dog kunne overtage arbejde med en samlet daglig transporttid fra bopæl til arbejdssted på op til 4 timer med offentlige transportmidler.
 Stk. 2. Hvis personen bor i et område, hvor det er nødvendigt med længere transporttid end sædvanligt, må den pågældende acceptere denne transporttid.
 Stk. 3. En person, der er mellem- eller højtuddannet, skal uanset daglig transporttid kunne overtage arbejde, hvis det er nødvendigt for at få ledige stillinger besat med kvalificeret arbejdskraft.
 Arbejdssøgning mv.
§ 10. En person skal være aktivt arbejdssøgende.
Personen skal søge rimeligt arbejde, jf. § 8, stk. 2, og skal så vidt muligt søge arbejde med fuld sædvanlig arbejdstid og arbejde, der udbydes hele året.
 Stk. 2. Personen skal søge arbejde på den måde, der er sædvanlig inden for det pågældende område.
 Stk. 3. Personen skal efter krav fra staten i jobcenteret, kommunen eller anden aktør søge konkrete job.
§ 11. En person skal deltage i tilbud efter lov om en aktiv beskæftigelsesindsats eller anden beskæftigelsesfremmende foranstaltning.
En person, der modtager hjælp efter lovens § 25, stk. 1, nr. 3 eller 4, eller stk. 12, nr. 3 eller 4, og som ikke forsørger eget barn i hjemmet, skal endvidere medvirke ved beskæftigelsesfremmende foranstaltninger i form af aktiviteter pålagt efter § 21 b i lov om en aktiv beskæftigelsesindsats.
 Stk. 2. En person, der deltager i tilbud efter lov om en aktiv beskæftigelsesindsats eller anden beskæftigelsesfremmende foranstaltning, skal kunne overtage arbejde, jf. §§ 7-9, og søge arbejde, jf. § 10, medmindre kommunen udtrykkeligt har fraveget kravet efter de regler, der er fastsat herom i lov om en aktiv beskæftigelsesindsats og regler fastsat i medfør heraf.
§ 12. En person skal møde til indkaldte 1) jobsamtaler og cv-samtaler hos staten eller kommunen i jobcenteret eller hos anden aktør, 2) rådighedsvurderinger hos kommunen i jobcenteret, 3) opfølgningssamtaler i kommunen samt 4) sygeopfølgningssamtaler og foranstaltninger som led i sygeopfølgning, jf. lovens § 12 b.
Stk. 2. Personen skal give meddelelse til staten i jobcenteret, kommunen, arbejdsgiveren eller anden aktør om sygdom i tilfælde, hvor den pågældende 1) skal møde til jobsamtale hos en arbejdsgiver, 2) er givet et tilbud efter lov om en aktiv beskæftigelsesindsats eller 3) er indkaldt til en sygeopfølgningssamtale eller foranstaltninger som led i sygeopfølgning.
Kapitel 3 Supplerende hjælp og frigørelsesattest mv.
 § 13. En person, der arbejder på nedsat tid, kan kun få supplerende hjælp, hvis den pågældende kan overtage arbejde, jf. §§ 7-9, jf. dog stk. 5 og 6.
 Stk. 2. Hvis personen har et opsigelsesvarsel, skal arbejdsgiveren erklære at ville se bort fra opsigelsesvarslet, hvis personen skulle få tilbudt andet arbejde, som bevirker, at den pågældende i højere grad eller helt bliver selvforsørgende, medmindre den nedsatte arbejdstid til enhver tid kan placeres, så arbejdstiden ikke er til hinder for overtagelse af andet arbejde.
 Stk. 3. Arbejdsgiverens erklæring, jf. stk. 2, skal fremgå af en frigørelsesattest eller af en ansættelseskontrakt.
Stk. 4. Personen kan få supplerende hjælp fra ansættelsesforholdets første dag, når arbejdsgiverens erklæring er modtaget i kommunen i underskrevet stand senest 5 uger efter, at ansættelsesforholdet er begyndt, eller efter at personen skal have en frigørelsesattest for at kunne få supplerende hjælp.
De 5 uger regnes fra og med den dag, arbejdsgiveren har krav på et opsigelsesvarsel.
Hvis kommunen modtager arbejdsgiverens erklæring efter udløbet af 5-ugers-fristen, kan personen tidligst få supplerende hjælp fra den dag, kommunen modtog erklæringen.
 Stk. 5. Hvis en ægtefælle har deltidsarbejde, hvor den månedlige indtægt svarer til eller er højere end det beløb, den pågældende ville kunne få i hjælp efter lovens § 11, skal ægtefællen ikke have frigørelsesattest.
 Stk. 6. Kommunen kan i ganske særlige tilfælde efter en konkret vurdering udbetale hjælp efter lovens § 11 i op til 6 måneder, uden at der foreligger en frigørelsesattest.
 § 14. En person kan stå til rådighed for arbejdsmarkedet, selv om personen har borgerligt ombud eller andet erhverv i det offentliges interesse, som begrænser muligheden for at overtage arbejde.
Kapitel 4 Fritagelse for rådighedsforpligtelsen § 15. En person skal ikke stå til rådighed for et arbejde, tilbud efter lov om en aktiv beskæftigelsesindsats eller anden beskæftigelsesfremmende foranstaltning, herunder medvirke ved beskæftigelsesfremmende foranstaltninger i form af aktiviteter pålagt efter § 21 b i lov om en aktiv beskæftigelsesindsats, hvis 1) tilbuddet ikke kan anses for rimeligt på grund af forhold, der vedrører tilbuddets indhold, 2) den pågældende ikke kan arbejde på grund af sygdom, eller der er risiko for, at helbredet forringes, hvis det hidtidige arbejde fortsættes, 3) afstanden mellem bopæl og arbejdssted medfører en urimelig belastning af den pågældende på grund af transportvanskeligheder eller den tid, der går til transport, jf. § 9, 4) den pågældende har ret til fravær ved graviditet, barsel og adoption, i det omfang der under fravær efter bestemmelserne i barsellovens § 6, stk. 1 og 2, § 7, § 8, stk. 1-6, § 9, § 13 og § 14, stk. 1 og 2, er ret til dagpenge ved graviditet, barsel og adoption, 5) den pågældende er nødt til at passe sine børn, og der ikke kan anvises anden pasningsmulighed, 6) den pågældende modtager støtte efter lov om social service til pasning af handicappet barn eller døende nærtstående eller efter lov om ret til orlov og dagpenge ved barsel til pasning af alvorligt sygt barn, 7) den pågældende er omfattet af en friperiode efter § 23 i lov om en aktiv beskæftigelsesindsats, 8) den pågældende aftjener værnepligt, 9) arbejdet er omfattet af en overenskomstmæssig konflikt, eller 10) arbejdet omfatter udvikling og fremstilling af krigsmateriel.
Stk. 2. En person, der er fritaget for rådighedsforpligtelsen efter stk. 1, nr. 2, 4 og 6-9, er fritaget, så længe fritagelsesgrunden varer.
Er fritagelsesgrunden efter stk. 1 alene knyttet til det konkrete, afgivne tilbud, skal personen fortsat være til rådighed for et andet tilbud.
Kapitel 5 Konsekvenser og sanktioner Fradrag »så længe« § 16. En person vil få fradrag i hjælpen efter lovens § 38 e, stk. 1, hvis personen har undladt at registrere sig som arbejdssøgende hos staten i jobcenteret, jf. § 5, stk. 1, eller har undladt at lægge sit cv ind i Jobnet senest 1 måned efter registreringen, jf. § 6, medmindre den manglende registrering og indlæggelse af cv ikke skyldes personens forhold.
Stk. 2. En person vil få fradrag i hjælpen efter lovens § 38 e, stk. 2, hvis personen har undladt at bekræfte sin registrering som arbejdssøgende hos staten i jobcenteret, jf. § 5, stk. 2, og den pågældende som følge heraf er blevet afmeldt som arbejdssøgende, medmindre den manglende bekræftelse ikke skyldes personens forhold.
Der foretages dog ikke fradrag første og anden gang inden for 12 måneder, den pågældende har undladt at bekræfte sin registrering, hvis personen bekræfter registreringen inden for en af jobcenteret fastsat frist.
 § 17.  En person vil få fradrag i hjælpen efter lovens § 38 d, stk. 1, hvis personen uden rimelig grund udebliver fra en jobsamtale eller en cv-samtale hos staten eller kommunen i jobcenteret eller fra en rådighedsvurdering hos kommunen i jobcenteret.
Stk. 2. Stk. 1 finder tilsvarende anvendelse ved jobsamtaler og cv-samtaler, der finder sted hos anden aktør.
Det er kommunen, der træffer afgørelse om fradrag i hjælpen.
Nedsættelse af hjælpen med 1/3 § 18. En person, der modtager hjælp efter lovens § 25, stk. 1, nr. 1 eller 2, stk. 2 eller stk. 3, vil få en sanktion efter lovens § 38 a, jf. dog stk. 2 og § 19, stk. 1, hvis personen 1) uden rimelig grund ophører med sit arbejde, 2) uden rimelig grund afviser tilbud om arbejde, tilbud efter lov om en aktiv beskæftigelsesindsats eller anden beskæftigelsesfremmende foranstaltning, 3) uden rimelig grund undlader efter krav fra staten i jobcenteret, kommunen eller anden aktør at søge konkrete job, jf. § 10, 4) undlader at give meddelelse om sygdom til staten i jobcenteret, kommunen, arbejdsgiveren eller anden aktør i forbindelse med udeblivelse fra tilbud eller en jobsamtale hos en arbejdsgiver, 5) uden rimelig grund undlader at give meddelelse om sygdom til kommunen eller anden aktør i tilfælde, hvor personen er indkaldt til en sygeopfølgningssamtale eller foranstaltninger som led i sygeopfølgning, eller 6) uden rimelig grund afviser eller udebliver fra deltagelse i foranstaltninger som led i sygeopfølgning.
 Stk. 2. Personen vil ikke få en sanktion, hvis den pågældende er gift eller samlevende med en person, der modtager starthjælp efter lovens § 25, stk. 12, jf. lovens § 26, stk. 2 og 3, eller introduktionsydelse efter integrationsloven.
Stk. 3. En person, der opsiger et deltidsarbejde eller afslår et tilbud om deltidsarbejde i en situation, hvor der er stillet krav om frigørelsesattest, jf. § 13, stk. 1-4, og hvor arbejdsgiver ikke vil udstede en frigørelsesattest eller tilbagekalder en allerede udstedt frigørelsesattest, vil have en rimelig grund til at ophøre med deltidsarbejdet eller afslå tilbud om deltidsarbejde.
Dette gælder dog ikke, 1) så længe kommunen i ganske særlige tilfælde efter en konkret vurdering udbetaler hjælp i op til 6 måneder, uden at der foreligger en frigørelsesattest, eller 2) hvor den månedlige indtægt ved deltidsarbejdet svarer til eller er højere end det beløb, den pågældende ville kunne få i hjælp efter lovens § 11.
 § 19.  En person mellem 25 og 30 år, som ikke har gennemført en uddannelse, der berettiger til optagelse i en a-kasse, og som ikke forsørger eget barn i hjemmet, vil ikke få en sanktion efter lovens § 38 a, stk. 1, hvis personen afviser eller ophører i tilbud efter lov om en aktiv beskæftigelsesindsats og i stedet vælger at søge ind på en studie- eller erhvervskompetencegivende uddannelse, jf. lovens § 38 c, 1. pkt.
Stk. 2. Hvis personen efterfølgende uden rimelig grund ophører med at finde, søge ind på eller påbegynde en uddannelse, vil personen få en sanktion efter lovens § 38 a, stk. 3, jf. lovens § 38 c, 2. pkt.
Personen vil dog ikke få en sanktion, hvis den pågældende er gift eller samlevende med en person, der modtager starthjælp efter lovens § 25, stk. 12, jf. lovens § 26, stk. 2 og 3, eller introduktionsydelse efter integrationsloven.
 § 20. En person, der modtager hjælp efter lovens § 25, stk. 1, nr. 1 eller 2, stk. 2 eller stk. 3, vil få en sanktion efter lovens § 38 d, stk. 2, hvis personen anden gang inden for 12 måneder uden rimelig grund udebliver fra en jobsamtale, en cv-samtale eller en rådighedsvurdering.
 Stk. 2. En person, der har fået nedsat hjælpen efter lovens § 38 d, stk. 2, vil få en sanktion efter lovens § 38 d, stk. 3, hvis personen igen uden rimelig grund udebliver fra en jobsamtale, en cv-samtale eller en rådighedsvurdering inden for 12 måneder efter den seneste udeblivelse.
 Stk. 3. Personer, der er gift eller samlevende med en person, der modtager starthjælp efter lovens § 25, stk. 12, jf. lovens § 26, stk. 2 og 3, eller introduktionsydelse efter integrationsloven, er ikke omfattet af stk. 1-2.
Stk. 4. Stk. 1-2 finder tilsvarende anvendelse ved jobsamtaler og cv-samtaler, der finder sted hos anden aktør.
Det er kommunen, der træffer afgørelse om nedsættelse af hjælpen.
Forholdsmæssig nedsættelse af hjælpen § 21. En person, der uden rimelig grund udebliver fra et tilbud efter lov om en aktiv beskæftigelsesindsats eller anden beskæftigelsesfremmende foranstaltning, vil få nedsat hjælpen efter lovens § 39.
Ophør af hjælpen § 22. Hjælpen til en person ophører, hvis personen uden rimelig grund afviser et tilbud om arbejde, tilbud efter lov om en aktiv beskæftigelsesindsats eller anden beskæftigelsesfremmende foranstaltning, så længe muligheden for at benytte tilbuddet består, jf. lovens § 41, stk. 1.
 Stk. 2. Hjælpen ophører endvidere, hvis en person uden rimelig grund har gentagne udeblivelser fra et tilbud efter lov om en aktiv beskæftigelsesindsats eller anden beskæftigelsesfremmende foranstaltning, og udeblivelserne har et så betydeligt omfang, at fraværet kan ligestilles med en afvisning af tilbuddet, jf. lovens § 41, stk. 2.
Kapitel 6 Rådighedsvurdering § 23. Kommunen skal undersøge og vurdere en persons rådighed, hvis der opstår tvivl om rådigheden for arbejdsmarkedet, herunder hvis der er tvivl om, hvorvidt personen kan overtage arbejde, jf. §§ 7-9, eller er arbejdssøgende, jf. § 10.
§ 24. Kommunen skal endvidere vurdere en persons rådighed, hvis personen 1) afslår et formidlet arbejde, 2) udebliver fra en jobsamtale eller en cv-samtale hos staten eller kommunen i jobcenteret eller hos anden aktør eller fra en rådighedsvurdering hos kommunen i jobcenteret, 3) udebliver fra en opfølgningssamtale i kommunen, 4) undlader at give meddelelse til staten i jobcenteret, kommunen, en arbejdsgiver eller anden aktør om sygdom i tilfælde, hvor den pågældende skal møde til et tilbud efter lov om en aktiv beskæftigelsesindsats eller møde til jobsamtale hos en arbejdsgiver, 5) undlader at give meddelelse om sygdom til kommunen eller anden aktør i tilfælde, hvor personen er indkaldt til en sygeopfølgningssamtale eller foranstaltninger som led i sygeopfølgning, eller 6) afviser eller udebliver fra deltagelse i foranstaltninger som led i sygeopfølgning.
§ 25. Kommunen skal vurdere en persons rådighed, når personen 2 gange har meldt sig syg i forbindelse med kontaktforløb, formidling af arbejde, tilbud efter lov om en aktiv beskæftigelsesindsats mv.
Rådighedsvurderingen skal herefter foretages, hver gang personen melder sig syg i forbindelse med de nævnte aktiviteter, indtil personen ikke har modtaget hjælp i en periode på 6 sammenhængende måneder.
 § 26. Ved vurderingen efter §§ 23-25 skal kommunen tage stilling til, om personen skal have fradrag i hjælpen eller en sanktion efter lovens § 38 a, § 38 c-e, § 39, § 40 og § 41.
 Stk. 2. Ved vurderingen skal kommunen endvidere sikre sig, at personen selv gør en indsats for at komme ud af sin ledighed ved bl.a. at søge arbejde og deltage i tilbud efter lov om en aktiv beskæftigelsesindsats.
 Stk. 3. Ved vurderingen skal der samtidig foretages en vurdering af, om personen fortsat modtager hjælp alene på grund af ledighed.
Kapitel 7 Oplysningspligt § 27. En person skal medvirke til sin sags oplysning.
Modtager personen hjælp, skal personen oplyse om ændringer af betydning for hjælpen, jf. § 11 i lov om retssikkerhed og administration på det sociale område.
Stk. 2. Personen skal, jf. stk. 1, bl.a. oplyse kommunen om 1) eventuelle begrænsninger i rådigheden for arbejdsmarkedet, 2) arbejdssøgning, eller 3) afslag på formidlet arbejde og ophør i arbejde, afslag på og ophør i tilbud efter lov om en aktiv beskæftigelsesindsats, samt om grunden til afslaget eller ophøret.
 Stk. 3. For kommunens opfølgning i kontaktforløbet, sagsbehandling og adgang til indhentelse af oplysninger gælder i øvrigt reglerne i lov om en aktiv beskæftigelsesindsats, lov om ansvaret for og styringen af den aktive beskæftigelsesindsats og lov om retssikkerhed og administration på det sociale område.
§ 28. En person, der er registreret som arbejdssøgende hos staten i jobcenteret, skal give staten i jobcenteret fyldestgørende og korrekte oplysninger om tidligere beskæftigelse, uddannelse, kvalifikationer og øvrige forhold af betydning for formidlingen af arbejde.
Oplysninger om job og om personens arbejds- og uddannelsesmæssige baggrund mv. lægges ind i Jobnet.
 Stk. 2. Personen skal løbende ajourføre oplysningerne i Jobnet.
 Stk. 3. Personen skal give staten i jobcenteret og kommunen adgang til sit cv og oplyse sit cv-nummer.
Kapitel 8 Ikrafttræden § 29. Bekendtgørelsen træder i kraft den 1. oktober 2007, jf. dog stk. 2.
 Stk. 2. § 17, stk. 2, og § 20, stk. 4, træder i kraft 1. januar 2008.
 Stk. 3. Bekendtgørelse nr. 1148 af 21. november 2006 om rådighed for personer der ansøger om eller modtager kontanthjælp eller starthjælp alene på grund af ledighed ophæves.
