Bekendtgørelse om økonomiske og administrative forhold for modtagere af driftstilskud fra Social- og Indenrigsministeriet I medfør af tekstanmærkning nr. 111, stk. 1, til § 15 på finansloven for finansåret 2021 fastsættes efter bemyndigelse i henhold til § 1, nr. 1, i bekendtgørelse nr. 16 af 12. januar 2018 om delegation af Social- og Indenrigsministeriets beføjelser i lov om udlodning af overskud og udbytte fra lotteri og visse beføjelser i finansloven:
Kapitel 1 Anvendelsesområde § 1. Denne bekendtgørelse finder anvendelse for juridiske personer uanset organisationsform, herefter kaldet institutioner, hvor Socialstyrelsen yder tilskud til driften, og hvor institutionerne fremgår af finansloven.
Stk. 2. Socialstyrelsen fører tilsyn med institutioner, der modtager driftstilskud på 5 mio. kr. eller derover årligt, og hvor tilskuddet forventes vedvarende at dække halvdelen eller mere af institutionernes ordinære driftsudgifter, og driftstilskuddet er givet ud over en 4-årig periode.
Institutioner omfattet af 1. pkt. betegnes i denne bekendtgørelse som kategori A-institutioner.
Stk. 3. Institutioner, der er omfattet af stk. 2, kan være helt eller delvist undtaget fra kravene til kategori A-institutioner, jf., §15.75.73.62. Bedre Psykiatri, § 15.75.73.66. Projekt Udenfor, § 15.75.73.74. SAND  De hjemløses Landsorganisation, § 15.75.73.86. Dansk Stalking Center og § 15.75.73.87. Livslinjen på finansloven.
Institutioner omfattet af 1. pkt. betegnes i denne bekendtgørelse som kategori B-institutioner.
Stk. 4. For institutioner, der ikke er omfattet af stk. 2, fører Socialstyrelsen alene tilsyn med driftstilskuddet.
Institutioner omfattet af 1. pkt. betegnes i denne bekendtgørelse som kategori C-institutioner.
Institutioner, der alene modtager et midlertidigt driftstilskud, betegnes i denne bekendtgørelse som kategori D-institutioner.
 Stk. 5. Socialstyrelsen kan træffe afgørelse om, at institutioner omfattet af stk. 3 og 4 skal være underlagt tilsyn efter stk. 2.
Stk. 6. Institutioner, der har indgået en driftsoverenskomst med Socialstyrelsen, er omfattet af reglerne i denne bekendtgørelse, medmindre andet fremgår af driftsoverenskomsten.
Socialstyrelsen fører tilsyn med disse institutioner i overensstemmelse med driftsoverenskomsten.
Kapitel 2 Kategori A-institutioner Vedtægter og bestyrelsesforhold § 2. Vedtægter og ændring af vedtægter for kategori A-institutioner skal godkendes af Socialstyrelsen.
 Stk. 2. Socialstyrelsen påser, at institutionens formål efter vedtægterne er i overensstemmelse med det formål, som driftstilskuddet er ydet til.
 § 3. Vedtægterne for kategori A-institutioner skal indeholde bestemmelser om følgende:
 1) Navn, hjemsted og tilsynsforhold.
 2) Formål og opgaver.
 3) Bestyrelse.
 4) Ledelse.
 5) Regnskab og revision.
 6) Vedtægtsændringer.
 7) Ophør og nettoformuens overgang i tilfælde af ophør.
 § 4. Hvis der ydes vederlag til bestyrelsesmedlemmer, må vederlaget ikke overstige, hvad der anses for sædvanligt efter hvervets art og arbejdets omfang.
Bestemmelser i anden lovgivning § 5. Kategori A-institutioner er omfattet af statens regler på personaleområdet, jf. lov om statens regnskabsvæsen m.v.
Det er bestyrelsens ansvar, at institutionen følger retsforskrifter og overenskomster indgået mellem Skatteministeriet og de faglige organisationer på personaleområdet.
 § 6. Kategori A-institutioner er omfattet af statens selvforsikring, jf. cirkulære om selvforsikring i staten mv.
Offentligt tilgængelige informationer om institutionen § 7. Kategori A-institutioner skal sikre, at informationer om institutionens organisation, aktiviteter og regnskab er let tilgængelige for offentligheden.
Målplan § 8. Kategori A-institutioner, skal udarbejde en årlig målplan, der sikrer opfyldelse af formålet med institutionens virke.
 Stk. 2. Målplanen skal indeholde følgende punkter:
 1) Institutionens målgruppe.
 2) Institutionens formål.
 3) Delmål, aktiviteter og indikatorer for målopfyldelse.
 4) Dokumentation af indsats og resultater.
 5) Institutionens organisering omkring aktiviteter og mål.
Selvangivelse § 9. Kategori A-institutioner skal udfylde en årlig selvangivelse, der udarbejdes af Socialstyrelsen.
Administrationsinstruks § 10. Socialstyrelsen udsteder en administrationsinstruks for kategori A-institutioner.
 Stk. 2. Administrationsinstruksen beskriver de centrale regelsæt og styringsforhold m.v., som gælder for de omfattede institutioner, samt ansvars- og kompetencefordelingen mellem på den ene side institutionens bestyrelse og ledelse og på den anden side Socialstyrelsen.
Krav til budget § 11. Kategori A-institutioner disponerer inden for rammerne af deres budget og under hensyntagen til tilskuddets formål over anvendelsen af det offentlige tilskud og institutionens øvrige indtægter under et.
§ 12. Kategori A-institutioner skal indsende et budget for institutionens samlede drift senest den 15. november inden budgetårets start, uagtet at tilskuddet først er besluttet, når finansloven er vedtaget.
Socialstyrelsen kan dispensere fra denne frist.
Stk. 2. Budgettet skal være godkendt af institutionens bestyrelse.
For offentlige institutioner skal budgettet være godkendt af institutionens øverste ledelse.
Stk. 3. Budgettet skal omfatte hele institutionens virksomhed i regnskabsåret.
Budgetterede tilskud fra andre offentlige tilskudsydere eller private tilskudsydere skal være specificeret i budgettet.
Socialstyrelsen kan i særlige tilfælde træffe afgørelse om, at budgettet alene skal omfatte det formål, driftstilskuddet er ydet til.
Stk. 4. Budgettet skal opstilles på en måde, så det er muligt at sammenligne budget og regnskab.
Socialstyrelsen kan træffe afgørelse om supplerende krav til budgettet.
 Stk. 5. Ændringer i budgetforudsætningerne, der i væsentlig grad påvirker institutionens forventninger til muligheden for at opfylde sit formål eller formålet med driftstilskuddet, eller som kan resultere i ubalance i institutionens økonomi, skal meddeles til Socialstyrelsen, når institutionen har kendskab til ændringerne.
 Stk. 6. Kategori A-institutioner skal forelægge ekstraordinære dispositioner med væsentlige økonomiske konsekvenser til godkendelse hos Socialstyrelsen, herunder indgåelse af lejemål med uopsigelighed på mere end 4 år og anlægsudgiftslignende investeringer over 1 mio. kr.
Krav til regnskab § 13. Kategori A-institutioner er omfattet af de regler og retningslinjer, der er fastlagt i lov om statens regnskabsvæsen m.v. og bekendtgørelse om statens regnskabsvæsen m.v.
 § 14. Regnskabsåret skal følge kalenderåret.
 § 15. Kategori A-institutioner skal senest 4 måneder efter regnskabsårets afslutning indsende en årsrapport, der skal indeholde et revideret årsregnskab, en ledelsesberetning og en genpart af revisionsprotokollatet, til Socialstyrelsen. Årsrapporten skal være revideret i overensstemmelse med bestemmelserne om krav til revision i §§ 17 - 25. Socialstyrelsen kan træffe afgørelse om andre frister for indsendelse af regnskaber.
 Stk. 2. Årsrapporten og revisionsprotokollatet skal være underskrevet af samtlige medlemmer af institutionens bestyrelse.
 Stk. 3. Kategori A-institutioner kan videreføre over- eller underskud til anvendelse indenfor institutionens formål i følgende regnskabsår, medmindre andet fremgår af Socialstyrelsens afgørelse om tilskud.
 § 16. Årsregnskabet skal i alle væsentlige henseender være rigtigt, dvs. udarbejdet i overensstemmelse med statens regnskabsregler.
Stk. 2. Årsrapporten skal omfatte hele institutionens virksomhed.
Tilskud fra andre offentlige og private tilskudsydere skal indtægtsføres specificeret for de enkelte tilskudsydere.
 Stk. 3. Årsrapporten skal, jf. § 38 i bekendtgørelse om statens regnskabsvæsen m.v., indeholde:
1) Ledelsesberetning, hvori der redegøres for årets drift og forventningerne til det kommende år samt øvrige forhold af betydning for institutionen, som ikke direkte fremgår af det øvrige årsregnskab.
Ledelsesberetningen skal desuden indeholde en redegørelse for, i hvilken udstrækning aktiviteter er blevet gennemført i overensstemmelse med det budgetterede og med de målsætninger, der er opstillet for institutionen, herunder målsætninger, der er aftalt med Socialstyrelsen.
 2) Revisionspåtegning.
 3) Redegørelse for anvendt regnskabspraksis.
 4) Resultatopgørelse.
 5) Balance.
 6) Noter, herunder specifikationer af resultatopgørelsens og balancens poster.
 Stk. 4. Der stilles endvidere følgende krav til årsrapporten:
1) Institutioner, der udover driftstilskud modtager projekttilskud fra statslige puljer, kommuner, fonde mv., skal for hvert projekt artsopdele projektindtægter og -udgifter.
Dette gælder alle projekter, uanset om Socialstyrelsen har ydet tilskud dertil.
Specifikation af hvert projekt medtages i noterne.
2) Regnskabstal for det forudgående regnskabsår og budgettal for regnskabsåret skal opføres i resultatopgørelsen.
Opgørelsen skal opstilles, så der er umiddelbar sammenlignelighed mellem regnskabstal og budgettal.
 3) Eventuelle afskrivninger skal specificeres, og afskrivningsmetoderne skal oplyses.
 4) Balancen skal indeholde en opgørelse over omsætnings-og anlægsaktiver samt kort- og langfristet gæld og en opgørelse af egenkapitalen.
 5) Finansiering af underskud eller anvendelse af overskud skal oplyses.
 6) Indtægter og udgifter skal periodiseres, og tilskud skal indtægtsføres i overensstemmelse med bevillingsperioden.
 7) Hensatte forpligtelser, mellemregninger og indgåede forpligtelser skal specificeres.
 8) Størrelsen af eventuelt vederlag til bestyrelsen skal oplyses.
 9) Eventuel momsregistrering skal oplyses.
Stk. 5. Årsrapporten skal ud over det indhold, der fremgår af stk. 3, og de krav, der fremgår af stk. 4, opfylde eventuelle øvrige krav til årsrapportens indhold eller opstilling, der er fastsat af offentlige tilskudsydere samt opstille årsrapporten i henhold til Socialstyrelsens koncept for årsrapporter.
Socialstyrelsen kan træffe afgørelse om yderligere krav til institutionens regnskabsaflæggelse og rapportering.
Stk. 6. Institutionens årsrapport skal offentliggøres på institutionens hjemmeside.
Såfremt institutionen ikke har en hjemmeside, offentliggøres årsrapporten på Socialstyrelsens hjemmeside.
 Stk. 7. Socialstyrelsen kan i særlige tilfælde dispensere fra ét eller flere af de krav til årsrapporten, der fremgår af stk. 2 og 4.
Krav til revision § 17. Kategori A-institutioner er omfattet af Rigsrevisionens revision, jf. lov om revisionen af statens regnskaber m.m.
Social- og indenrigsministeren har indgået en aftale om intern revision med Rigsrevisionen efter § 9 i lov om revisionen af statens regnskaber m.v.
Den interne revision varetager de opgaver, der fremgår af §§ 18 - 25 om krav til revision.
 § 18. Revisionen skal udføres af en godkendt revisor efter lov om godkendte revisorer og revisionsvirksomheder (revisorloven). Revisoren antages og afskediges af bestyrelsen for institutionen.
 Stk. 2. Bestyrelsen underretter Socialstyrelsen, når der antages en ny revisor, og om årsagerne til revisorskift.
 Stk. 3. I tilfælde af revisorskift skal den tiltrædende revisor rette henvendelse til den fratrædende revisor, der har pligt til at oplyse årsagen til fratrædelsen.
Stk. 4. Revisionen udføres efter aftale mellem institutionen og den godkendte revisor.
Den godkendte revisor påser, at forudsætningerne for, at revisor kan acceptere og gennemføre opgaven, er opfyldt.
Institutionen skal give revisor de oplysninger, som må anses at have betydning for revisors opgave.
Stk. 5. Gennemførelsen af revisionen i overensstemmelse med denne bekendtgørelse er en betingelse for, at institutionen kan oppebære tilskud fra Socialstyrelsen.
De vilkår for revisors opgave, der følger af denne bekendtgørelse, kan ikke tilsidesættes ved aftale mellem revisor og institutionen.
 § 19. Den godkendte revisors opgave angår årsrapporterne for institutionen, som hvert år udarbejdes af institutionens ledelse i henhold til §§ 13 - 16.
 Stk. 2. Revisionen omfatter institutionens årsregnskab, der fremgår af årsrapporten, og som udarbejdes i overensstemmelse med statens regnskabsregler og reglerne i denne bekendtgørelse.
§ 20. Revisionen udføres i overensstemmelse med almindeligt gældende krav og standarder for godkendte revisorers virksomhed samt standarderne for offentlig revision (SOR). Standarderne for offentlig revision (SOR) præciserer de særlige krav til revision af et årsregnskab, der følger af god offentlig revisionsskik, således som dette begreb er fastlagt i § 3 i lov om revisionen af statens regnskaber m.m.
Dette indebærer, at revisor skal gennemføre juridisk-kritiske revisioner og forvaltningsrevisioner som led i opgaven.
§ 21. Revisor skal udforme en erklæring om den udførte revision, der skal fremgå af årsrapporten som en påtegning af det reviderede årsregnskab.
Det skal fremgå af revisors påtegning, at opgaven udføres på grundlag af bestemmelserne i denne bekendtgørelse.
Stk. 2. Revisor skal oplyse i påtegningen, at revisor har udført sin revision i overensstemmelse med standarderne for offentlig revision (SOR).
 § 22. Revisor skal udarbejde protokollater, der skal indeholde de oplysninger, som revisor skriftligt kommunikerer til institutionens øverste ledelse som led i opgaven.
 Stk. 2. Protokollaterne skal indeholde revisors rapportering af konklusionerne på alle juridisk-kritiske revisioner og forvaltningsrevisioner, som revisor gennemfører i overensstemmelse med standarderne for offentlig revision.
 Stk. 3. Revisor skal påse, at institutionen indsender en genpart af protokollaterne til Socialstyrelsen sammen med årsrapporten med det påtegnede årsregnskab.
§ 23. Bliver revisor opmærksom på lovovertrædelser eller tilsidesættelser af forskrifter af væsentlig betydning i forbindelse med tilskudsmidlernes forvaltning, påhviler det revisor straks at give institutionen meddelelse herom og at påse, at institutionen straks giver Socialstyrelsen meddelelse herom.
I modsat fald er det revisors pligt at orientere Socialstyrelsen.
Revisors bemærkninger indsendes sammen med meddelelsen.
Stk. 2. Det samme gælder, hvis 1) fortsættelsen af driften er usikker af økonomiske eller andre årsager, eller 2) revisor agter at fratræde opgaven, fordi forudsætningerne for gennemførelsen af en revision i overensstemmelse med gældende etiske og faglige krav og standarder ikke længere er til stede, og dette skyldes forhold hos institutionen.
 § 24. Socialstyrelsen kan anmode den interne revision om at udføre revision af særlige områder af institutionen.
 § 25. Den interne revisor skal på Rigsrevisionens anmodning:
 1) Udlevere revisionsplaner, arbejdspapirer, revisionsdokumentation og revisionskonklusioner.
 2) Udlevere dokumentation for de medvirkende revisorers kompetencer samt nødvendige økonomiske og organisatoriske oplysninger til at dokumentere revisors uafhængighed i forhold til den reviderede.
 3) Revidere i forhold til de væsentlighedsniveauer, som Rigsrevisionen måtte fastsætte vedrørende alle eller nogle af de oplysninger, som den interne revisor erklærer sig om.
Kapitel 3 Kategori B-institutioner Generelt § 26. §§ 3, 4 og 7-11 finder anvendelse for kategori B-institutioner.
Vedtægter § 27. Vedtægter og ændring af vedtægter for kategori B-institutioner skal indsendes til orientering til Socialstyrelsen.
 Stk. 2. Socialstyrelsen påser, at institutionens formål efter vedtægterne er i overensstemmelse med det formål, som driftstilskuddet er ydet til.
Krav til budget § 28. Kategori B-institutioner skal indsende et budget for institutionens samlede drift senest den 15. november inden budgetårets start, uagtet at tilskuddet først er besluttet, når finansloven er vedtaget.
Socialstyrelsen kan dispensere fra denne frist.
Stk. 2. Budgettet skal være godkendt af institutionens bestyrelse.
For offentlige institutioner skal budgettet være godkendt af institutionens øverste ledelse.
Stk. 3. Budgettet skal omfatte hele institutionens virksomhed i regnskabsåret.
Budgetterede tilskud fra andre offentlige tilskudsydere eller private tilskudsydere skal være specificeret i budgettet.
Socialstyrelsen kan i særlige tilfælde træffe afgørelse om, at budgettet alene skal omfatte det formål, driftstilskuddet er ydet til.
Stk. 4. Budgettet skal opstilles på en måde, så det er muligt at sammenligne budget og regnskab.
Socialstyrelsen kan træffe afgørelse om supplerende krav til budgettet.
 Stk. 5. Ændringer i budgetforudsætningerne, der i væsentlig grad påvirker institutionens forventninger til muligheden for at opfylde sit formål eller formålet med driftstilskuddet, eller som kan resultere i ubalance i institutionens økonomi, skal meddeles til Socialstyrelsen, når institutionen har kendskab til ændringerne.
Krav til regnskab § 29. Regnskabet skal udarbejdes i overensstemmelse med årsregnskabslovens principper og reglerne i dette kapitel.
 § 30. Regnskabsåret skal følge kalenderåret.
 § 31. Kategori B-institutioner skal senest 4 måneder efter regnskabsårets afslutning indsende en årsrapport, der skal indeholde et revideret årsregnskab, en ledelsesberetning og en genpart af revisionsprotokollatet, til Socialstyrelsen. Årsrapporten skal være revideret i overensstemmelse med bestemmelserne om krav til revision i kapitel 3. Socialstyrelsen kan træffe afgørelse om andre frister for indsendelse af regnskaber.
 Stk. 2. Årsrapporten og revisionsprotokollatet skal være underskrevet af samtlige medlemmer af institutionens bestyrelse.
 Stk. 3. Kategori B-institutioner kan videreføre over- eller underskud til anvendelse indenfor institutionens formål i følgende regnskabsår, medmindre andet fremgår af Socialstyrelsens afgørelse om tilskud.
§ 32. Årsregnskabet skal give et retvisende billede af institutionens aktiver og passiver, økonomiske stilling og resultat.
Ledelsesberetningen skal indeholde en retvisende redegørelse for de forhold, beretningen omhandler.
Stk. 2. Årsrapporten skal omfatte hele institutionens virksomhed.
Tilskud fra andre offentlige og private tilskudsydere skal indtægtsføres specificeret for de enkelte tilskudsydere.
Socialstyrelsen kan i særlige tilfælde beslutte, at årsrapporten alene skal omfatte det formål, driftstilskuddet er ydet til.
 Stk. 3. Årsrapporten skal indeholde:
1) Ledelsesberetning, hvori der redegøres for årets drift og forventningerne til det kommende år samt øvrige forhold af betydning for institutionen, som ikke direkte fremgår af det øvrige årsregnskab.
Ledelsesberetningen skal desuden indeholde en redegørelse for, i hvilken udstrækning aktiviteter er blevet gennemført i overensstemmelse med det budgetterede og med de målsætninger, der er opstillet for institutionen, herunder målsætninger, der er aftalt med Socialstyrelsen.
 2) Revisionspåtegning.
 3) Redegørelse for anvendt regnskabspraksis.
 4) Resultatopgørelse.
 5) Balance.
 6) Noter, herunder specifikationer af resultatopgørelsens og balancens poster.
 Stk. 4. Der stilles endvidere følgende krav til årsrapporten:
1) Institutioner, der udover driftstilskud modtager projekttilskud fra statslige puljer, kommuner, fonde mv., skal for hvert projekt artsopdele projektindtægter og -udgifter.
Dette gælder alle projekter, uanset om Socialstyrelsen har ydet tilskud dertil.
Specifikation af hvert projekt medtages i noterne.
2) Regnskabstal for det forudgående regnskabsår og budgettal for regnskabsåret skal opføres i resultatopgørelsen.
Opgørelsen skal opstilles, så der er umiddelbar sammenlignelighed mellem regnskabstal og budgettal.
 3) Eventuelle afskrivninger skal specificeres, og afskrivningsmetoderne skal oplyses.
 4) Balancen skal indeholde en opgørelse over omsætnings-og anlægsaktiver samt kort- og langfristet gæld og en opgørelse af egenkapitalen.
 5) Finansiering af underskud eller anvendelse af overskud skal oplyses.
 6) Indtægter og udgifter skal periodiseres, og tilskud skal indtægtsføres i overensstemmelse med bevillingsperioden.
 7) Hensatte forpligtelser, mellemregninger og indgåede forpligtelser skal specificeres.
 8) Størrelsen af eventuelt vederlag til bestyrelsen skal oplyses.
 9) Eventuel momsregistrering skal oplyses.
Stk. 5. Årsrapporten skal ud over det indhold, der fremgår af stk. 3, og de krav, der fremgår af stk. 4, opfylde eventuelle øvrige krav til årsrapportens indhold eller opstilling, der er fastsat af offentlige tilskudsydere eller fremgår af anden lovgivning.
Socialstyrelsen kan træffe afgørelse om yderligere krav til institutionens regnskabsaflæggelse og rapportering.
Stk. 6. Institutionens årsrapport skal offentliggøres på institutionens hjemmeside.
Såfremt institutionen ikke har en hjemmeside, offentliggøres årsrapporten på Socialstyrelsens hjemmeside.
 Stk. 7. Socialstyrelsen kan i særlige tilfælde dispensere fra ét eller flere af de krav til årsrapporten, der fremgår af stk. 2 og 4.
Krav til revision § 33. Der skal udføres revision af institutionens årsrapport for institutioner, der modtager et årligt driftstilskud på 100.000 kr. eller derover.
Stk. 2. For institutioner, der modtager et tilskud på under 100.000 kr., skal deres årsrapport være revideret af en revisor, der er valgt af institutionens bestyrelse, og som er regnskabskyndig, men revisor behøver ikke være godkendt.
Den valgte revisor skal være uafhængig af institutioners virksomhed og må ikke have nogen personlig eller økonomisk interesse i revisionens udfald.
 § 34. Revisionen skal udføres af en godkendt revisor efter lov om godkendte revisorer og revisionsvirksomheder (revisorloven). Revisoren antages og afskediges af bestyrelsen for institutionen.
 Stk. 2. Bestyrelsen underretter Socialstyrelsen, når der antages en ny revisor, og om årsagerne til revisorskift.
 Stk. 3. I tilfælde af revisorskift skal den tiltrædende revisor rette henvendelse til den fratrædende revisor, der har pligt til at oplyse årsagen til fratrædelsen.
Stk. 4. Revisionen udføres efter aftale mellem institutionen og den godkendte revisor.
Den godkendte revisor påser, at forudsætningerne for, at revisor kan acceptere og gennemføre opgaven, er opfyldt.
Institutionen skal give revisor de oplysninger, som må anses at have betydning for revisors opgave.
Stk. 5. Gennemførelsen af revisionen i overensstemmelse med denne bekendtgørelse er en betingelse for, at institutionen kan oppebære tilskud fra Socialstyrelsen.
De vilkår for revisors opgave, der følger af denne bekendtgørelse, kan ikke tilsidesættes ved aftale mellem revisor og institutionen.
 § 35. Den godkendte revisors opgave angår årsrapporterne for institutionen, som hvert år udarbejdes af institutionens ledelse i henhold til kravene om regnskabet.
 Stk. 2. Revisionen omfatter institutionens årsregnskab, der fremgår af årsrapporten, medmindre andet fremgår af Socialstyrelsens afgørelse om tilskud.
 Stk. 3  Stk. 3. Revisionen skal udarbejdes i overensstemmelse med årsregnskabsloven, ISA (Internationale standarder om kvalitetsstyring og revision), SOR (Standarderne for offentlig revision) samt reglerne i §§ 29-32, medmindre anden lovgivning er fastsat.
 § 36. Revisionen udføres i overensstemmelse med almindeligt gældende krav og standarder for godkendte revisorers virksomhed samt standarderne for offentlig revision (SOR). Standarderne for offentlig revision (SOR) præciserer de særlige krav til revision af et årsregnskab, der følger af god offentlig revisionsskik.
 Stk. 2. For institutioner, der modtager et driftstilskud fra Socialstyrelsen på under 500.000 kr., kan juridisk-kritiske revisioner og forvaltningsrevisioner undlades.
§ 37. Revisor skal udforme en erklæring om den udførte revision, der skal fremgå af årsrapporten som en påtegning af det reviderede årsregnskab.
Det skal fremgå af revisors påtegning, at opgaven udføres på grundlag af bestemmelserne i denne bekendtgørelse.
 Stk. 2. Revisor skal oplyse i påtegningen, at revisor har udført sin revision i overensstemmelse med standarderne for offentlig revision (SOR).
 § 38. Revisor skal udarbejde protokollater, der skal indeholde de oplysninger, som revisor skriftligt kommunikerer til institutionens øverste ledelse som led i opgaven.
 Stk. 2. Protokollaterne skal indeholde revisors rapportering af konklusionerne på alle juridisk-kritiske revisioner og forvaltningsrevisioner, som revisor gennemfører i overensstemmelse med standarderne for offentlig revision.
 Stk. 3. Revisor skal påse, at institutionen indsender en genpart af protokollaterne til Socialstyrelsen sammen med årsrapporten med det påtegnede årsregnskab.
§ 39. Bliver revisor opmærksom på lovovertrædelser eller tilsidesættelser af forskrifter af væsentlig betydning i forbindelse med tilskudsmidlernes forvaltning, påhviler det revisor straks at give institutionens ledelse meddelelse herom og at påse, at institutionen inden 3 uger giver Socialstyrelsen meddelelse herom.
I modsat fald er det revisors pligt at orientere Socialstyrelsen.
Revisors bemærkninger indsendes sammen med meddelelsen.
Stk. 2. Det samme gælder, hvis 1) fortsættelsen af driften er usikker af økonomiske eller andre årsager, eller 2) revisor agter at fratræde opgaven, fordi forudsætningerne for gennemførelsen af en revision i overensstemmelse med gældende etiske og faglige krav og standarder ikke længere er til stede, og dette skyldes forhold hos institutionen.
Kapitel 4 Kategori C- og D-institutioner Generelt § 40. §§ 4, 7, 11, 27-39 finder anvendelse for kategori C og D-institutioner.
Udviklingsplan § 41. Kategori C- og D-institutioner skal udarbejde en årlig udviklingsplan, der sikrer opfyldelse af formålet med institutionens virke.
 Stk. 2. Udviklingsplanen skal indeholde følgende punkter:
 1) Institutionens målgruppe.
 2) Institutionens formål.
 3) Kommende års aktiviteter og mål.
 4) Dokumentation af indsats og resultater.
 5) Institutionens organisering omkring aktiviteter og mål.
 Stk. 3. For kategori D-institutioner skal udviklingsplanen, udover punkterne i stk. 2, indeholde oplysninger om forankring efter tilskuddets udløb.
Kapitel 5 Tilsyn og sanktioner § 42. Socialstyrelsens tilsyn med kategori A- og B-institutioner omfatter overholdelse af kravene i denne bekendtgørelse, herunder i relation til:
 1) Vedtægter, herunder godkendelse af ændringer.
 2) Ekstraordinære dispositioner.
 3) Administrationsinstruks.
 4) Målplaner.
 5) Selvangivelse.
 6) Budget.
 7) Årsrapport og revision.
 Stk. 2. Tilsynet med kategori B-institutioner efter stk. 1 omfatter ikke godkendelse af vedtægter.
 § 43. Socialstyrelsens tilsyn med kategori C- og D-institutioner omfatter overholdelse af kravene i denne bekendtgørelse, herunder i relation til:
 1) Vedtægter.
 2) Udviklingsplaner.
 3) Budget.
 4) Årsrapport og revision.
§ 44. Tilsynet tilrettelægges under hensyn til en vurdering af væsentlighed og risiko knyttet til de aktiviteter, som institutionen gennemfører, og under hensyn til institutionens formål samt størrelsen af det ydede tilskud.
Socialstyrelsen kan træffe afgørelse om ændring af indholdet af tilsynet, herunder de oplysninger der skal kontrolleres, og hvor ofte kontrollen skal finde sted.
§ 45. Socialstyrelsen kan træffe afgørelse om, at institutionen skal underlægges et skærpet tilsyn, der supplerer det almindelige tilsyn, hvis omstændighederne taler herfor.
Dette kan ske, hvis Socialstyrelsen f.eks. vurderer, at der er risiko for, at institutionen ikke overholder tilskudsbetingelserne, at det økonomiske grundlag for institutioners fortsatte drift er i fare, eller der er tvivl om, hvorvidt den styring, som gennemføres hos institutionen, er tilstrækkelig.
§ 46. Driftstilskud fra Socialstyrelsen kan tilbageholdes eller bortfalde helt eller delvist, og udbetalte driftstilskud kan kræves helt eller delvist tilbagebetalt, hvis 1) institutionen ikke længere opfylder betingelserne for driftstilskuddet efter denne bekendtgørelse, regler fastsat i medfør af denne bekendtgørelse eller anden lovgivning, indgåede aftaler eller øvrige betingelser for driftstilskuddet, eller 2) institutionen begæres konkurs eller standser sine betalinger, eller der i øvrigt er fare for, at institutionens virksomhed må indstilles.
 Stk. 2. Driftstilskud, der kræves tilbagebetalt efter stk. 1, kan modregnes i kommende tilskudsudbetalinger.
Kapitel 6 Ikrafttræden § 47. Bekendtgørelsen træder i kraft den 1. januar 2021.
