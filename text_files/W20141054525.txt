Erstatningsansvarslovens § 26  krænkelsesgodtgørelse, nævnets j.nr. 14-520-03750 Ansøger blev udsat for drabsforsøg af sin kæreste gennem 11 år, som ved en pludselig indskydelse en nat stak en kniv i brystet på ansøger, mens han lå og sov.
Skadevolder trak kniven ud af brystet på ansøger, hvorefter hun igen stak ud efter ansøger og ramte ham på skulderen.
Ansøger pådrog sig endvidere en afværgelæsion i form af et snitsår på højre hånds langefinger.
Skadevolder blev dømt for forsøg på manddrab og idømt en behandlingsdom.
Nævnet besluttede at tilkende ansøger krænkelsesgodtgørelse på 15.000 kr. henset til, at der var tale om et uprovokeret drabsforsøg uden forudgående eller efterfølgende konflikt.
Nævnet lagde vægt på, at ansøger ikke havde været i manifest, men dog potentiel livsfare, og at ansøger efterfølgende ikke var blevet påført voldsomme skader.
