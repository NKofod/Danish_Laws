Bekendtgørelse  

 af  

 Konvention af 1. marts 1991 om mærkning af plastiske  

 sprængstoffer  

 med henblik på afsløring Ved kgl. resolution af 17. september 1998 har Danmark  

 ratificeret en i Montreal den 1. marts 1991 udfærdiget konvention om  

 mærkning af plastiske sprængstoffer med henblik på  

 afsløring.
 Konventionen har følgende ordlyd:
Oversættelse KONVENTION om mærkning af plastiske sprængstoffer med  

 henblik på afsløring DELTAGERSTATERNE I DENNE KONVENTION, BEVIDST om følgerne af terrorhandlinger for  

 international sikkerhed; UDTRYKKER dyb bekymring med hensyn til terrorhandlinger,  

 der sigter mod ødelæggelse af fly, andre transportmidler og  

 andre mål; BEKYMRET over, at plastiske sprængstoffer har  

 været anvendt ved sådanne terrorhandlinger; TAGER I BETRAGTNING, at mærkning af sådanne  

 sprængstoffer med henblik på afsløring ville bidrage  

 væsentligt til at forhindre sådanne ulovlige handlinger; ANERKENDER, at der med henblik på at  

 imødegå sådanne ulovlige handlinger er et stærkt  

 behov for et internationalt instrument, der forpligter stater  

 til at tage passende midler i brug for at sikre, at plastiske  

 sprængstoffer er behørigt mærket; TAGER I BETRAGTNING De Forenede Nationers  

 Sikkerhedsråds resolution 635 af 14. juni 1989 og De Forenede Nationers  

 Generalforsamlings resolution 44/29 af 4. december 1989, der kraftigt  

 opfordrer Organisationen for International Civil Luftfart til at  

 forstærke sit arbejde med at udarbejde en international ordning for  

 mærkning af plastiske sprængstoffer eller sprængstoffer i  

 pladeform med henblik på afsløring; ER OPMÆRKSOM på resolution A27-8, der,  

 vedtaget enstemmigt af Organisationen for International Civil Luftfarts  

 Forsamling på 27. session, med højeste og altoverskyggende  

 prioritet godkendte udarbejdelsen af et nyt internationalt
instrument vedrørende mærkning af plastiske  

 sprængstoffer eller sprængstoffer i pladeform med henblik  

 på afsløring; BEMÆRKER med tilfredshed den rolle, Organisationen  

 for International Civil Luftfart har haft ved udarbejdelsen af konventionen  

 såvel som dens beredvillighed til at påtage sig opgaver i  

 forbindelse med gennemførelsen; ER BLEVET ENIGE om følgende:
Artikel I Til brug for denne konventions formål:
 1. 	»Eksplosivstoffer« betyder eksplosive produkter, almindelig kendt  

 som »plastiske sprængstoffer«, herunder eksplosivstoffer i  

 bøjelig eller elastisk pladeform som beskrevet i det tekniske bilag  

 til denne konvention.
 2.	»Sporingsstof« betyder et stof, som er beskrevet i det tekniske  

 bilag til denne konvention, og som indføres i eksplosivstof for at  

 muliggøre afsløring.
 3. 	»Mærkning« betyder at indføre et sporingsstof i  

 eksplosivstof i overensstemmelse med det tekniske bilag til denne  

 konvention.
 4. 	»Fremstilling« betyder enhver proces, herunder genfremstilling,  

 hvorved der produceres eksplosivstoffer.
 5. 	»Behørigt autoriserede militære anordninger« omfatter,  

 men er ikke begrænset til, granater, bomber, projektiler, miner,  

 missiler, raketter, formede ladninger, håndgranater og perforatorer,  

 der er fremstillet udelukkende med henblik på militære eller  

 politimæssige formål i overensstemmelse med den  

 pågældende deltagerstats love og bestemmelser.
 6. 	»Producentstat« betyder enhver stat, på hvis territorium  

 eksplosivstoffer fremstilles.
Artikel II Hver deltagerstat skal træffe de nødvendige  

 og effektive foranstaltninger til at forbyde og forhindre fremstilling  

 på sit territorium af ikke-mærkede eksplosivstoffer.
Artikel III l.
Hver deltagerstat skal træffe de nødvendige og  

 effektive foranstaltninger til at forbyde og forhindre transport ind på  

 og ud af dens territorium af ikke-mærkede eksplosivstoffer.
 2. 	Det foregående stykke gælder ikke for transporter, hvis  

 formål ikke strider mod denne konventions målsætninger, for  

 en deltagerstats myndigheder under udøvelse af militære eller  

 politimæssige funktioner af ikke-mærkede eksplosivstoffer under  

 kontrol af denne deltagerstat i overensstemmelse med stykke 1 i artikel  

 IV.
Artikel IV 1. 	Hver deltagerstat skal træffe de nødvendige  

 foranstaltninger til at udøve nøje og effektiv kontrol med  

 besiddelse og overdragelse af ikke-mærkede eksplosivstoffer, som er  

 blevet fremstillet på eller indført til dens territorium  

 før denne konventions ikrafttrædelse for den  

 pågældende stat, med henblik på at forhindre spredning  

 eller anvendelse til formål i strid med konventionens  

 målsætninger.
 2. 	Hver deltagerstat skal træffe de nødvendige  

 foranstaltninger til sikring af, at alle beholdninger af de eksplosivstoffer,  

 der er omtalt i denne artikels stykke 1, og som ikke besiddes af  

 deltagerstatens myndigheder under udøvelse af militære eller  

 politimæssige funktioner, destrueres eller bruges til formål, der  

 ikke strider mod denne konventions målsætninger, mærkes  

 eller gøres permanent ubrugelige inden for en periode af tre år  

 fra konventionens ikrafttrædelse for den pågældende  

 stat.
 3. 	Hver deltagerstat skal træffe de nødvendige  

 foranstaltninger til sikring af, at alle beholdninger af de eksplosivstoffer,  

 der omtales i denne artikels stykke 1, som besiddes af deltagerstatens  

 myndigheder under udøvelse af militære eller politimæssige  

 funktioner, og som ikke er inkorporeret som en integrerende del af  

 behørigt autoriserede militære anordninger, destrueres eller  

 bruges til formål, der ikke strider mod denne konventions  

 målsætninger, mærkes eller gøres permanent  

 ubrugelige inden for en periode på femten år fra konventionens  

 ikrafttrædelse for den pågældende stat.
 4. 	Hver deltagerstat skal træffe de nødvendige  

 foranstaltninger til at sikre destruktion, så hurtigt som muligt,  

 på dens territorium af ikke-mærkede eksplosivstoffer, som  

 måtte blive opdaget dér, og som ikke er omtalt i denne artikels  

 foregående stykker, bortset fra beholdninger af ikke-mærkede  

 eksplosivstoffer, der besiddes af deltagerstatens myndigheder under  

 udøvelse af militære eller politimæssige funktioner, og er  

 inkorporeret som en integrerende del af behørigt autoriserede  

 militære anordninger på tidspunktet for konventionens  

 ikrafttræden for den pågældende stat.
 5. 	Hver deltagerstat skal træffe de nødvendige  

 foranstaltninger til udøvelse af nøje og effektiv kontrol med  

 besiddelse og overdragelse af de eksplosivstoffer, som er omtalt i stykke II  

 i afsnit 1 det tekniske bilag til denne konvention med henblik på at  

 forhindre spredning eller anvendelse til formål i strid med  

 konventionens målsætninger.
 6. 	Hver deltagerstat skal træffe de nødvendige  

 foranstaltninger til at sikre destruktion, så hurtigt som muligt,  

 på dens territorium af ikke-mærkede eksplosivstoffer, der er  

 fremstillet efter ikrafttrædelsen af konventionen for den  

 pågældende stat, og som ikke er inkorporeret som specificeret i  

 stykke II d) i afsnit 1 i konventionens tekniske bilag, og af  

 ikke-mærkede eksplosivstoffer, som ikke længere er omfattet af  

 noget andet underafsnit af det nævnte stykke II.
Artikel V 1. 	Ved denne konvention oprettes en International Teknisk Kommission  

 for Eksplosivstoffer (herefter betegnet som »Kommissionen«) bestående  

 af mindst femten og højst nitten medlemmer udnævnt af  

 Organisationen for International Civil Luftfarts Råd (herefter betegnet  

 som »Rådet«) blandt personer, der er nomineret af deltagerstaterne i  

 konventionen.
 2. 	Kommissionens medlemmer skal være eksperter med direkte og  

 indgående erfaring i spørgsmål vedrørende  

 fremstilling eller afsløring af, eller forskning i,  

 eksplosivstoffer.
 3. 	Kommissionens medlemmer fungerer i en periode på tre år  

 og kan genudnævnes.
 4. 	Kommissionen skal træde sammen til møde mindst  

 én gang årligt i hovedkvarteret for Organisationen for  

 International Civil Luftfart eller på det sted og tidspunkt, der  

 måtte blive anvist eller godkendt af Rådet.
 5. 	Kommissionen vedtager en forretningsorden, med forbehold for  

 Rådets godkendelse.
Artikel VI 1. 	Kommissionen vurderer den tekniske udvikling vedrørende  

 fremstilling, mærkning og afsløring af eksplosivstoffer.
 2. 	Kommissionen rapporterer gennem Rådet om resultaterne af sit  

 arbejde til deltagerstaterne og de berørte internationale  

 organisationer.
3. 	Når det er nødvendigt, fremsætter Kommissionen  

 over for Rådet anbefalinger om ændringer i det tekniske bilag til  

 denne konvention.
Kommissionen skal tilstræbe at tage sine beslutninger  

 om sådanne anbefalinger med konsensus.
Hvis der ikke er konsensus, skal  

 Kommissionen tage sådanne beslutninger ved afstemning med to  

 tredjedeles flertal af dens medlemmer.
 4. 	Rådet kan, på Kommissionens anbefaling, foreslå  

 deltagerstaterne ændringer i det tekniske bilag til  

 konventionen.
Artikel VII 1. 	Enhver deltagerstat kan, inden for 90 dage fra datoen for  

 notifikation om et forslag til ændring i det tekniske bilag til  

 konventionen, fremsende sine bemærkninger til Rådet.
Rådet  

 videregiver snarest muligt disse bemærkninger til Kommissionen til  

 overvejelse.
Rådet opfordrer enhver deltagerstat, som fremsætter  

 bemærkninger til eller modsætter sig den foreslåede  

 ændring, til at rådføre sig med Kommissionen.
2.	Kommissionen overvejer de synspunkter, som deltagerstaterne har  

 fremsat i overensstemmelse med foregående stykke, og afgiver beretning  

 til Rådet.
Efter overvejelse af Kommissionens beretning og under  

 inddragelse af ændringens beskaffenhed og deltagerstaternes, herunder  

 producentstaters, synspunkter, kan Rådet foreslå ændringen  

 til vedtagelse over for alle deltagerstaterne.
 3. 	Hvis der ikke af fem eller flere deltagerstater er gjort indsigelse  

 mod en foreslået ændring ved skriftlig notifikation til  

 Rådet inden for 90 dage fra datoen for Rådets notifikation om  

 ændringen, skal den betragtes som vedtaget og skal træde i kraft  

 ethundredefirs dage senere eller efter en sådan anden periode som  

 angivet i den foreslåede ændring for deltagerstater, som ikke  

 udtrykkeligt har gjort indsigelse.
 4. 	Deltagerstater, som udtrykkeligt har gjort indsigelse mod den  

 foreslåede ændring, kan efterfølgende ved deponering af et  

 instrument om accept eller godkendelse udtrykke deres samtykke til at  

 være bundet af ændringens bestemmelser.
 5. 	Hvis fem eller flere deltagerstater har gjort indsigelse mod den  

 foreslåede ændring, sender Rådet sagen til Kommissionen med  

 henblik på yderligere overvejelse.
 6. 	Hvis den foreslåede ændring ikke er blevet vedtaget i  

 overensstemmelse med denne artikels stykke 3, kan Rådet også  

 indkalde til en konference for samtlige deltagerstater.
Artikel VIII 1. 	Deltagerstaterne fremsender, om muligt, oplysninger til  

 Rådet, som vil kunne hjælpe Kommissionen i varetagelsen af dens  

 funktioner under artikel VI, stykke 1.
2. 	Deltagerstaterne holder Rådet underrettet om de  

 foranstaltninger, de har taget til at gennemføre bestemmelserne i  

 konventionen.
Rådet viderebringer sådanne oplysninger til alle  

 deltagerstater og berørte internationale organisationer.
Artikel IX Rådet træffer, i samarbejde med  

 deltagerstaterne og de berørte internationale organisationer, passende  

 skridt til at lette gennemførelsen af konventionen, herunder  

 tilvejebringelse af teknisk bistand og foranstaltninger til udveksling af  

 oplysninger vedrørende den tekniske udvikling med hensyn til  

 mærkning og afsløring af eksplosivstoffer.
Artikel X Det tekniske bilag til denne konvention udgør en  

 integrerende del af konventionen.
Artikel XI 1. 	Enhver tvist mellem to eller flere deltagerstater om fortolkning  

 eller anvendelse af konventionen, som ikke kan løses gennem  

 forhandling, skal efter anmodning fra en af disse gøres til genstand  

 for voldgift.
Hvis parterne ikke er i stand til at nå til enighed om  

 formen for en sådan voldgift inden for 6 måneder fra datoen for  

 anmodningen om voldgift, kan enhver af parterne henvise tvisten til Den  

 Internationale Domstol ved anmodning i overensstemmelse med Domstolens  

 statut.
2. 	Enhver deltagerstat kan på tidspunktet for undertegnelse,  

 ratifikation, accept, godkendelse eller tiltrædelse af konventionen  

 erklære, at den ikke betragter sig som bundet af det foregående  

 stykke.
De andre deltagerstater er ikke bundet af det foregående stykke  

 i relation til nogen deltagerstat, som har fremsat et sådant  

 forbehold.
 3. 	Enhver deltagerstat, som har fremsat forbehold i henhold til det  

 foregående stykke, kan når som helst kalde dette forbehold  

 tilbage ved notifikation til depositaren.
Artikel XII Bortset fra bestemmelserne i artikel XI kan der ikke  

 fremsættes forbehold til konventionen.
Artikel XIII 1. 	Konventionen er åben for undertegnelse i Montreal den 1.  

 marts 1991 af stater, der har deltaget i den internationale konference om  

 luftfartsret, som fandt sted i Montreal fra 12. februar til 1. marts 1991.  

 Efter 1. marts 1991 er konventionen åben for undertegnelse af alle  

 stater i hovedkvarteret for Organisationen for International Civil Luftfart i  

 Montreal, indtil den træder i kraft i overensstemmelse med denne  

 artikels stykke 3. Enhver stat, der ikke undertegner konventionen, kan  

 når som helst tiltræde den.
2. 	Konventionen skal ratificeres, accepteres, godkendes eller  

 tiltrædes af stater.
Instrumenter om ratifikation, accept, godkendelse  

 eller tiltrædelse deponeres hos Organisationen for International Civil  

 Luftfart, som herved udpeges som depositar.
I forbindelse med deponering af  

 sit instrument om ratifikation, accept, godkendelse eller tiltrædelse,  

 skal hver stat erklære, om den er producentstat eller ikke.
3. 	Konventionen træder i kraft på den tresindstyvende dag  

 efter datoen for deponering hos depositaren af det femogtredivte instrument  

 om ratifikation, accept, godkendelse eller tiltrædelse, forudsat at  

 mindst fem af disse stater i medfør af denne artikels stykke 2 har  

 erklæret, at de er producentstater.
Hvis femogtredive instrumenter  

 deponeres, før fem producentstater har deponeret deres instrumenter,  

 træder konventionen i kraft på den tresindstyvende dag efter  

 datoen for den femte producentstats deponering af sit instrument om  

 ratifikation, accept, godkendelse eller tiltrædelse.
 4. 	For andre stater træder konventionen i kraft tres dage efter  

 datoen for deponering af deres instrument om ratifikation, accept,  

 godkendelse eller tiltrædelse.
 5. 	Så snart denne konvention træder i kraft, skal den af  

 depositaren registreres i overensstemmelse med artikel 102 i De Forenede  

 Nationers Pagt og i overensstemmelse med artikel 83 i Konventionen  

 angående International Civil Luftfart (Chicago 1944).
Artikel XIV Depositaren underretter uden ophold alle signatarlande og  

 deltagerstater om 1. 	enhver undertegnelse af konventionen og datoen herfor; 2. 	enhver deponering af et instrument om ratifikation, accept,  

 godkendelse eller tiltrædelse og datoen herfor, idet det udtrykkeligt  

 skal bemærkes, om staten har identificeret sig selv som  

 producentstat; 3. 	datoen for konventionens ikrafttrædelse; 4. 	datoen for ikrafttrædelse af enhver ændring af  

 konventionen eller dens tekniske bilag; 5. 	enhver opsigelse foretaget i henhold til artikel XV; og 6. 	enhver erklæring fremsat under artikel XI, stykke  

 2.
Artikel XV 1. 	Enhver deltagerstat kan opsige konventionen ved skriftlig  

 notifikation til depositaren.
 2. 	En opsigelse har virkning ethundredefirs dage efter den dato,  

 på hvilken notifikation modtages af depositaren.
 TIL BEKRÆFTELSE HERAF har de undertegnede  

 befuldmægtigede, der har behørig fuldmagt fra deres regeringer,  

 undertegnet konventionen.
 UDFÆRDIGET i Montreal den første marts  

 nittenhundredeenoghalvfems i én original med fem autentiske tekster  

 på engelsk, fransk, russisk, spansk og arabisk.
Teknisk bilag AFSNIT l: BESKRIVELSE AF EKSPLOSIVSTOFFER I.
De eksplosivstoffer, der er omtalt i artikel I, stykke  

 1 i konventionen er de stoffer som:
a)	er sammensat af et eller flere sprængstoffer, der i ren  

 tilstand har et damptryk, som er mindre end 10-4 Pa ved en  

 temperatur på 25o C; b)	indeholder et bindemiddel, og c)	er, som blanding, formbart eller bøjeligt ved normal  

 stuetemperatur.
II.
De følgende eksplosivstoffer skal ikke, selv om  

 de modsvarer beskrivelsen af eksplosivstoffer i stykke 1 i dette afsnit,  

 betragtes som eksplosivstoffer, sålænge de fortsat besiddes eller  

 anvendes til de formål, der specificeres nedenfor, eller forbliver  

 inkorporeret som nævnt dér.
Det drejer sig om de  

 eksplosivstoffer som:
a)	fremstilles eller besiddes i begrænsede mængder  

 udelukkende til brug i behørigt autoriseret forskning, udvikling eller  

 afprøvning af nye eller modificerede eksplosivstoffer; b)	fremstilles eller besiddes i begrænsede mængder  

 udelukkende til brug i behørigt autoriseret øvelse i  

 afsløring af eksplosivstoffer og/eller udvikling eller  

 afprøvning af udstyr til afsløring af eksplosivstoffer; c)	fremstilles eller besiddes i begrænsede mængder  

 udelukkende til brug for behørigt autoriserede kriminaltekniske  

 formål; eller d)	er bestemt til inkorporering, og som inkorporeres som en  

 integrerende del af behørigt autoriserede militære anordninger  

 på producentstatens territorium inden for en periode på tre  

 år efter konventionens ikrafttrædelse for denne stat.  

 Sådanne anordninger, produceret i denne treårs periode, skal  

 betragtes som behørigt autoriserede militære anordninger i  

 henhold til konventionens artikel IV, stykke 4.
III.
I dette afsnit:
»behørigt autoriseret« i stykke II a), b) og c)  

 betyder tilladt i overensstemmelse med vedkommende deltagerstats love og  

 bestemmelser; og »sprængstoffer« inkluderer, men er ikke  

 begrænset til, cyclotetramethylentetranitramin (HMX),  

 pentaerythritoltetranitrat (PETN) og cyclotrimethylentrinitramin  

 (RDX).
AFSNIT 2: SPORINGSSTOFFER Et sporingsstof er et af de stoffer, der er opført  

 i den følgende tabel.
Sporingsstoffer nævnt i tabellen er  

 beregnet til at bruges til at forbedre sporbarheden af eksplosivstoffer ved  

 detektion i dampform.
I hvert enkelt tilfælde skal indførelse af  

 et sporingsstof i et eksplosivstof ske på en sådan måde, at  

 der opnås en homogen fordeling i det færdige produkt.  

 Minimumskoncentrationen af et sporingsstof i det færdige produkt  

 på fremstillingstidspunktet skal være som anført i  

 følgende tabel.
Tabel Sporingsstof:
 Molekyl- formel:
 Molekyl- vægt:
Minimums- Koncentration (% vægt):
Ethylenglykoldinitrat (EGDN) C2H4(NO3)2 152 0,2 2,3-dimethyl-2,3-dinitrobutan (DMNB) C6H12(NO2)2 176 0,1 para-mononitrotoluen (p-MNT) C7H7NO2 137 0,5 ortho-mononitrotoluen (o-MNT) C7H7NO2 137 0,5 Ethvert eksplosivstof der, som en del af sin normale  

 sammensætning, indeholder hvilket som helst af de udpegede  

 sporingsstoffer i en mængde, der er større end eller lig med den  

 foreskrevne minimumskoncentration, skal anses for at være  

 mærket.
 Konventionen trådte i kraft den 21. juni 1998.  

 Danmarks ratifikationsinstrument blev deponeret hos ICAOs  

 generalsekretær den 5. oktober 1998. Konventionen trådte herefter  

 i kraft for Danmark den 4. december 1998 i medfør af konventionens  

 artikel XIII.
 Konventionen er foruden af Danmark blevet ratificeret  

 eller tiltrådt af Algeriet, Argentina, Bahrain, Cameroun, Canada, Den  

 Tjekkiske Republik (succederet), Ecuador, Egypten, De Forenede Arabiske  

 Emirater, Eritrea, Estland, Frankrig, Ghana, Grækenland, Guatemala,  

 Japan, Jordan, Kazakhstan, Kuwait, Libanon, Litauen, Den Tidligere  

 Jugoslaviske Republik Makedonien, Maldiverne, Malta, Marokko, Mexico,  

 Moldova, Monaco, Nederlandene, Norge, Panama, Peru, Qatar, Rumænien,  

 Samoa, Saudi Arabien, Slovakiet (succederet), Spanien, Schweiz,  

 Storbritannien, Tunesien, Tyrkiet, Tyskland, Ukraine, Ungarn, USA,  

 Uzbekistan, Zambia og Østrig.
 Der er ved ratifikationen eller tiltrædelsen af  

 konventionen taget forbehold og afgivet erklæringer som  

 følger:
 Forbehold i henhold til artikel XI, stykke 1:  

 Algeriet, Peru, Saudi Arabien, Tyrkiet.
 Producentstater: Argentina, Canada, Den Tjekkiske  

 Republik, Frankrig, Grækenland, Japan, Norge, Slovakiet, Schweiz,  

 Spanien, Storbritannien, Tyskland, USA, Østrig.
 Danmark foreløbigt: territorialt forbehold  

 vedrørende Færøerne.
