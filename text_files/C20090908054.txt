 Indberetning af udlejning af sommerhuse mv.
 1. SKAT skal sende indberetning til By- og Landskabsstyrelsen, hvis vi bliver opmærksomme på udlejningsvirksomhed, der kan være omfattet af sommerhuslovens § 1 om erhvervsmæssig udlejning mv.
 Indberetningspligten fremgår af sommerhuslovens § 11, hvorefter kommunalbestyrelser, told- og skatteforvaltningen og tinglysningsmyndigheder skal afgive indberetning til miljøministeren, hvis de kommer til kundskab om virksomhed, der kan være omfattet af lovens § 1.
 By- og Landskabsstyrelsens kontrol med overholdelsen af sommerhuslovens § 1 er i vidt omfang baseret på indberetninger fra SKAT.
 2. Der er imidlertid ikke fuldstændigt sammenfald mellem, hvad der i skattemæssig forstand anses for erhvervsmæssig udlejning, og den erhvervsmæssige udlejning, der efter praksis omfattes af sommerhuslovens § 1.
 For at By- og Landskabsstyrelsen kan vurdere, om der skal kræves tilladelse ved udlejning efter sommerhuslovens § 1, har styrelsen i praksis brug for SKATs indberetninger i følgende tilfælde:
 Udlejning af et eller to sommerhuse, når SKAT anerkender udlejningen som erhvervsmæssig, herunder udlejning omfattet af virksomhedsskatteloven.
 Udlejning af sommerhuse, når der udlejes mere end to sommerhuse.
 Desuden indberettes, hvis udlejningen i øvrigt forekommer omfattende - økonomisk og/eller tidsmæssigt, f.eks. hvis der er tale om udleje af et sommerhus, hvor ejer har fraskrevet sig rådigheden over sommerhuset.
 Selskabers udlejning uden tilladelse af sommerhuse til andre end ansatte indberettes uanset længde.
 I det omfang, SKATs medarbejdere bliver opmærksomme på sådanne tilfælde, skal indberetning ske til By- og Landskabsstyrelsen, Haraldsgade 53, 2100 København Ø - gerne via mail til blst@blst.dk.
 Ved indberetningen oplyses udlejers navn, adresse, adresse på det udlejede samt eventuelle oplysninger om lejeindtægt og udlejningsperiode.
