Skriftlig fremsættelse (21. januar 1999) Forskningsministeren (Jan Trøjborg):
 Herved tillader jeg mig for Folketinget at  

 fremsætte:
 Forslag til lov om etablering og fælles  

 udnyttelse af master til radiokommunikationsformål m.v.
(Lovforslag nr.
L 164).
Forskningsministeren og miljø- og energiministeren  

 udarbejdede i september 1996, på baggrund af den politiske  

 principaftale af 6. december 1995 om totalliberalisering af telesektoren, et  

 fælles oplæg til en grøn mobil- og  

 radiokommunikationspolitik.
Baggrunden for dette oplæg var det stadig  

 voksende behov for en afvejning af de telepolitiske målsætninger  

 om konkurrence i telesektoren samt de landskabelige hensyn.
Med baggrund i  

 dette fælles oplæg blev forslag til lov om etablering og  

 fælles udnyttelse af master til radiokommunikationsformål  

 udarbejdet.
Det overordnede og styrende formål med lovforslaget  

 er, at minimere antallet af master og disses eventuelle skadevirkninger  

 på landskabet.
Dette skal ske gennem en udstrakt fælles  

 udnyttelse af såvel eksisterende som nye master til  

 radiokommunikationsformål som ved opsætning af antennesystemer  

 på eksisterende bygninger, andre høje konstruktioner og master,  

 der ikke anvendes til radiokommunikationsformål.
 Lovforslagets formål er samtidig at tilgodese  

 offentlighedens behov for et bredt, varieret og billigt udbud af  

 trådløse telekommunikationstjenester, herunder mobiltjenester og  

 radio- og tv-ydelser, samt at sikre nye udbydere af trådløse  

 telekommunikationstjenester reelle konkurrencemuligheder i forhold til  

 allerede etablerede mobilnet.
 Det centrale i lovforslaget er, at de lokale landzone- og  

 bygningsmyndigheder gives en række kompetencer til at påbyde  

 fælles udnyttelse af master til radiokommunikationsformål  

 herunder opsætning af antennesystemer på bygninger og andre  

 høje konstruktioner, inklusiv master, der ikke er opsat til  

 radiokommunikationsformål.
Lovgivningen forudsættes at fungere i samspil med en  

 række brancheaftaler om de nærmere rammer for, hvordan  

 fælles udnyttelse af de samlede masteressourcer i praksis kan ske,  

 inklusiv brancheaftaler om betalingen herfor.
Med hensyn til betalingen  

 fremgår det dog af lovforslaget, at betaling for såvel  

 fælles udnyttelse af master som opsætning af antennesystemer som  

 minimum skal medføre fuld erstatning for eventuelle tab, forringet  

 formueværdi m.v. for den part, der skal tåle at få opsat  

 antennesystemer i sin mast m.v.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
