 Efter at ministeriet ved skrivelse af 29. december 1978 havde fastsat, at  

 udgifter til renholdelse og snerydning m.m. af adgangsveje til præstens  

 kontor og konfirmandstue fremtidig skal udredes af præstelønningskassen eller  

 eventuelt kirkekassen, har ministeriet for udvalget af 14. januar 1971  

 vedrørende kirkefunktionærer forelagt spørgsmålet om den ved  

 cirkulærskrivelsen fastsatte retstilstand bør medføre ændring af  

 afgrænsningen af de som tjenestemænd eller på tjenestemandslignende vilkår  

 ansatte kirketjeneres tjenestepligter og dermed af stillingsbeskrivelsen i  

 standardregulativet for kirketjenere afsnit A.
Fra udvalget af 14. januar 1971 har ministeriet modtaget indstilling om,  

 at der foretages en generel udvidelse af kirketjenernes  

 tjenesteforpligtelser, således at forpligtelsen til at varetage renholdelse  

 og snerydning m.v. af adgangsveje til præstens kontor og konfirmandstue  

 fremtidig kan pålægges kirketjenerne.
Udvalget har endvidere indstillet, at  

 også forpligtelsen til at renholde og snerydde andre adgangsarealer til  

 præstegården bør indbefattes under kirketjenernes generelle  

 stillingsbeskrivelse.
Under henvisning hertil samt til bestemmelserne i § 42 i lov om  

 tjenestemænd i staten, folkeskolen og folkekirken og § 32, stk.1, i lov om  

 folkekirkens lønningsvæsen m.m. fastsætter ministeriet herved, at det  

 fremtidigt vil kunne pålægges en kirketjener, der  er ansat som tjenestemand  

 eller med tjenestemandslignende vilkår,  at varetage renholdelse og  

 snerydning m.v. af adgangsveje til  præstens (præsternes) kontor og  

 konfirmandstue.
I tilfælde, hvor stiftsøvrigheden har godkendt, at udgifterne  

 ved renholdelse og snerydning af også andre adgangsarealer til præstegården  

 afholdes af præstelønningskassen eller kirkekassen, vil tillige forpligtelse  

 i så henseende kunne pålægges kirketjeneren.
Et i overensstemmelse hermed  

 udarbejdet tillæg til standardregulativet for kirketjenere, afsnit A,  

 vedlægges som bilag.
Som det vil fremgå af tilføjelsen til standardregulativet, vil der ikke  

 umiddelbart som følge af nærværende skrivelse ske en ændring af  

 kirketjenernes aktuelle forpligtelser, idet en sådan ændring vil forudsætte  

 en tilføjelse til regulativets afsnit B.
Såfremt der ønskes pålagt  

 kirketjenere aktuelle forpligtelser i overensstemmelse med foranstående, må  

 fremgangsmåden i kirkeministeriets cirkulære af 15. juli 1975 om ændring af  

 regulativer for kirke- og kirkegårdsfunktionærer følges.
Udkast til  

 tilføjelse til regulativet skal efter disse regler forelægges kirketjeneren  

 til forhandling og efter dennes begæring forhandles med vedkommende faglige  

 organisation (Danmarks kirketjenerforening).
Ved afgørelsen af, om forpligtelsen skal henlægges til kirketjeneren, må  

 menighedsrådet naturligvis tage i betragtning, hvilken ordning der vil være  

 den mest hensigtsmæssige med hensyn til renholdelse og snerydning af de  

 omhandlede arealer.
Eksisterer der i forvejen en ordning, hvorefter dette  

 arbejde varetages af kirkegårdens personale, rengøringsselskab eller  

 kommunen, og denne ordning fungerer tilfredsstillende, vil der i  

 almindelighed ikke være grund til en ændring af ordningen.
Såfremt menighedsrådet beslutter sig for at udvide kirketjenerens  

 forpligtelser som anført, må menighedsrådet samtidig tage stilling til om de  

 udvidede forpligtelser for kirketjeneren bør medføre en forhøjelse af  

 kirketjenerens lønkvota eller, såfremt kirketjeneren er lønnet som  

 heltidsbeskæftiget, om den udvidede forpligtelse vil kunne varetages indenfor  

 normal arbejdstid (2080 timer årlig). Skønnes dette ikke at være tilfældet,  

 bør en medhjælpsordning etableres.
I tvivlstilfælde vil en udtalelse kunne  

 indhentes fra kirkeministeriets udvalg af 14. januar 1971 vedrørende  

 kirkefunktionærer.
Der bør i regulativtilføjelsen tages stilling til, i  

 hvilken rækkefølge snerydning, grusning ved islag m.m. af de forskellige  

 arealer skal foretages.
Endelig må spørgsmålet om anskaffelse af mekaniske  

 hjælpemidler overvejes.
 Man henleder opmærksomheden på, at ansvaret for, at snerydning og grusning  

 foretages rettidigt, påhviler kirken (henholdsvis præsteembedet), og at  

 menighedsrådet vil kunne sikre sig imod denne risiko ved tegning af  

 ansvarsforsikring.
Der må ikke fremtidig ydes kirketjenere særskilt vederlag for arbejde, der  

 efter foranstående kan pålægges som tjenstlig forpligtelse.
Såfremt en  

 kirketjener hidtil (af præsten eller menighedsrådet) har været særskilt  

 vederlagt herfor, vil der efter indstilling hertil af ministeriet kunne  

 bevilges kirketjeneren et midlertidigt personligt tillæg til udligning af  

 indtægtsnedgangen.
 Nærværende skrivelse bedes bekendtgjort for provstiudvalg og menighedsråd,  

 under hvilke der er ansat kirketjenere med løn efter tjenestemændenes  

 lønrammesystem.
 Et eksemplar af skrivelsen skal af menighedsrådet udleveres til  

 kirketjeneren til vedlæggelse ved kirketjenerens eksemplar af regulativet.
 P.M.V.
 E.B.
K.
BAGGER Til stiftøvrighederne (* 1) Kirkeministeriets cirkulære af 15. juli 1975 om ændring af  

 regulativer for kirker og kirkegårdsfunktionærer er ophævet ved  

 ikrafttrædelsen af kirkeministeriets cirkulære nr. 150 af 15. september 1981  

 om udfærdigelse af regulativer for de ved kirker og kirkegårde ansatte.
