Betænkning afgivet af Udvalget for Fødevarer, Landbrug og Fiskeri den 23. maj 2012 Betænkning over Forslag til lov om ændring af lov om hold af dyr og lov om dyrlæger (Godkendelse af mærker til dyr, beredskab ved kemisk forurening af dyr, indberetning af laboratoriefund, ungkvæg m.v.) [af fødevareministeren (Mette Gjerskov)] 1. Ændringsforslag Fødevareministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 29. marts 2012 og var til 1. behandling den 13. april 2012. Lovforslaget blev efter 1. behandling henvist til behandling i Udvalget for Fødevarer, Landbrug og Fiskeri.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring, og fødevareministeren sendte den 22. december 2011 dette udkast til udvalget, jf.
FLF alm. del  bilag 124. Den 29. marts 2012 sendte fødevareministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til fødevareministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
Venstres, Dansk Folkepartis og Det Konservative Folkepartis medlemmer af udvalget hilser med tilfredshed, at ministeren har lyttet til vores forslag om at få løst problemet med aldersgrænsen på 2½ år for kvæg, for så vidt angår handyr.
I forventning om, at ministeren med sin ministerbeføjelse følger op og får løst problemet, tilslutter vi os lovforslaget og støtter ændringsforslaget med den bemærkning, at vi vil vende tilbage til sagen, hvis problemet mod forventning ikke bliver løst.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4 Ændringsforslag med bemærkninger Ændringsforslag Til § 2 Af fødevareministeren, tiltrådt af udvalget:
 1) Efter nr. 2 indsættes som nyt nummer:
»01. I § 13, stk. 1 og 2, ændres »voksent kvæg« til: »kvæg, for så vidt angår hundyr, der har kælvet, og handyr over 2½ år«.« [Konsekvens af ændringsforslag nr. 2] 2) Nr. 3 affattes således:
 »3. § 14 affattes således:
»§ 14. Hvis ejeren af en svine- eller kvægbesætning har indgået skriftlig aftale om basismodulet i en sundhedsrådgivningsordning efter § 34 a, stk. 1 og 2, i lov om hold af dyr, kan dyrlægen, hvis vedkommende har stillet diagnose for og påbegyndt behandling af det enkelte dyr, jf. § 12, stk. 1, ordinere eller udlevere receptpligtige lægemidler til besætningsejeren eller dennes repræsentant til efterbehandling af 1) svin og 2) kvæg, for så vidt angår hundyr, der endnu ikke har kælvet, og handyr indtil 2½ år.
Stk. 2. I svine- og kvægbesætninger, der er omfattet af en skriftlig sundhedsrådgivningsaftales tilvalgsmodul 1, jf. § 34 a, stk. 3, i lov om hold af dyr, kan dyrlægen ordinere eller udlevere receptpligtige lægemidler til besætningsejeren eller dennes repræsentant til 1) behandling af de af besætningens svin, der må forventes at blive angrebet af en sygdom, som dyrlægen allerede har diagnosticeret i besætningen, jf. § 12, stk. 1, 2) behandling af de af besætningens kvæg, for så vidt angår hundyr, der endnu ikke har kælvet, og handyr indtil 2½ år, der må forventes at blive angrebet af en sygdom, som dyrlægen allerede har diagnosticeret i besætningen, jf. § 12, stk. 1, og 3) efterbehandling af kvæg, for så vidt angår hundyr, der har kælvet, og handyr over 2½ år.
 Stk. 3. I kvægbesætninger, der er omfattet af en skriftlig sundhedsrådgivningsaftales tilvalgsmodul 2, jf. § 34 a, stk. 3, i lov om hold af dyr, kan dyrlægen ordinere eller udlevere receptpligtige lægemidler til besætningsejeren eller dennes repræsentant til behandling af det af besætningens kvæg, der må forventes at blive angrebet af en sygdom, som dyrlægen allerede har diagnosticeret i besætningen, jf. § 12, stk. 1.
 Stk. 4. Ministeren for fødevarer, landbrug og fiskeri kan fastsætte regler om en anden aldersgrænse for kvæg, for så vidt angår handyr, i forbindelse med udlevering og ordinering af receptpligtige lægemidler end den i stk. 1, 2 og 5 anførte.
 Stk. 5. Ministeren kan fastsætte regler om udlevering eller ordinering af receptpligtige lægemidler til besætningsejerens eller dennes repræsentants forudgående behandling og efterbehandling af kvæg, for så vidt angår hundyr, der har kælvet, og handyr over 2½ år, i besætninger, der ikke er omfattet af sundhedsrådgivningsaftaler, jf. stk. 2 og 3.
 Stk. 6. Ministeren kan fastsætte regler om, at en dyrlæge i en besætning af andre dyr end dem, der er nævnt i § 34 a, stk. 1 og 2, i lov om hold af dyr, og som er omfattet af en skriftlig sundhedsrådgivningsaftale, kan ordinere eller udlevere receptpligtige lægemidler til besætningsejeren eller dennes repræsentant til behandling af dyr i besætningen, der må forventes at blive angrebet af en sygdom, som dyrlægen allerede har diagnosticeret i besætningen, jf. § 12, stk. 1.
Stk. 7. I de tilfælde, der er omhandlet i stk. 1-6, skal dyrlægen over for besætningsejeren eller dennes repræsentant nøje beskrive de kliniske symptomer, som skal være konstateret, før behandlingen påbegyndes.«« [Præcisering af aldersgrænse og bemyndigelse til at fastsætte anden aldersgrænse for kvæg, for så vidt angår handyr] 3) Efter nr. 3 indsættes som nye numre:
 »02. I § 24, stk. 1, ændres »§ 14, stk. 4 og 5« til: »§ 14, stk. 4-6«.
 03. Seks steder i § 24 og i § 25, stk. 2, ændres »§ 14, stk. 1-5« til: »§ 14, stk. 1-6«.
04. I § 38, stk. 1, nr. 1, ændres »§ 14, stk. 1-3 og 6« til: »§ 14, stk. 1-3 og 7«.« [Konsekvens af ændringsforslag nr. 2] Bemærkninger Til nr. 1-3 Med ændringsforslagene til § 2 foreslås at indføre en bemyndigelse til ministeren for fødevarer, landbrug og fiskeri til at fastsætte regler om en anden aldersgrænse for kvæg, for så vidt angår handyr, end den aldersgrænse på 2½ år, som fremgår af lovforslaget.
Denne aldersgrænse har betydning for reglerne om dyrlægers udlevering og ordinering af receptpligtige lægemidler til tyre og stude samt besætningsejerens eller dennes repræsentants adgang til behandling og efterbehandling af de pågældende dyr.
Baggrunden for ændringsforslagene er at tage højde for strukturudviklingen i kvægsektoren.
Der har f.eks. vist sig behov for, at handyr over 1 år, som benyttes som led i naturpleje, ikke omfattes af de samme regler om sundhedsrådgivning, som gælder for køer i den intensive produktion.
Med den foreslåede bemyndigelse vil det blive muligt administrativt at fastsætte regler, som kan imødekomme nye forhold eller produktionsformer i erhvervet.
 Udnyttelse af bemyndigelsen forudsættes at ske på baggrund af en risikovurdering af de eventuelle konsekvenser for de pågældende dyrs velfærd og sundhed.
Benny Engelbrecht (S) Bjarne Laustsen (S) Karin Gaardsted (S) Orla Hav (S) Pernille Rosenkrantz-Theil (S) Rasmus Horn Langhoff (S) Simon Kollerup (S) Camilla Hersom (RV) Sofie Carsten Nielsen (RV) Lotte Rod (RV) Karina Lorentzen Dehnhardt (SF) Eigil Andersen (SF) Per Clausen (EL) nfmd.
Henning Hyllested (EL) Stine Brix (EL) Erling Bonnesen (V) Thomas Danielsen (V) Henrik Høegh (V) Jacob Jensen (V) Hans Christian Schmidt (V) Jan E.
Jørgensen (V) Esben Lunde Larsen (V) Tina Nedergaard (V) René Christensen (DF) fmd.
Jørn Dohrmann (DF) Bent Bøgsted (DF) Dennis Flydtkjær (DF) Mette Bock (LA) Lene Espersen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
