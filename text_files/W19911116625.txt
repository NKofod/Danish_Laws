 Civilretsdirektoratet tilsidesatte et aftalt børnebidrag, der reelt  

 tillige var et hustrubidrag, på 8.0 kr. ialt til 3 børn, idet  

 Civilretsdirektoratet ligesom parterne fandt, at aftalen ikke omfattede den  

 situation, der nu forelå.
 Civilretsdirektoratet fastsatte i medfør af børnelovens § 14 bidraget  

 med virkning fra statsamtets afgørelse, der var åbenbart urigtig, idet  

 statsamtet havde fastsat bidraget med udgangspunkt i den hidtidige aftale.
 Manden klagede over statsamtets nedsættelse af det bidrag, han betalte til  

 hustruens og børnenes underhold, idet han ønskede det yderligere nedsat.
 Det fremgik af sagen, at manden og hustruen ved en skilsmisse i 1986  

 aftalte, at manden skulle betale 8.000 kr. månedlig til de 3 fællesbørn.
 Da det ene barn fyldte 18 år, anmodede manden om nedsættelse med det  

 dobbelte normalbidrag, idet han mente alene at være forpligtet til at betale  

 normalbidraget med tillæg af 100 % til det daværende eneste barn under 18 år,  

 fordi det beløb, hvormed det aftalte bidrag oversteg normalbidraget med  

 tillæg af 100 %, reelt var et hustrubidrag, som efter mandens mening burde  

 bortfalde, fordi hustruen boede sammen med en anden mand.
 Det måtte iøvrigt lægges til grund, at manden og hustruen var enige om, at  

 bidragets størrelse ikke længere kunne fastsættes efter den ved skilsmissen  

 indgåede aftale, men var uenige om, hvilket beløb bidraget da skulle  

 nedsættes til.
 Også Civilretsdirektoratet fandt, at forholdene, når bidrag skulle betales  

 efter barnets opnåelse af alderen 18 år, var væsentligt forandrede, således  

 at bidraget derefter ikke kunne udmåles som hidtil efter aftalen, der måtte  

 tilsidesættes med det forbehold, at den endelige afgørelse herom henhørte  

 under domstolene.
 Civilretsdirektoratet fandt herefter, at der kunne fastsættes børnebidrag  

 efter børnelovens § 14. Der fastsattes normalbidraget med tillæg af 200 %,  

 idet manden havde en årlig indkomst på ca. 487.000 kr. og hustruen var uden  

 indtægt.
 Da statsamtet ved bidragsudmålingen havde taget udgangspunkt i aftalen  

 mellem manden og hustruen og derfor havde udmålt et bidrag, der i væsentlig  

 grad afveg fra det, der fastsattes med udgangspunkt i de vejledende  

 retningslinier herfor, fandt Civilretsdirektoratet, at statsamtets afgørelse  

 var åbenbart urigtig, og Civilretsdirektoratet tillagde derfor sin afgørelse  

 virkning fra tidspunktet for statsamtets afgørelse.
