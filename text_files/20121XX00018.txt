Skriftlig fremsættelse (3. oktober 2012) Økonomi- og indenrigsminister: (Margrethe Vestager):
 Herved tillader jeg mig for Folketinget at fremsætte:
Forslag til lov om ophævelse af lov om fremme af frit valg for borgerne ved levering af serviceydelser i kommuner (Lovforslag nr.
L 6) Med lovforslaget ophæves lov nr. 253 af 28. marts 2006 om fremme af frit valg for borgerne ved levering af serviceydelser i kommuner.
 Lovforslaget er en del af regeringens samlede regelforenklingsindsats.
Lovforslaget betyder en afskaffelse af bestemmelsen om kommunalbestyrelsens forpligtelse til at vurdere mulighederne for at udvide eksisterende fritvalgsordninger eller at indføre frit valg på områder, hvor dette ikke allerede er sikret.
Endvidere bortfalder bestemmelsen om kommunalbestyrelsens forpligtelse til at informere om frit valg på områder, der ikke er omfattet af sammenlignelig brugerinformation, og til at informere om, hvor borgerne kan henvende sig om forhold vedrørende leveringen af en serviceydelse.
 Desuden betyder lovforslaget, at den obligatoriske ordning for sammenlignelig brugerinformation afskaffes, hvilket samtidig indebærer en nedlæggelse af it-portalen brugerinformation.dk.
 Med lovforslaget får kommunalbestyrelsen større råderum i arbejdet med frit valg, der på den måde bedre kan indpasses i de eksisterende procedurer og arbejdsgange i den enkelte kommune.
 Kommunalbestyrelsen får ligeledes i højere grad mulighed for at selv at tilrettelægge information om serviceydelser til borgerne og kommunikere den ad de kanaler, som kommunen i forvejen anvender, fx egen hjemmeside og borger.dk.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
