 Praksis er ændret, så der ikke skal foretages  

 helårsomregning for grænsegængere, der er omfattet af KSSL  

 afsnit 1 A.
 Meddelelse om ændret praksis vedr.  

 grænsegængerreglerne og helårsomregning.
 Der har været rejst tvivl om, hvorvidt der skal foretages  

 helårsomregning efter personskattelovens § 14 for en begrænset  

 skattepligtig person, som har valgt beskatning efter kildeskattelovens afsnit  

 I A om Grænsegængere.
 Grænsegængerreglerne i afsnit 1 A går ud på, at en  

 begrænset skattepligtig person,  hvis lønindtægt eller  

 overskud fra selvstændig erhvervsvirksomhed her fra landet udgør  

 mindst 75 pct. af den pågældendes samlede indtægter, kan  

 vælge at få skatten beregnet på samme måde som for  

 fuldt skattepligtige personer.
I de tilfælde, hvor indkomstansættelsen for en person omfatter  

 en kortere periode end 1 år, medfører personskattelovens § 14,  

 at såvel den skattepligtige indkomst som den personlige indkomst og  

 kapitalindkomsten skal omregnes således, at beløbene svarer til  

 et års indkomster.  På grundlag af de opgjorte  

 helårsindkomster beregnes helårsskat.
Den beregnede  

 helårsskat nedsættes efter forholdet mellem  

 delårsbeløbene og helårsbeløbene.
 Der har hidtil været antaget, at selv om en begrænset  

 skattepligtig person vælger at få skatten beregnet som for en  

 fuldt skattepligtig person, skal der alligevel foretages  

 helårsomregning, hvis indkomstansættelsen for den  

 pågældende omfatter en kortere periode end 1 år.
I (det nu ophævede) cirkulære nr. 78 af 24. april 1996 om  

 grænsegængere,  punkt 4.1, og i Ligningsvejledningen,  

 Dobbeltbeskatning 1998, D.B.8.3.1, nævnes således: "Det  

 bemærkes endeligt, at der fortsat vil skulle ske omregning til  

 helårsindkomst efter personskattelovens § 14, såfremt  

 indkomstansættelsen omfatter en periode kortere end 1 år." Departementet skal udtale, at man efter fornyet overvejelse finder, at der  

 ikke skal foretages helårsomregning for en person, der har valgt at  

 anvende  kildeskattelovens afsnit 1 A.
 Den nævnte sætning vil ikke blive medtaget i  

 Ligningsvejledningen, Dobbeltbeskatning 1999.
 Told- og Skattestyrelsen vil udsende et cirkulære om genoptagelse af  

 foretagne skatteansættelser.
