Skriftlig fremsættelse (24. marts 2021) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af lov om ændring af straffeloven, retsplejeloven, lov om konkurrence- og forbrugerforhold på telemarkedet, våbenloven, udleveringsloven samt lov om udlevering af lovovertrædere til Finland, Island, Norge og Sverige (Ændring af revisionsbestemmelse) (Lovforslag nr.
L 195) Lovforslaget har til formål at udskyde revisionen af logningsreglerne til folketingsåret 2021-22.
EU-Domstolen har den 6. oktober 2020 afsagt dom i de forenede sager C-511/18 og C-512/18, La Quadrature du Net m.fl. og C-520/18, Ordre des barreaux francophones et germanophone m.fl. om de franske og belgiske logningsregler.
Selvom EU-Domstolen gentager udgangspunktet i EU-Domstolens dom af 21. december 2016 i de forenede sager C-203/15 og C-698/15, Tele2 og Watson m.fl. om, at EU-retten er til hinder for en generel og udifferentieret logningsforpligtelse, så indeholder dommen nye elementer.
EU-Domstolen fastslår således, under hvilke betingelser og i hvilke situationer udgangspunktet kan fraviges.
Det gælder bl.a. logning med henblik på beskyttelse af den nationale sikkerhed.
 Det er Justitsministeriets vurdering, at der er behov for at ændre i de danske regler om registrering og opbevaring af oplysninger om teletrafik og regler om adgang til loggede oplysninger i lyset af dommen af 6. oktober 2020.
Udformningen af de nye logningsregler bør ske på et fuldt oplyst grundlag, og rækkevidden af dommen af 6. oktober 2020 bør fastlægges i fællesskab med de øvrige EU-lande og EU-Kommissionen.
Det vil sikre, at de nye regler holdes inden for EU-rettens rammer og være med til at sikre, at telebranchen i Danmark ikke pålægges unødige byrder.
 Som følge heraf foreslås det at udskyde revisionen af logningsreglerne til folketingsåret 2021-22. Jeg forventer samtidig med fremsættelsen af lovforslaget om udskydelsen af revisionen at kunne præsentere en skitse til den kommende materielle revision af de danske regler på området.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
