 Under henvisning til § 2 i justitsministeriets cirkulære af 17. august  

 1978 til politidirektøren i København og politimestrene, hvorefter offentlige  

 boksekampe skal overværes af en af politiet udpeget læge, hvis forskrifter og  

 påbud skal efterkommes, fastsætter sundhedsstyrelsen følgende regler for,  

 hvad lægen skal påse ved sådanne boksekampe:
Reglerne om startbøger gælder ikke udenlandske boksere, for så vidt de  

 pågældende bokseres forbund ikke har indført startbog eller anden tilsvarende  

 dokumentation.
Startbogen forbliver i lægens varetægt, til kampen er  

 overstået, og lægen skal, såfremt bokseren bliver slået ud eller på anden vis  

 udsat for hård medfart, give påtegning herom.
Lægen skal endvidere indføre  

 eventuelle karantænepålæg i startbogen.
De ovennævnte regler om startbøger finder tilsvarende anvendelse ved kampe  

 mellem professionelle boksere.
Startbogen erstattes dog med en af Dansk  

 Professionelt Bokse-Forbund udstedt licens.
Lægen skal endvidere notere eventuelle karantænepålæg på det kort, som  

 umiddelbart efter afholdelse af et amatørboksestævne skal indsendes til Dansk  

 Amatør Bokse-Union.
Kortet underskrives både af stævnelægen og kamplederen.
 Lægen skal endvidere påse, at de benyttede boksehandsker er forsvarligt  

 polstrede, og at handskerne hver har en vægt af mindst 8 ounces (227,2 g).  

 Lægen skal endvidere påse, at bokserne anvender skridtbeskyttere (cup).
 Lægen bør skride ind, når han skønner, at en bokser ikke længere fuldt ud  

 er herre over sine handlinger.
 Bliver en bokser slået ud eller en kamp standset før tiden, skal lægen  

 straks påse, om hans assistance er påkrævet.
 Lægen kan iøvrigt pålægge en bokser karantæne, såfremt han finder det  

 helbredsmæssigt påkrævet af andre grunde end foran anført.
 Karantænepålæg indføres i bokserens startbog/licens og omfatter såvel  

 deltagelse i kampe som i træning.
 Stævnets ledere skal indsende lægens karantænepålæg, der skal være  

 fornødent motiveret, til henholdsvis Dansk Amatør Bokse-Union og Dansk  

 Professionelt Bokse-Forbund.
 Cirkulæret træder i kraft den 1. september 1978. Samtidig ophæves  

 sundhedsstyrelsens cirkulære af 20. marts 1956.
 SUNDHEDSSTYRELSEN, DEN 24. AUGUST 1978.
C.
J.
MØLLENBACH.
/E.
Carlsen.
Bilag VEJLEDNING FOR STÆVNELÆGER VED OFFENTLIGE BOKSEKAMPE.
 Vejledningen indeholder dels en kort omtale af forekommende typiske  

 virkninger af akutte og kroniske bokseskader, dels nogle anvisninger på,  

 hvorledes læger skal forholde sig, når de er til stede ved boksestævner.
 AKUTTE BOKSESKADER.
Det er i boksning tilladt at ramme modstanderen overalt i ansigtet og på  

 siderne af hovedet, hvorimod slag i baghovedet eller nakken er forbudt.
Ved  

 et tilstrækkeligt kraftigt stød mod hovedet opstår det såkaldte knock-out,  

 der foreligger, når en bokser efter at være slået i gulvet er ukampdygtig i  

 mindst 10 sekunder.
Det initiale bevidsthedstab efterfølges ofte af en  

 kortvarig omtågethed, men allerede efter få minutters forløb synes  

 restitution i reglen at være indtrådt.
Undertiden kan en bokser dog i  

 adskillige minutter - i sjældnere tilfælde endog timer - efter den  

 tilsyneladende restitution fortsat være »groggy«, d.v.s. i en  

 tilstand præget af desorientering, forlænget reaktionstid, nedsat dømmekraft  

 og eventuelt let konfusion, tidvis endog automatisk adfærd.
Det pointeres, at  

 en bokser, når han under kampen modtager gentagne slag i hovedet, kan blive  

 delvis uklar »groggy« uden først at have været i gulvet.
En  

 »groggy« bokser kan undertiden fortsætte kampen, men er i denne  

 tilstand sjældent i stand til at forsvare sig tilstrækkeligt effektivt og vil  

 derfor være særlig udsat for påny at blive ramt hårdt, eventuelt med regulært  

 knock-out til følge.
Bliver en bokser i sådan tilstand slået ud, vil han ofte  

 falde så tungt, at en læsion af hovedet, hvis dette rammer gulvet, kan  

 befrygtes, og døden har undertiden været følgen af sådant fald.  

 »Groggy-perioden« efterfølges af en amnesi, der også kan være  

 retro- eller anterograd.
Man har mange eksempler på, at en bokser, som  

 tidligt i en kamp er blevet slået i gulvet, har genoptaget og fuldført  

 kampen, men bagefter har komplet amnesi for de sidste omgange.
Såvel knock-out som »groggy-tilstanden« svarer til det kliniske  

 begreb commotio cerebri, omend de subjektive commotionssymptomer forekommer  

 med påfaldende ringe hyppighed.
Et enkelt knock-out stød efterlader kun meget  

 sjældent nogen påviselig permanent hjernebeskadigelse, men risikoen for en  

 sådan er større, hvis en bokser i løbet af en kamp modtager et stort antal  

 hårde stød mod hovedet, også selvom han ikke bliver slået ud.
Ved dyreforsøg  

 er det således påvist, at hurtigt på hinanden følgende subcommotionelle  

 hovedtraumer kan fremkalde multiple smålæsioner i hjernen.
Blandt bokserne er  

 det især de primitive, hårdføre »fighter«-typer, som er udsat for  

 at rammes af talrige subcommotionelle traumer.
 Det bemærkes, at der ved knock-out - og især hvis bokseren i faldet slår  

 hovedet hårdt mod gulvet - KAN forekomme svære, i sjældne tilfælde endog  

 fatale, hjernelæsioner i form af epidural, subdural eller intracerebral  

 blødning.
 KRONISKE BOKSESKADER.
En lang boksekarriere kan efterlade visse ydre stigmata  

 (»boksenæse«, »blomkålsøre« m.m.), som dog væsentlig kun  

 har kosmetisk betydning.
Hos ældre boksere kan der som resultat af en særlig  

 langvarig og hård karriere opstå en kronisk hjernebeskadigelse, der viser sig  

 som et såkaldt punch-drunk syndrom, omfattende ataxi, taleforstyrrelser og  

 mental reduktion.
Det patologisk-anatomiske grundlag er blandt andet  

 dilatation af hjerneventriklerne, smålæsioner i øvre hjernestamme og  

 hippocampus samt undertiden ruptur af septum pellucidum.
Efter de nugældende  

 skånebestemmelsers indførelse er syndromet i fuldt udviklet form blevet en  

 sjældenhed, men lettere grader af intellektuel reduktion kan dog stadig ses  

 hos boksere, som igennem en årrække har haft mange kampe.
I  

 begyndelsesstadiet kan kronisk hjerneskade formentlig kun afsløres ved  

 psykologisk testning, hvorimod en negativ neurologisk undersøgelse og et  

 normalt elektroencephalogram ikke udelukker tilstedeværelsen af en  

 hjerneskade.
 STÆVNELÆGENS FUNKTIONER.
FØR KAMPENS BEGYNDELSE skal stævnelægen se de deltagende bokseres  

 startbøger/licens og sikre sig, at disse er a jourført hvad angår den årlige  

 lægeundersøgelse, samt at en eventuel forudgående karantæne er udløbet.
Det  

 er hensigtsmæssigt at lægge mærke til, om nogle af bokserne har været udsat  

 for flere knock-outs eller har haft en påfaldende lang række nederlag, idet  

 der kan være grund til under kampen at holde et særlig vågent øje med sådanne  

 boksere.
Lægen bør veksle nogle ord med hver enkelt bokser for at danne sig  

 et indtryk af hans legemlige og åndelige sundhedstilstand.
Lægens opmærksomhed henledes på, at kampene foregår i vægtklasser, og at  

 kampe mellem boksere, hvis vægtforskel er større end vægtforskellen mellem  

 øverste og nederste vægtgrænse for nogen af de klasser, hvortil de pågældende  

 boksere hører, ikke må finde sted.
Deltagere, der møder frem i slet kondition  

 som følge af anstrengelse for at holde sig nede i en vægtklasse, der er  

 lavere end svarende til pågældendes udvikling, bør ikke tillades at tage del  

 i kampen.
Slet kondition er kassationsårsag.
Samtidig bør lægen være opmærksom på, om der foreligger doping hos nogen  

 af de boksere, som er anmeldt til stævnet.
Får han mistanke herom, skal han  

 foretage en nærmere undersøgelse af bokseren til konstatering af, om denne er  

 dopet.
Såfremt han finder, at denne mistanke er objektivt begrundet, skal han  

 nedlægge forbud mod, at den pågældende deltager i kampen eller standse  

 kampen, hvis den er påbegyndt.
UNDER KAMPEN sidder stævnelægen umiddelbart ved siden af ringen, hvor han  

 på nært hold kan følge begivenhederne og let komme i kontakt med kamplederen,  

 der opholder sig i selve ringen.
En bokser, der bliver slået i gulvet og talt  

 ud, bør i almindelighed overlades til sig selv, indtil han begynder at rejse  

 sig.
Han kan herefter føres til ringhjørnet og kort efter ledsages til  

 omklædningsrummet, hvor han bør hvile i mindst een time.
Ved svære knock-outs  

 med mere end nogle få minutters bevidsthedstab, skal lægen foretage en  

 orienterende undersøgelse af bokseren, inden denne flyttes fra ringgulvet.  

 Der vil i sådanne tilfælde ofte være indikation for akut hospitalsindlæggelse  

 til observation for intrakranielle komplikationer (epi- eller subduralt  

 hæmatom m. m.).
En bokser, som har været slået i gulvet, men som atter synes at være  

 kampdygtig inden 10 sekunders forløb, kan i reglen tillades at genoptage  

 kampen, men bør i de første minutter herefter observeres med særlig  

 opmærksomhed.
Hvis der i denne fase kan iagttages nogle af de tidligere  

 nævnte tegn på en »groggy-tilstand,» bør kampen omgående standses  

 for at skåne bokseren for nye, muligvis sværere traumer.
Det samme gælder  

 naturligvis, når en bokser bliver slået groggy uden først at have været i  

 gulvet.
 Når en kamp er blevet midlertidigt afbrudt på grund af en ny læsion, (f.  

 eks. et »flækket øjenbryn«), må lægen være kamplederen behjælpelig  

 med at afgøre, hvorvidt det er forsvarligt at lade kampen fortsætte.
 Det skal nævnes, at stævnelægen er bemyndiget til direkte at gribe ind og  

 forlange en kamp standset.
EFTER KAMPENS AFSLUTNING bør lægen undersøge de boksere, som har været  

 udsat for et knock-out, eller som på anden måde har fået en hård medfart.  

 Formålet med undersøgelsen er dels at tage stilling til en eventuel  

 indikation for øjeblikkelig behandling, dels at fastsætte varigheden af en  

 eventuel karantæne.
Ifølge § 5 i bilag 2 til justitsministeriets cirkulære af  

 17. august 1978, skal en amatørbokser, som er blevet slået ud ELLER har fået  

 en hård medfart, af kamplederen pålægges en karantæne af mindst 4 ugers  

 varighed.
Såfremt en bokser har modtaget 2 karantænepålæg inden for en  

 periode på 3 måneder, kan han ikke få tilladelse til at bokse før 3 måneder  

 efter udløbet af den anden karantæne.
Såfremt en bokser har modtaget 3  

 karantænepålæg inden for en periode af 1 år, kan han ikke få tilladelse til  

 at bokse før et år efter idømmelsen af den tredie karantæne.  

 Karantænepålægget omfatter i de nævnte tilfælde deltagelse i såvel  

 konkurrenceboksning som træning.
Det skal fremhæves, at stævnelægen i henhold til sundhedsstyrelsens  

 cirkulære har adgang til efter eget skøn af give karantæner af længere  

 varighed end de nævnte.
En sådan forlængelse af karantænen kan især blive  

 aktuel, hvis en bokser, som er slået ud, efter kampens afslutning stadig  

 frembyder lettere bevidsthedsændringer, påfaldende lang amnesi eller tegn på,  

 at traumet har været relativt svært.
Lægen kan også udover de nævnte tilfælde  

 pålægge en bokser karantæne, såfremt han finder det påkrævet.
Lægen bør være opmærksom på, at en autoriseret startbog/licens skal  

 indeholde en særlig side til brug ved lægens overførsler fra tidligere  

 startbog/licens til ny startbog/licens af notater vedrørende skaders art og  

 omfang samt om karantæner.
Da startbogen/licensen skal godkendes hvert år,  

 skal der forud for godkendelsen foretages en ny undersøgelse af bokseren,  

 jfr. § 3 i bilag 1 til justitsministeriets cirkulære af 17. august 1978.
