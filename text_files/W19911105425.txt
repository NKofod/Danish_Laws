Udtrykt alvorlige betænkeligheder ved en eventuel produktion af  

 plastsygesikringsbeviser i udlandet på basis af Det Centrale Personregister,  

 idet CPR registeret må anses for omfattet af reglerne i lov om offentlige  

 myndigheders registre § 12, stk. 3, om, at der for registre, der indeholder  

 oplysninger af særlig interesse for fremmede magter, skal træffes  

 foranstaltninger, der muliggør bortskaffelse eller tilintetgørelse i tilfælde  

 af krig eller lignende forhold.
Endvidere udtalt, at tilsynet ikke vil have  

 indvendinger imod, at et udenlandsk firma deltager i produktionen af  

 plastsygesikringsbeviser, såfremt fremstillingen foregår her i landet, og  

 således er undergivet dansk jurisdiktion, og der i øvrigt bliver truffet de  

 fornødne foranstaltninger til sikring af, at oplysningerne ikke overføres til  

 udlandet.
Indenrigsministeriet, Afdelingen for Personregistrering, (nu  

  CPR-kontoret) orienterede i beretningsåret Registertilsynet om  

  Amtsrådsforeningens EF-udbud af produktion af plastsygesikringsbeviser til  

 hele Danmarks befolkning.
Der blev efterfølgende afholdt møde mellem  

 Registertilsynet,  Indenrigsministeriet, Finansministeriet, Administrations-  

  og  Personaledepartementet og Sundhedsministeriet om dette spørgsmål.
 Det fremgik af sagen, at Amtsrådsforeningen i Danmark i henhold til rådets  

 direktiv af 21. december 1977 om samordning af fremgangsmåderne ved  

 offentlige indkøb, som ændret ved rådets direktiv af 22. marts 1988, ved  

 bekendtgørelse optrykt i Supplement til De Europæiske Fællesskabers Tidende,  

 offentligt havde udbudt produktion af plastsygesikringsbeviser.
Det fremgik af udbudsmaterialet, at udbuddet omfattede levering af ca. 4,1  

 mio. plastsygesikringsbeviser færdigkuverteret til levering amtsvis i  

 perioden 1. oktober 1991 til 1. oktober 1992 samt successiv udskiftning af  

 allerede udsendte beviser i en 5-årig periode omfattende ca. 4,6 mio.  

 beviser.
Der ville således i alt være tale om levering af ca. 8,7  

 mio.plastsygesikringsbeviser eller ca. 10,7 mio.  

 plastsygesikringsbeviser,såfremt planer om at ændre lovgivningen til også at  

 omfatte udstedelse af sygesikringsbeviser til 0-16 årige blev gennemført.  

 Plastsygesikringsbeviserne skulle fremstilles på baggrund af et magnetbånd,  

 der indeholdt de data, der skulle præges og kodes på plastkortene.  

 Magnetbåndene skulle stilles til rådighed af den ordregivende myndighed.  

 Foruden levering til producenten af magnetbånd fra den ordregivende myndighed  

 skulle der endvidere udleveres en papirkopi (kontrolliste) af de data, der  

 skulle påføres plastkortene.
Det fremgik endvidere af udbudsmaterialet, at produktion og levering af  

 plastsygesikringsbeviser skulle følge sikkerhedsprocedurer svarende til  

 forskrifter for Det fælleskommunale Sygesikringssystem samt  

 sikkerhedsforskrifter for edb-registre med personoplysninger, der behandles  

 eller opbevares på I/S  

  Datacentralen af 1959, Kommunedata I/S, Århus Kommunes  Edb-central  

 samt Københavns Kommunes Edb-central.
Det fremgik endvidere, at et af  

 kriterierne for valg af leverandør ville være leverandørens mulighed for at  

 følge de foreskrevne standarder og sikkerhedsforskrifter.
 Endelig fremgik det af en udarbejdet snitfladebeskrivelse, at  

 oplysningerne til brug for produktionen af plastsygesikringsbeviserne skulle  

 udtrækkes fra Det fælleskommunale Sygesikringssystem og Det Centrale  

 Personregister.
 Sagen blev behandlet på et møde i Registerrådet, og Registertilsynet  

 udtalte i den anledning, at det fremgår af lov om offentlige myndigheders  

 registre § 12, stk. 3, at for registre, der indeholder oplysninger af særlig  

 interesse for fremmede magter, skal der træffes foranstaltninger, der  

 muliggør bortskaffelse eller tilintetgørelse i tilfælde af krig eller  

 lignende forhold.
Af bemærkningerne til lovforslagets § 11, stk. 3, (nu lovens § 12, stk.  

 3), fremgår bl.a., at bestemmelsen omfatter de registre, som en  

 besættelsesmagt eller en magt, der har erobret en del af landet, vil have  

 særlig interesse i, bl.a. for dermed hurtigt og effektivt at kunne overtage  

 den almindelige administration.
Derfor vil navnlig de større landsdækkende  

 administrative systemer, som f.eks.
Det Centrale Personregister og  

 kildeskattesystemet, være omfattet af stk. 3.
 Registertilsynet måtte på denne baggrund nære alvorlige betænkeligheder  

 ved en eventuel produktion af plastsygesikringsbeviser i udlandet på basis af  

 Det Centrale Personregister, idet registeret må anses for omfattet af lov om  

 offentlige myndigheders registre § 12, stk. 3, hvorefter der skal træffes  

 foranstaltninger, der muliggør bortskaffelse eller tilintetgørelse i tilfælde  

 af krig eller lignende forhold.
 Registertilsynet henledte i den forbindelse opmærksomheden på ovennævnte  

 indkøbsdirektivs artikel 2, pkt. 1, litra c, hvorefter leveringer, der  

 erklæres hemmelige, eller hvis gennemførelse må ledsages af særlige  

 sikkerhedsforanstaltninger i overensstemmelse med gældende love eller  

 administrative forskrifter i den pågældende medlemsstat, eller når  

 beskyttelsen af væsentlige sikkerhedsinteresser i denne stat kræver det, ikke  

 omfattes af direktivet.
 Registertilsynet udtalte endvidere, at tilsynet ikke ville have  

 indvendinger imod, at et udenlandsk firma deltager i produktionen af  

 plastsygesikringsbeviser, såfremt fremstillingen foregår her i landet, og  

 således er undergivet dansk jurisdiktion, og der i øvrigt bliver truffet de  

 fornødne foranstaltninger til sikring af, at oplysningerne ikke overføres til  

 udlandet.
 (* 1) Registertilsynets Årsberetning 1991 side 71.
