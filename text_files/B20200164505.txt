Bekendtgørelse om fund af højpatogen aviær influenza i Nordfriesland i det nordlige Tyskland I medfør af § 30, stk. 1 og 3, § 34 og § 67 i lov om hold af dyr, jf. lovbekendtgørelse nr. 38 af 15. januar 2020, fastsættes efter bemyndigelse i henhold til § 7, stk. 1, nr. 1, og § 10, stk. 1, nr. 1, i bekendtgørelse nr. 596 af 7 maj 2020 om Fødevarestyrelsens opgaver og beføjelser:
 § 1. Som følge af udbrud af højpatogen aviær influenza i en fjerkræbesætning i Nordfriesland i det nordlige Tyskland opretter Fødevarestyrelsen med virkning fra i dag en overvågningszone i den sydvestlige del af Sønderjylland, jf. § 27 i bekendtgørelse nr. 1444 af 12. december 2019 om bekæmpelse af højpatogen aviær influenza.
 § 2. Overvågningszonen, jf. bilag 1, har en radius på 10 kilometer omkring den berørte bedrift, der er beliggende i Nordfriesland i det nordlige Tyskland.
 Stk. 2. Overvågningszonen i Sønderjylland fremgår af bilag 1.
 § 3. Bekendtgørelsen træder i kraft den 19. november 2020, kl. 18.00.
