Ændringsforslag stillet den 24. marts 2017 Ændringsforslag til 3. behandling af Forslag til lov om ændring af lov om elevers og studerendes undervisningsmiljø og lov om folkeskolen (Krav om antimobbestrategi, handlingsplan ved problemer med det psykiske undervisningsmiljø, oprettelse af klageinstans, tilsyn, genindførelse af kommunalbestyrelsens behandling af skolelederens beslutninger m.v.) [af undervisningsministeren (Merete Riisager)]:
Til § 3 Af undervisningsministeren:
 1) I stk. 2 ændres »2020« til: »2022«.
[Forlængelse af solnedgangsklausulen for klageinstansen] Bemærkninger Til nr. 1 Efter forslaget til ændring af § 3, stk. 2, udskydes den såkaldte solnedgangsklausul, så det automatiske ophør af de foreslåede bestemmelser i undervisningsmiljølovens §§ 7 a-7 c først sker den 31. juli 2022. De øvrige bestemmelser om antimobbestrategi, handlingsplan m.v. berøres fortsat ikke af solnedgangsklausulen.
Udskydelsen af solnedgangsklausulen betyder, at klagesagsbehandlingen hos DCUM skal ophøre senest den 31. juli 2022, medmindre Folketinget vurderer, at klageadgangen skal opretholdes, og inden da vedtager dette ved lov.
Udskydelsen foreslås af hensyn til bekymringer for, om der frem til 2020 vil kunne indsamles tilstrækkelige solide data til at foretage en vurdering af, om lovens bestemmelser om klageinstansen har haft den tilsigtede virkning.
Som det fremgår af lovforslagets almindelige bemærkninger afsnit 5, vil Undervisningsministeriet som led i lovovervågningen senest 2 år efter lovens ikrafttræden gennemføre en undersøgelse med det formål at vurdere, om lovens bestemmelser om antimobning og tilsyn har haft den tilsigtede virkning.
Resultatet vil blive sendt til Folketingets Undervisningsudvalg senest i folketingsåret 2019-20. Hele eller dele af evalueringen må eventuelt gentages i forbindelse med beslutning om en eventuel permanentgørelse af klageinstansen.
