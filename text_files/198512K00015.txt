Nr LSF 15 Forslag til Lov om ændring af lov om valutaforhold m.v.
Fremsat af Ivar Nørgaard (S) Rahbæk Møller (SF) Anne Grete Holmsgård (VS) den 2. oktober 1985 § 1 I lov om valutaforhold m.v., jfr. lov nr. 372 af 23. december 1964, som ændret senest ved lov nr. 285 af 6. juni 1984, foretages følgende ændringer:
1. I § 7, stk. 1, indsættes efter »den kongelige bankkommissær« ordene: »samt, når det drejer sig om mere betydende foranstaltninger, med tilslutning fra det i § 13 nævnte udvalg«.
 2. § 13 affattes således:
»§ 13. Vedkommende minister skal over for et af folketinget nedsat udvalg redegøre for mere betydende foranstaltninger, som gennemføres i medfør af lovens bestemmelser.« § 2 Loven træder i kraft dagen efter bekendtgørelsen i Lovtidende.
BEMÆRKNINGER TIL LOVFORSLAGET Almindelige bemærkninger Der er i de seneste år gennemført meget betydelige ændringer af valutabekendtgørelsen ændringer, som på afgørende måde har påvirket den økonomiske og valutariske situation.
Forud for hver af disse ændringer har valutaudvalget fået en skriftlig orientering som krævet i valutalovens § 13. Erfaringen viser imidlertid, at denne bestemmelse er helt utilstrækkelig til at sikre den parlamentariske kontrol.
Det foreslås derfor, at udstedelsen af forskrifter vedrørende betalingsforhold m.v. over for udlandet gøres betinget af tilslutning fra det i § 13 nævnte udvalg.
En sådan bestemmelse findes allerede i lovens § 3, når det drejer sig om at overføre varer til bunden liste.
Samtidig foreslås lovens § 13 ændret, så folketinget får mulighed for ved en ændring af sin forretningsorden at overføre kompetencen til politisk-økonomisk udvalg, hvor behandlingen af spørgsmål af denne art naturligt hører hjemme.
Bemærkninger til de enkelte dele Til § 1 Ad 1 Det foreslås, at foranstaltninger i henhold til §§ 7 og 8 kun kan ske med tilslutning af det i § 13 nævnte udvalg.
Ad 2 Folketingets forpligtelse til at nedsætte et særligt valutaudvalg ophæves, så folketinget får mulighed for ved en ændring af sin forretningsorden at overføre kompetencen til politisk-økonomisk udvalg.
Bilag Dette bilag indeholder den gældende formulering af de bestemmelser, der berøres af lovforslaget Tredje kapitel Om betalingsforhold m.v. over for udlandet § 7. Industriministeren kan efter forhandling med Danmarks Nationalbank og efter samråd med finansministeren, ministeren for skatter og afgifter, udenrigsministeren, landbrugsministeren, fiskeriministeren og den kongelige bankkommissær give forskrifter med hensyn til køb og salg af eller andre dispositioner over fremmed valuta, betalinger til eller fra udlandet eller for udenlandsk regning, betalingsfrister og andre betalingsvilkår samt ind- og udførsel af penge, veksler, checks og værdipapirer, herunder kuponer o.lign.
 Stk. 2. . . .
Fjerde kapitel Om lovens administration § 13. Folketinget vælger af sine medlemmer et udvalg på 17 medlemmer.
Over for dette udvalg skal vedkommende minister redegøre for mere betydende foranstaltninger, som gennemføres i medfør af lovens bestemmelser.
