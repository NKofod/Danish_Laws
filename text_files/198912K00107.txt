Nr LSF 107 Forslag til Lov om ændring af lov om Arbejdsgivernes Elevrefusion Fremsat af Klaus Hækkerup (S) Jytte Andersen (S) Helle Degn (S) Pernille  

 Forchhammer (S) Anna-Marie Hansen (S) Frank Jensen (S) Lone Møller (S) Hans  

 Strunge (S) den 7. december 1989 § 1 I lov om Arbejdsgivernes Elevrefusion, jf. lovbekendtgørelse nr. 401 af 7.  

 juli 1988, foretages følgende ændringer:
 1. I § 6 indsættes efter stk. 1 som nyt stykke:
» Stk. 2. Offentlige og private arbejdsgivere, der er omfattet  

 af lov om Arbejdsmarkedets Tillægspension har endvidere pligt til at betale  

 bidrag til Arbejdsgivernes Elevrefusion.« 2. Efter § 7 indsættes som ny paragraf:
 » § 8. Størrelsen af de årlige bidrag, som offentlige og  

 private arbejdsgivere har pligt til at betale, jf. § 6, stk. 2, og reglerne  

 for indbetaling af bidraget fastsættes af undervisnings- og  

 forskningsministeren efter indstilling fra bestyrelsen for Arbejdsgivernes  

 Elevrefusion.
 Stk. 2. Størrelsen af de årlige bidrag fastsættes således, at det vil være  

 muligt at refundere arbejdsgivere hele eller dele af den løn, som de  

 udbetaler til elever under 2. del af erhvervsfaglig grunduddannelse og til  

 lærlinge og elever under disses skoleophold.
Stk. 3. Størrelsen af de årlige bidrag skal fastsættes således, at den  

 samlede indbetaling giver grundlag for en udbetaling, der kan sikre et  

 tilstrækkeligt antal lære- og praktikpladser.« § 2 Loven træder i kraft den 1. januar 1990 og gælder lærekontrakter og  

 uddannelsesaftaler indgået efter dette tidspunkt.
Bemærkninger til lovforslaget Med lovforslaget tilsigtes opnået en finansiering, så udgifter ved at  

 antage elever og lærlinge ikke fuldt ud kommer til at hvile på disses  

 arbejdsgivere, men bliver finansieret ved bidrag fra alle erhvervslivets  

 arbejdsgivere.
Størrelsen af bidrags- og refusionsbetalingen tænkes fastsat  

 for et år ad gangen med henblik på at opnå balance mellem efterspørgsel og  

 udbud af praktikpladser for det pågældende år.
Ordningen påregnes at skulle  

 være gældende, indtil den faldende tilgang af unge og en stigende  

 erhvervsaktivitet sikrer, at der kan opnås balance uden den foreslåede  

 refusionsordning.
Udviklingen i antallet af 17-årige vil efter prognoserne være faldende i  

 årene fremover, jf. tabel 1 i bilaget.
Det må derfor forventes, at der i  

 løbet af få år vil blive mangel på tilgang af unge til arbejdsmarkedet.
Den  

 nuværende mangel på praktikpladser vil således være af begrænset varighed.  

 Indtil denne balance opnås, er det vigtigt at sikre de unge, der ønsker det,  

 en grundlæggende erhvervsuddannelse.
Herved vil deres baggrund  

 uddannelsesmæssigt være i orden til at klare både den skærpede internationale  

 konkurrence og den økonomiske aktivitetsstigning, der vil komme, når det  

 internationale konjunkturopsving når Danmark.
Årligt afslutter omkring 35.000 unge basisuddannelsen på en erhvervsskole.  

 Nogle af disse unge søger ind i anden uddannelse eller videregående  

 uddannelse, og andre ønsker ikke uddannelsesaftale, men ca. 60 pct. må  

 formodes at efterspørge en praktikplads ved afslutningen af basisåret,  

 hvilket svarer til ca. 21.000 praktikpladser, jf. tabel 2 i bilaget.
Af disse  

 opnår erfaringsmæssigt omkring 14.000 at få praktikplads i løbet af et års  

 tid, jf. bilagets tabel 3. Skal alle sikres en praktikplads, skal antallet af  

 praktikpladser således øges med ca. 50 pct.
 Det samlede antal elever og lærlinge inden for handel og kontor samt de  

 tekniske fag er ca. 73.000. Da den gennemsnitlige uddannelsestid er ca. 3 år,  

 vil en sikring af en praktikplads til alle kræve, at antallet af  

 praktikpladser øges med ca. 7.000 eller ca. 10 pct. om året over en periode  

 på 3 år.
I forhold til antallet af beskæftigede funktionærer og faglærte, som er  

 614.000, ville 94.000 praktikpladser i dag have været tilstrækkeligt til at  

 sikre balance mellem udbudet og efterspørgslen efter praktikpladser.
Ved  

 balance vil der være ca. 6 funktionærer/faglærte pr. elev/lærling.
Det  

 fremgår af tabel 4 i bilaget, at små virksomheder i gennemsnit opfylder denne  

 betingelse, medens store virksomheder ikke lever op til deres naturlige  

 forpligtelse til at oprette praktikpladser.
Gjorde de det, ville der ikke  

 være mangel på praktikpladser.
Det er altså muligt at afskaffe  

 praktikpladsmanglen.
Lovforslaget er en opfølgning af den aftale, Socialdemokratiet indgik med  

 regeringen i august 1989 om afhjælpning af praktikpladsmanglen.
I første  

 omgang indebar aftalen frigivelse af 100 mio. kr. af kassebeholdningen i  

 Arbejdsgivernes Elevrefusion.
Det foreslås, at ordningen udvides til også at omfatte de offentlige  

 arbejdsgivere.
Det vil herved være muligt for undervisnings- og  

 forskningsministeren efter indstilling fra bestyrelsen i Arbejdsgivernes  

 Elevrefusion, at fastsætte bidrag og tilskud, der er anderledes for den  

 offentlige sektor end for den private sektor.
Såfremt det viser sig muligt at  

 opnå en aftale med de kommunale organisationer om en passende forøgelse af  

 antallet af lære- og praktikpladser, vil bidrag og tilskud for den offentlige  

 sektor kunne fastsættes til nul.
 En ordning for den kommunale sektor kunne f.eks. tage udgangspunkt i  

 følgende grundlag:
 - Der fastlægges en lære- og praktikpladskvote for kommunerne/amterne  

 under eet.
 - Der etableres en tilskudsordning, som alle kommuner/amter indbetaler  

 til, f.eks. efter lønsummens størrelse.
 - Kommuner og amter, der opretter lære- og praktikpladser, kan få tilskud  

 i forhold til antal oprettede pladser.
 - Ordningen skal være uafhængig af den enkelte kommunes/amts hidtidige  

 antal lære- og praktikpladser, således at en sondring mellem ordinære og  

 ekstraordinære lære- og praktikpladser undgås.
 En lignende ordning kunne gennemføres for centraladministrationen.
Regnes med en gennemsnitlig lønudgift pr. elev/lærling over 18 år på 1.433  

 kr., giver dette en årlig lønudgift pr. elev/lærling på 1.433 kr. x 52 =  

 74.516 kr.
Med et samlet elev- og lærlingetal på ca. 73.000 kan  

 arbejdsgivernes årlige lønudgift opgøres til ca. 5,4 mia. kr.
Får yderligere  

 21.000 unge en praktikplads, vil lønudgiften stige til ca. 7 mia. kr.
Bidragene og udbetalingerne via AER skal for de kommende år fastsættes  

 således, at der årligt tilstræbes ligevægt mellem udbud og efterspørgsel  

 efter pladser.
For 1990, hvor det forventes, at der skal skaffes yderligere  

 7.000 pladser, svarende til en merudgift til løn på ca. 525 mio. kr., kunne  

 bidragene fastsættes til ca. 800 mio. kr.
Såfremt dette bidrag ikke har den  

 ønskede virkning, må beløbet sættes op for de(t) følgende år.
Økonomiske konsekvenser Ordningen er foreslået som en selvfinansierende ordning, hvor de opkrævede  

 beløb udbetales til de arbejdsgivere, der opretter praktikpladser.
For de offentlige kasser betyder ordningen, at såvel staten som kommunerne  

 bliver bidragspligtige, men samtidig, at udbetaling kan finde sted til både  

 staten og kommunerne.
Ordningen vil således være udgiftsneutral for de  

 offentlige kasser.
Hvis der oprettes et øget antal praktikpladser i den  

 kommunale sektor, kan der dog for denne blive tale om en merudgift.
Hertil  

 kommer, at der må påregnes en besparelse på den offentlige bistandshjælp til  

 (en del af) de personer, der får en praktikplads.
Størrelsen af en eventuel  

 kommunal merudgift og kompensation herfor må forhandles mellem de kommunale  

 organisationer og regeringen.
Administrative konsekvenser Ordningen foreslås administreret af Arbejdsgivernes Elevrefusion sammen  

 med ATP-indbetalingen og påregnes derfor ikke at medføre nævneværdige  

 administrative konsekvenser.
Bilag Statistik Tabel 1 Kilde:Danmarks Statistik.
 Perioden 1990-2000 er opgjort på baggrund af 1988-tal.
Tabel 2 Praktikpladssituationen pr. 1. september 1987, 2. september 1988 og 1. september 1989.
Tabel 4 Fordelingen af funktionærer, henholdsvis faglærte og elever/lærlinge inden for handel og kontor, henholdsvis inden for de tekniske fag.
