Skriftlig fremsættelse (31. januar  

 2001) Kulturministeren (Elsebeth Gerner Nielsen):
 Herved tillader jeg mig for Folketinget at  

 fremsætte:
 Forslag til Museumslov.
(Lovforslag nr.
L 152).
Museernes grundlæggende  

 opgave er at give befolkningen adgang til kultur- og naturarven, herunder at  

 belyse den kultur- og naturhistoriske udvikling i Danmark og i verden omkring  

 os.
Den informationsteknologiske udvikling og globaliseringen giver det  

 danske samfund og dansk kultur nye muligheder og nye udfordringer, som  

 museernes skal bidrage til at udnytte og finde svar på.
Det overordnede formål med loven er at give museerne  

 bedre vilkår for at løse disse opgaver, samt for at  

 videreudvikle rollen som moderne videns- og oplevelsescentre, der bidrager  

 til samfundets uddannelsesmæssige og kulturelle udvikling.
Loven er  

 således et element i regeringens indsats i tilknytning til udviklingen  

 af informations- og videnssamfundet.
Ved en ændring af  

 formålsbestemmelsen er der lagt vægt på museernes indsats i  

 et kulturelt mangfoldigt samfund.
 Lovforslaget har følgende hovedpunkter:
 1. Skærpede krav til museumsfaglig kvalitet og  

 standard for at der kan ydes statstilskud til museets drift.
Den kommende museumsstyrelse vil ved en løbende  

 kvalitetsvurdering påse, at museerne opfylder betingelserne for  

 statsanerkendelsen.
Kvalitetsvurderingen vil have karakter af  

 rådgivning, men vil, såfremt det konstateres, at et  

 statsanerkendt museum ikke har rettet op på alvorlige mangler i  

 varetagelsen af ansvarsområdet, kunne danne grundlag for en fratagelse  

 af statsanerkendelsen.
Som noget nyt understreges det i loven, at det er en  

 betingelse for modtagelse af tilskud, at museerne tilstræber  

 størst mulig tilgængelighed for handicappede samt formidler til  

 børn og unge.
Dette skal bl.a. ses i lyset af kulturministerens  

 handlingsplan for handicappedes adgang til kulturen, der blev offentliggjort  

 i november 1999, samt i lyset af regeringens børnekulturpolitiske  

 redegørelse, der blev fremlagt i oktober 1999.
Det er intentionen, at landets museer skal spille en aktiv  

 rolle for at give børn de bedst mulige kulturelle vilkår og  

 muligheder.
Børn skal opleve museerne som en del af deres kultur, og  

 det enkelte museum under hensyn til dets karakter   må vurdere sin  

 virksomhed i relation til børn.
 Det tilstræbes, at museerne gøres mere  

 tilgængelige for handicappede ved at der skabes størst mulig  

 fysisk tilgængelighed, tilgængelig formidling og  

 tilgængelighed til udvalgte dele af samlingerne for alle personer med  

 handicap.
 Disse elementer vil indgå i museumsstyrelsens  

 kvalitetsvurdering og ved vurderingen af, om der kan ydes statsligt  

 tilskud.
 Som følge af de skærpede kvalitetskrav vil  

 det økonomiske grundlag for de statsanerkendte museer blive styrket.  

 Loven indeholder følgende elementer, der alle har til formål at  

 styrke museernes økonomi:
 Minimum for det ikke-statslige tilskud til det enkelte museum vil  

 blive forhøjet fra de nuværende 750.000 kr. til 1,2 mio. kr. i  

 2004. Der etableres en overgangsordning, således at det nye  

 minimumsgrundlag skal været nået i 2004.
 Der etableres en midlertidig ophjælpningspulje på 1,0  

 mio. kr. årligt i 2002-2004 for at lempe overgangen for visse museer,  

 der i dag modtager et relativt beskedent ikke-statsligt tilskud.
 Der gennemføres en særlig løsning, således  

 at der ved fastsættelse af minimum kan tages hensyn til museer på  

 små øer.
Maksimum for det ikke-statslige tilskud, der kan udløse et  

 statstilskud, forhøjes fra det nuværende 1,9 mio. kr. til 2,2  

 mio. kr. for det enkelte museum.
Dette indebærer en højere  

 statslig andel af tilskuddet til større museer.
 Det indgår i lovens økonomiske grundlag, at  

 den statslige bevilling til tilskudsformål vil blive forhøjet  

 under hensyn til de ovennævnte forslag.
 2. Der sker ved loven en tydeliggørelse af de tre  

 museumskategoriers særlige egenskaber (kulturhistoriske museer,  

 kunstmuseer og naturhistoriske museer). Det betones, at museerne skal  

 samarbejde inden for de enkelte kategorier og mellem kategorierne.
Der etableres en hovedmuseumsfunktion for det  

 naturhistoriske område, samt en mulighed for at beskytte  

 usædvanlige naturhistoriske genstande i forbindelse med foretagelse af  

 jordarbejder.
Endelig bliver bestemmelsen om naturhistoriske fund af  

 enestående karakter, såkaldt danekræ, præciseret  

 således, at den er parallel med ordningen for danefæ.
 3. Ved loven etableres en ordning, som tilskynder til en  

 inddragelse af museerne i den fysiske planlægning og til, at  

 konsekvenserne for kulturarven af et påtænkt anlægsarbejde  

 belyses så tidligt som muligt.
 Inddragelsen af museerne i den fysiske planlægning  

 skal medvirke til, at museerne kan gøre opmærksom på  

 tilfælde, hvor kulturarven er truet af planlagte projekter, og at  

 f.eks. arealer, hvor der er kendte og væsentlige fortidsminder under  

 jordoverfladen, i videst muligt omfang friholdes for anlægsaktiviteter,  

 skovrejsning mv.
Tilsvarende vil inddragelsen af museerne i  

 planlægningen af konkrete jordarbejder på landjorden skabe bedre  

 mulighed for, at arbejderne tilrettelægges, så de ikke  

 berører kulturarven.
Dette kan fx ske i forbindelse med placering af  

 byggefeltet eller ved friholdelse af afgrænsede arealer for  

 dybdepløjning.
Det forventes, at et større hensyn til kulturarven  

 i den fysiske planlægning og i tilrettelæggelsen af anlægs-  

 og jordarbejder vil betyde, at behovet for arkæologiske udgravninger  

 mindskes.
Det er således en målsætning, at de samlede  

 samfundsøkonomiske omkostninger til sikring af bevaringsværdier  

 i jorden bliver mindsket.
 4. Loven indeholder en omlægning af  

 finansieringsprincipperne for den arkæologiske  

 undersøgelsesvirksomhed, således at det som udgangspunkt vil  

 være den anlægsansvarlige - f.eks. en bygherre, en lodsejer,  

 eller en gårdejer - der skal finansiere gennemførelsen af en  

 eventuelt nødvendig arkæologisk undersøgelse.
Formålet med omlægningen er, at der i  

 tilknytning til såvel offentlige som private jordarbejder skal  

 etableres et økonomisk incitament for den anlægsansvarlige til  

 at inddrage museerne så tidligt som muligt i anlægsprocessen.
En  

 tidlig inddragelse vil også kunne medvirke til at mindske risikoen for  

 standsning af arbejder på grund af fund af væsentlige  

 bevaringsværdier.
 Det er således forudsat i ordningen, at en offentlig  

 eller privat anlægsansvarlig vil kunne indhente en udtalelse fra et  

 museum om risikoen for at ødelægge væsentlige  

 bevaringsværdier ved det pågældende jordarbejde.
 Kulturministeriet vil fortsat finansiere  

 arkæologiske undersøgelser i en række tilfælde,  

 bl.a. når udgravninger er forårsaget af almindelig dyrkning af  

 landbrugsafgrøder og almindelig skovdrift.
 Den foreslåede finansieringsordning vil endvidere  

 blive kombineret med en målrettet tilskudsordning, der kan tage hensyn  

 til situationer, hvor udgiften til arkæologiske undersøgelser i  

 forbindelse med anlægsarbejder må anses for uforholdsmæssig  

 stor.
 Omlægningen af finansieringsprincipperne vil  

 således ikke medføre en mindskelse af det statslige  

 økonomiske engagement i den arkæologiske  

 undersøgelsesvirksomhed.
5. Der oprettes en museumsstyrelse, der som udgangspunkt  

 vil overtage alle museumsnævnets nuværende opgaver samt de  

 opgaver, som Rigsantikvarens Arkæologiske Sekretariat løser i  

 dag.
Hertil kommer de registeropgaver, som løses af de to hovedmuseer,  

 Nationalmuseet og Statens Museum for Kunst samt evt. visse opgaver af  

 administrativ karakter fra Kulturministeriets departement.
Baggrunden for at etablere en museumsstyrelse er bl.a.  

 ønsket om at styrke fagligheden i betjeningen af ministeren og  

 forvaltningen på området.
Det er således forudsat at  

 museumsstyrelsen vil medvirke til at fremme helhedstænkning og  

 fleksibilitet samt styrke tværgående initiativer og  

 udviklingsprojekter.
 6. Efter drøftelser med Amtsrådsforeningen  

 foreslås det, at det fremover vil være amternes opgave at drive  

 museumsrådene, der har til opgave at samordne og fremme museumsarbejdet  

 i det pågældende amt.
 7. Som følge af omorganiseringen af den statslige  

 marinarkæologiske registrerings- og undersøgelsesvirksomhed  

 overføres anmeldelsespligten vedrørende den  

 marinarkæologiske kulturarv fra naturbeskyttelsesloven til  

 museumsloven.
På vegne af miljø- og energiministeren  

 foreslås en ændring naturbeskyttelsesloven som følge af  

 den nævnte opgaveoverførsel.
Endvidere foreslås en  

 præcisering af hjemmelsgrundlaget for beskyttelsen af den  

 marinarkæologiske kulturarv samt en mulighed for at dispensere for  

 alderskriteriet på 100 år i naturbeskyttelseslovens § 14.
 Der er i forbindelse med loven tilstræbt  

 sammenhæng mellem de to lovgivningskomplekser og en  

 tydeliggørelse af ansvars- og kompetencefordelingen mellem de  

 statslige myndigheder.
 Med disse bemærkninger skal jeg anbefale  

 lovforslaget til Folketingets velvillige behandling.
