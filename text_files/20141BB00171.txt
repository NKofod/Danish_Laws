Fremsat den 12. maj 2015 af Kim Christiansen (DF), Kristian Thulesen Dahl (DF), Mette Hjermind Dencker (DF), Søren Espersen (DF), Morten Marinus (DF) og Peter Skaarup (DF) Forslag til folketingsbeslutning om ophævelse af spærretiden for pensionistkort i hovedstadsområdet Folketinget pålægger regeringen at ophæve spærretiden for brug af pensionistkort i hovedstadsområdet.
Bemærkninger til forslaget Det er forslagsstillernes opfattelse, at spærretiden for pensionistkort i hovedstadsområdet skal ophæves, så pensionistkortet kan anvendes uden begrænsninger.
Pensionistkortet og dets begrænsninger Alle over 65 år eller modtagere af førtidspension kan få et pensionistkort.
Kortet sælges med en gyldighed på mindst 3 måneder og gælder til rejser i hovedstadsområdet med tog, bus og metro og giver en stor pensionistrabat.
 Afgrænsningerne ved brug af pensionistkortet er, at det ikke er gyldigt i tog i hovedstadsområdet på hverdage fra kl. 7 til 9 og fra kl. 15 til 17. I busser (inkl. havnebussen), metro og lokalbanetog i Storkøbenhavn (zonerne 1-4, 30-33 og 40-44) gælder kortet ikke på hverdage fra kl. 7 til 9.
 I 2006 blev spærretiden ophævet om eftermiddagen i busser og metro, men blev fastholdt af DSB.
Begrundelsen var, at en ophævelse for DSB ville øge trafikbelastningen med op til 7 pct.
Det kunne DSB investere sig ud af, men det ville ikke være økonomisk rentabelt.
Desuden ville ophævelse af eftermiddagsspærretiden medføre et indtægtstab på et tocifret millionbeløb, da DSB ville miste indtægten fra rejser foretaget på almindelige billetter og klippekort.
Det fremgik af et svar fra trafikministeren i 2005 (TRU alm. del  svar på spørgsmål 174, 2005-06).
 I 2009 blev der igen spurgt til økonomien ved ophævelse af eftermiddagsspærretiden, og ministeren henholdt sig til svaret fra 2006, men tilføjede, at trafikbelastningen i mellemtiden var steget med 2 pct. årligt, og at en ophævelse ville give forringelser i forhold til de fuldt betalende kunder. (TRU alm. del  svar på spørgsmål 1364, 2008-09).
Det står fast, at ophævelsen af spærretiden for busser og metro i eftermiddagstimerne ikke har ført til problemer med, at busser og metrotog har været overfyldte med pensionister i eftermiddagsmyldretiden.
Det understøtter formodningen om, at spærretiden er overflødig, fordi det formentlig vil være et fåtal af pensionisterne, der vil benytte den kollektive trafik i det tidsrum, der i dag er dækket af spærretiden.
DSB har tidligere ophævet spærretiden for at medbringe cykler i myldretiden, og det skete heller ikke uden sværdslag, men det har ikke givet anledning til de store problemer.
Forslagsstillerne er også tvivlsomme over for DSBs påstand om, at en ophævelse af spærretiden vil medføre et indtægtstab på et tocifret millionbeløb.
Der er megen elastik i »et tocifret« millionbeløb, der kan være alt fra 10 til 99 mio. kr.
DSB ønsker givetvis en eller anden form for kompensation for den »manglende indtægt« og har derfor en interesse i at påstå, at indtægtstabet er større, end det i virkeligheden vil være.
Under alle omstændigheder er tallene tilbage fra 2005 og trænger til at blive opdateret.
Forslagsstillerne vil under udvalgsbehandlingen stille spørgsmål, der skal klarlægge de økonomiske aspekter ved en ophævelse af spærretiden såvel om eftermiddagen som for hele spærretiden, og det gælder både for DSB, busser og metro.
 Forslagsstillerne anslår, at udgiften til ophævelse af spærretiden maksimalt vil koste 15 mio. kr., som foreslås finansieret gennem aftalen om bedre og billigere kollektiv trafik, jf. »Aftale om takstnedsættelser og investeringer til forbedring af den kollektive trafik«, 12. juni 2012.
 Forslagsstillerne er overbeviste om, at en ophævelse af spærretiden vil give en klar velfærdsfremgang for pensionister, der klart vil opveje de relativt få problemer, som ophævelsen kan medføre.
Skriftlig fremsættelse Kim Christiansen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ophævelse af spærretiden for pensionistkort i hovedstadsområdet.
(Beslutningsforslag nr.
B 171) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
