En overdragelse af et sommerhus, bestemt til udlejning, fra en  

 arbejdsgiver til en ansat, blev anset for en proformaoverdragelse, idet det  

 var forudsat i denne - som i en række lignende overdragelser - at køberen  

 ikke skulle have nogle udgifter ved arrangementet, at sælgeren havde  

 udlejningsrisikoen, og at sælgeren stod for evt. salg m.v.
Køberen kunne  

 derfor ikke fradrage underskud ved udlejningsvirksomheden.
 A klagede over, at de stedlige skattemyndigheder havde forhøjet hendes  

 selvangivne indkomst for indkomstårende 1982-1985, begge incl., med hhv.  

 18.388 kr., 19.479 kr., 11.173 kr. og 472 kr., idet fradrag for underskud ved  

 udlejning af sommerhus ikke var godkendt.
Det var oplyst, at klageren pr. 1. januar 1982 af sin arbejdsgiver B havde  

 købt et sommerhus for 318.615 kr. ved skøde tinglyst den 20. maj 1983. Købet  

 var finansieret ved overtagelse af et kreditforeningslån på 85.000 kr., ved  

 optagelse af lån i C bank på 35.000 kr. og ved udstedelse af et gældsbrev til  

 sælgeren på 190.000 kr.
Såvel banklånet som gældsbrevet henstod afdragsfrit  

 til første ejerskifte.
Endelig forfaldt ved 1. ejerskifte et kontant beløb på  

 8.615 kr.
 Det var endvidere oplyst, at B, da selskabet ikke ønskede at søge  

 godkendelse til udlejning, i alt havde afhændet 40 sommerhusejendomme på  

 lignende måde, hvorved det var forudsat, at der ved erhvervelsen af de  

 omhandlede ejendomme ikke påførtes nye ejere nogen udgifter.
Af skødet fremgik det, at sælgeren over for klageren havde udstedt en  

 udlejningsgaranti, dvs. en garanti for betaling af samtlige ejendommens  

 liggeomkostninger.
Såfremt dette blev misligholdt, havde klageren  

 modregningsret i renteindbetalingerne på banklånet og gældsbrevet.
Samtlige  

 omkostninger i forbindelse med ejendommens drift skulle betales fra en  

 administrationskonto oprettet i købers navn, men en eventuel negativ saldo  

 kunne dog ikke gøres gældende over for køberen.
Endvidere havde klageren overdraget udlejningsretten til sælgeren af  

 ejendommen og udstedt en uigenkaldelig fuldmagt til denne.
I henhold hertil  

 var sælgeren berettiget og forpligtet til at forestå salget af ejendommen og  

 underskrive samtlige papirer.
Et eventuelt tab eller gevinst i forbindelse  

 med afhændelse af ejendommen var klageren uvedkommende, ligesom den kontante  

 del af købesummen på 8.615 kr. ikke skulle erlægges, hvis beløbet ikke indgik  

 i forbindelse med videresalget.
Endelig fremgik det, at samtlige omkostninger  

 i forbindelse med handelen - også købers eventuelle advokatudgifter - skulle  

 betales af sælgeren.
De stedlige skattemyndigheder havde ikke fundet overdragelsen bindende i  

 skattemæssig henseende med henvisning til, at såvel den faktiske som den  

 retlige råden over ejendommen reelt skulle udøves af sælgeren trods klagerens  

 formelle tinglyste ret.
De påklagede ansættelser for de af klagen omfattede  

 indkomstår var derfor reguleret med samtlige indtægter og udgifter i  

 forbindelse med sommerhuset.
Klagerens revisor anførte til støtte for sin påstand om godkendelse af de  

 selvangivne beløb, at klageren ved erhvervelsen af ejendommen havde påtaget  

 sig personlig hæftelse for de i ejendommen indestående lån, og at hun udadtil  

 ligeledes hæftede for ejendomsskatter og andre offentlige afgifter samt det  

 eventuelle ansvar, som hun kunne pådrage sig over for tredjemand.
Revisoren  

 fandt således, at den stedfundne erhvervelse måtte anses for reel, og  

 klageren derfor burde have fradragret for underskuddet i forbindelse med  

 udlejning af sommerhuset.
 Efter det for Landsskatteretten oplyste om de aftalte overdragelsesvilkår,  

 hvorefter den retlige og faktiske råden samt den økonomiske risiko reelt  

 forblev hos sælgeren af ejendommen, sammenholdt med det oplyste om baggrunden  

 for etableringen af det omhandlede arrangement, fandt retten, at der forelå  

 en proformaoverdragelse, der ikke kunne tillægges skattemæssige virkninger.  

 De påklagede ansættelser blev herefter stadfæstet.
