Nr BSF 34 Forslag til folketingsbeslutning om indførelse af fuld omkostningsdækning  

 i de tilfælde, hvor skatteydere vinder anlagte skattesager Fremsat af Kim Behnke (FP) Tom Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 22. oktober 1996 Folketinget pålægger regeringen inden udgangen af folketingsåret 1996-97 at fremsætte lovforslag, som sikrer, at skatteborgere, som vinder en sag mod skattemyndighederne, ikke selv skal betale de til sagens gennemførelse nødvendige udgifter.
Bemærkninger til forslaget  Vi har i Danmark en triviel  

 verdensrekord i skattetryk.
De fleste civiliserede lande har efterhånden  

 fundet ud af, at der er en øvre grænse for skatter, som ikke skal  

 overskrides.
I årevis har der været udfoldet en mageløs kreativitet i forsøget på at  

 finde nye metoder til at skrue skatten i vejret, samtidig med at man  

 hensynsfuldt har fundet det nødvendigt at camouflere den reelle stigning.
De  

 seneste postulater om, at skatten er faldet, er ganske enkelt usande, dog  

 skal der nok på grund af det udlagte røgslør være en del af befolkningen, som  

 har ladet sig narre.
Og det gør ikke sagen bedre.
Skat er uetisk, og skjulte  

 skattestigninger er det ikke mindre.
Den seneste årrække har fremvist en beskatning af snart sagt ethvert  

 objekt, mennesker kommer i nærheden af.
Således er der skat på de fleste  

 handlinger, og i hvert fald er der skat på enhver målelig hændelse.
Målelig  

 er væsentlig i den her foreliggende sag.
Der sker nemlig indberetninger og  

 registreringer centralt af enhver ydelse, således at myndighederne ikke  

 behøver at stille så mange spørgsmål til den enkelte skatteyder.
Faktisk vil  

 myndighederne ofte være bedre orienteret, end skatteyderen selv er det.
Selvangivelsen Konsekvensen heraf har da heller ikke ladet vente på sig: Almindelige  

 skatteydere (størstedelen af befolkningen) får en udfyldt selvangivelse  

 tilsendt med posten til underskrift.
En ren formalitet: Skriv under på den  

 stiplede linje, og returner til afsender! Forslagsstillerne er ikke i tvivl om, at der er mange skatteydere, som  

 efter modtagelsen af denne blanket sidder en rum tid og stirrer imponeret på  

 dette opbud af indsamlet viden, hvorefter de resigneret ryster på hovedet,  

 fatter pennen, og så skriver de under i tiltro til, at oplysninger, som  

 kommer fra en så kompetent myndighed, må være fyldestgørende.
Der foreligger  

 ingen oplysninger om, hvor mange skatteydere der på denne måde kommer til at  

 snyde sig selv.
Og i sagens natur modtages ethvert bidrag med glæde, så disse  

 skatteydere skal ikke regne med, at deres fejltagelse giver anledning til  

 kommentarer fra skattevæsenet.
Dette kan vi være ret sikre på, idet der fra  

 skattemyndighedernes side netop ikke er grund til at underkaste  

 selvangivelser, som blot returneres uden ændringer, nogen nærmere granskning.
Andre skatteydere er klar over, at de med blanketten i hånden stadig har  

 en vis indflydelse på den endelige afgørelse, og vover at fylde felter ud med  

 egen pen.
Der bør ikke herske tvivl om, at det i de fleste tilfælde sker med  

 den yderste anspændelse, idet fejl jo vil blive opdaget, og efterfølgende vil  

 der være ubehagelige forklaringer at fremlægge og komplicerede sager at  

 udrede.
Derfor er der ganske mange almindelige skatteydere, som allerede på  

 dette stadium må alliere sig med specialister inden for denne disciplin.
Alt  

 dette er imidlertid til ingen nytte: Thi vi er født syndige og i det højeste  

 væsens øjne er alle vi skatteydere en bande snydere, som det gælder om at  

 afsløre og bringe frem i lyset.
Det er ganske enkelt ikke rigtigt, når skatteministeren i sit svar på  

 spørgsmål 247 den 26. september 1996 (Skatteudvalget 1995-96, alm. del, bilag  

 637) påstår, at »Lønmodtagerbeskatningen i Danmark er i dag væsentlig  

 enklere for skatteyderen, end den har været tidligere. . .«.
En  

 undersøgelse, Penge & Privatøkonomi publicerede i september, viste, at de  

 lokale skattemyndigheder har et dårligt kendskab til skattereglerne og derfor  

 ofte afviser fuldt lovlige fradrag.
I over halvdelen af tilfældene var  

 skattemyndighedernes rådgivning om fradrag direkte fejlagtig.
Dette fører  

 til, at mange slet ikke får de fradrag, de er berettigede til.
En del af  

 problematikken er naturligvis, at de ansatte ikke er ajour med  

 skattereglerne, som regner ned over den ganske befolkning.
»Kun et meget lille mindretal af skatteborgerne har den færdighed at  

 kunne beregne deres egen skat.
Og det er urimeligt.
I betragtning af hvor  

 stort et indgreb i borgernes økonomi skatten er, skylder samfundet borgeren  

 et nemmere skatteberegningssystem.« Siger skattechef Svend Erik Nielsen  

 i Berlingske Tidende den 11. september 1996. Der er ganske enkelt ikke belæg  

 for skatteministerens påstand.
Tværtimod er det vildledelse med de fortrykte  

 selvangivelser.
Derved bibringes skatteyderen et falsk indtryk af, at der  

 ikke er grund til uro.
En anden årsag skal findes i skattemyndighedernes afskrækkelsesteori.  

 »Skræm borgerne« var titlen på en artikel i Børsen den 4. oktober  

 1996. Lektor Michael Møller fra Handelshøjskolen i København holdt et  

 inspirationsforedrag for 200 skattechefer.
Hans alvorligt mente ord lød:  

 »Giv dem nogle hårdere straffe, det er den eneste vej: Det eneste, der  

 kan holde et skattesystem gående, er, at vi ændrer reglerne hele tiden og  

 ikke lader folk kende dem.
Man skal satse lidt mere på at skræmme folk i  

 stedet for at appellere til deres samfundssind, det kan man ikke hvile et  

 skattesystem på.« Disse udtalelser blev mødt med megen applaus og blev  

 på ingen måde gendrevet.
Det kan tyde på, at ordene rørte dybt i sjælen på  

 skattecheferne.
Skulle man virkelig være kynisk i denne forbindelse, kunne man være  

 tilfreds med den heraf afledte effekt: at borgerne får et naturligt anspændt  

 forhold til skattevæsenet.
Skattevæsenet betragter på sin side borgeren  

 udelukkende som en potentiel unddrager, og skatteyderen kan derfor passende  

 betragte skatteblanketten som et lykkehjul.
Imidlertid er det ikke brugbart,  

 da netop skattevæsenet sidder inde med magt og midler til at gennemtrumfe sin  

 vilje.
Kontrol Utrygheden ved systemet starter med skattevæsenets ansættelse af  

 skattepligtig indkomst under gennemgang af de indkomne selvangivelser med  

 påførte ændringer.
Her vil der ske en skønsmæssig vurdering, og et antal  

 udtages til nærmere kontrol.
Kriterier for udtagelse kan støttes i anonyme  

 anmeldelser, se herom beslutningsforslag nr.
B 106, folketingsåret 1995-96.  

 Dette beslutningsforslag blev ikke vedtaget, og en af skatteministerens  

 bemærkninger var, at det ikke skulle være muligt at hindre myndighedens  

 arbejde ved f.eks. at foretage en anonym anmeldelse af sig selv.
Det kan der unægteligt være noget rigtigt i.
Men såfremt det var det  

 etiske indhold, man gik efter, ville det ikke være noget problem, da man  

 ganske enkelt kunne sikre skatteydernes retssikkerhed ved konsekvent at  

 randomisere stikprøverne.
På den måde er skattevæsenet hævet over mistanke om  

 uetisk adfærd i denne sammenhæng, og skatteyderne vil være bedre sikret mod  

 anslag af onde hensigter fra henholdsvis skattevæsenet, ekskærester, naboer  

 m.m.
Samfundet vil med et slag være en smule mere værdigt og mindre  

 totalitært.
Det vil også være udtryk for et ønske om reel og retfærdig  

 kontrol.
Klage Der er åbnet muligheder for, at skattesager kan indklages af skatteydere.  

 Den første mulighed er den mest uformelle med en samtale parterne indbyrdes.  

 Opnås der ikke her en gensidig forståelse, går sagen videre til  

 skatteankenævnet.
Her har vi en ganske speciel konstruktion.
Ved aftalen  

 mellem regeringen og kommunerne i 1989 blev skatterådene nedlagt, samtidig  

 med at ligningskommissionerne ikke længere skulle fungere som  

 skatteansættelsesmyndighed, men som den første klageinstans, hvorefter  

 ligningskommissionen fik navneændring til skatteankenævn.
Disse  

 skatteankenævn blev født under storm, og der må stadig rejses spørgsmål ved  

 deres uvildighed.
Baggrunden herfor er den dobbelte rolle, som den kommunale myndighed har,  

 dels som skatteansættelsesmyndighed, dels som sekretariatsbistand til  

 skatteankenævnet, der behandler klagerne over de kommunale ansættelser.
Denne  

 struktur er særdeles betænkelig, og der skal senere tages initiativ til en  

 ændring, da der stadig ikke er tilfredshed med, at der kun er taget højde for  

 speciel inhabilitet i skattestyrelseslovens § 11, stk. 2. Her er nemlig alene  

 medtaget, at den medarbejder, der direkte har haft sagen, ikke må medvirke  

 under behandlingen i skatteankenævnet.
At vedkommende medarbejder tidligere  

 har beskæftiget sig med forhold vedrørende den skattepligtige, er ikke  

 medtaget.
Vi kan også nævne den betænkelighed, at der under alle omstændigheder er  

 tale om medarbejdere under samme chef.
Denne chef kan godt udnævnes til at  

 være leder af skatteankenævnets sekretariat.
Hele problematikken om  

 inhabilitet påhviler skatteankenævnet selv, dog skal den kommunale  

 skattemyndighed selv forhindre, at spørgsmålet opstår.
Fremskridtspartiet har tidligere rejst denne problemstilling, jf.  

 beslutningsforslag nr.
B 47, folketingsåret 1994-95. Med dette forslag ville  

 vi opnå, at den forvaltning, der blev klaget over, ikke skulle stille  

 sekretariatsbistand til rådighed for skatteankenævnet.
Der er endnu ikke  

 gjort noget for at hindre disse åbenlyse problemer omkring habilitet.
Skatteankenævnets medlemmer vælges af kommunalbestyrelsen blandt personer,  

 der er valgbare til kommunalbestyrelsen, og funktionsperioden svarer til  

 kommunalbestyrelsens funktionsperiode.
I praksis betyder det, at medlemmer af  

 de lokale politiske foreninger har denne fornøjelse.
Løsningen er typisk  

 amatørisme drevet til det yderste.
Umiddelbart er der næppe grund til at  

 tillægge dette panel andet end de bedste hensigter.
Men de her udnævnte  

 personer er ikke professionelle inden for skatteområdet.
Dette er også  

 hensigten, og der kan spores en stolthed over denne løsningsmodel.
De opnår  

 måske hen ad vejen en vis erfaring, men de er stadig amatørpolitikere og som  

 sådanne afhængige af sekretatiatets professionelle assistance.
Således kan  

 der være en vis mistanke om, at skatteinspektøren beredvilligt og hjælpsomt  

 sørger for at tilvejebringe de »rette« afgørelser.
Det er en  

 naturlig mistanke, og det bedste ville være at fjerne grunden til denne  

 mistanke fuldstændigt.
Retssikkerhed Forslagsstillerne er bekymrede over udviklingen i borgernes retssikkerhed.  

 Den øgede kompleksitet i skattelovgivningen, stigende skat, forudfyldte  

 blanketter, anonyme anmeldelser, skatteankenævn og mulighed for betragtelige  

 udgifter i forbindelse med anlagte skattesager.
Det er ikke hensigten med  

 forslaget at hindre opkrævning af skatter og ansættelsesmyndighedens mulighed  

 for at justere skatteindbetalingen opad for enkelte skatteydere.
Vi har  

 forståelse for, at der kan ske fejl fra skatteyderside på grund af den yderst  

 komplicerede og stadig mere omfangsrige skattelovgivning, som fører til  

 problemer.
Disse betragtninger kunne føre til et ønske om fradragsmulighed  

 for generel revisorbistand, men det er ikke ærindet i denne sag.
Forslagsstillerne finder det urimeligt, at skatteydere, som er utilfredse  

 med deres skatteansættelse, skræmmes bort fra at få deres sag prøvet, simpelt  

 hen fordi det er forbundet med for store udgifer.
Ofte kan sagsomkostningerne  

 overstige selve det beløb, sagen drejer sig om.
For at afholde alle og enhver  

 fra at få deres sag prøvet er det rimeligt at indføre den regel, der gælder  

 for sagsanlæg i øvrigt, nemlig at tabes sagen, må den tabende part udrede  

 omkostningerne.
Og vindes sagen af skatteyderen, skal det offentlige udrede  

 sagens fulde omkostninger.
Det skal gælde for skatteankenævn med fuldt beløb  

 og ligeledes i Landsskatteretten.
Forslaget vil ophæve den uretfærdighed, som her ligger i systemet.
Det må  

 være indlysende for enhver, at skattemyndighederne har al den nødvendige  

 ekspertise til rådighed og kan bruge denne i uendeligt omfang.
Skatteborgerne  

 må derimod købe denne viden hos eksperter, da skattelovgivningen er unødigt  

 kompliceret.
Derfor er det yderligere beskæmmende, at skattemyndighederne  

 overhovedet kan tabe en sag.
Det tyder på, at der kan være et vist element af  

 terror til stede.
Er det et spil, der køres, som skal skræmme befolkningen  

 fra at kommentere deres skatteansættelse, vil dette forslag selvfølgelig ikke  

 blive vedtaget.
Er der derimod et reelt ønske om en fair behandling af  

 skatteborgerne, vil det ikke virke urimeligt, at der ydes fuld kompensation  

 for de nødvendige udgifter.
Man kan let fristes til at tro, der er tale om chikane, idet  

 ligningsstatistikken afslører, at når borgerne klager til Landsskatteretten  

 over Told- og Skattestyrelsens afgørelser, viser mere end halvdelen af  

 afgørelserne sig at være mere eller mindre forkerte, og borgerne får penge  

 tilbage.
Der er tale om lange og komplicerede sagsforløb, som også koster  

 store summer undervejs.
De borgere, som klager, skal betale undervejs, og ved  

 afgørelser efter skatteankenævnene sker der kun en begrænset refusion.  

 Således må en skatteyder indbetale det pålignede beløb ved årsopgørelsens  

 ankomst inkl. renter på op mod 36 pct.
Påklages denne årsopgørelse, og  

 skatteyderen får medhold, sker der ikke tilbagebetaling af de indbetalte  

 renter.
Hele denne klagegang er domineret af en skattemyndighed i statens  

 tjeneste, hvor borgere imødekommende nok kan klage, men alligevel altid vil  

 tabe deres sag.
Også når de vinder i retten.
Det er på høje tid, at de nødvendige ændringer bliver gennemført.
Alt for  

 mange mennesker har i tidens løb været chikaneret af skattemyndighederne.
Vi  

 har haft mange personlige tragedier, som kunne have været undgået.
Og med  

 dette forslag om fuld omkostningsdækning til de skatteydere, som vinder deres  

 skattesag, ville det være muligt at forbedre borgernes retsssikkerhed i  

 betydelig grad.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af fuld  

 omkostningsdækning i de tilfælde, hvor skatteydere vinder anlagte  

 skattesager.
(Beslutningsforslag nr.
B 34).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
