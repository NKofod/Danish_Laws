Skriftlig fremsættelse (9. januar  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 Arbejdsmarkedets Tillægspension, arbejdsmarkeds- fondsloven,  

 ligningsloven, pensionsbeskatningsloven og personskatteloven. (Ændring  

 af den Særlige Pensionsopsparing m.v.).
(Lovforslag nr.
L 46).
 Lovforslaget indeholder en ændring af den  

 Særlige Pensionsopsparing (SP) og en sammenlægning med den  

 Midlertidige Pensionsopsparing (DMP).
I 1998 blev DMP´en indført.
Herefter skulle  

 lønmodtagere og selvstændige erhvervsdrivende indbetale 1  

 procent af deres indkomst til en pensionsopsparing.
Det indbetalte  

 beløb blev godskrevet den enkelte på en konto hos ATP og ville  

 blive udbetalt - inklusive renter - når den pågældende  

 fyldte 65 år.
I 1999 blev DMP-ordningen afløst af SP.
SP er en  

 videreførsel af DMP, men med den væsentlige ændring, at  

 der blev indført et omfordelingselement.
I SP bliver det indbetalte  

 beløb godskrevet den enkeltes konto i forhold til  

 beskæftigelsesgraden målt som indbetalt ATP-bidrag i perioden.  

 Alle medlemmer kan således maksimalt få godskrevet, hvad der  

 svarer til det, der godskrives en fuldtidsbeskæftiget  

 lønmodtager, uanset hvor meget de måtte have indbetalt i SP i  

 indkomstperioden.
Det er regeringens opfattelse, at der med SP'en ikke er  

 tale om en reel pensionsopsparing men i højere grad om en skat  

 på beskæftigelsen.
Regeringen mener, at det oprindelige  

 formål med DMP - at etablere en pensionsopsparing, der skal sikre den  

 enkelte et forsørgelsesgrundlag ved pensionsalderen - fortsat er  

 vigtigt og bør bevares, men at det fiskale element skal udgå af  

 ordningen, så der bliver tale om en reel pensionsopsparing for den  

 enkelte.
Det foreslås derfor, at SP ændres, så den ligner  

 den oprindelige DMP-ordning.
For at undgå administrativt besvær for  

 erhvervslivet i forhold til at skulle ændre lønsedler mv.  

 foreslås det, at ændringen i praksis sker ved, at DMP  

 ophæves og indeståendet overflyttes til SP, som så til  

 gengæld så vidt muligt reguleres i overensstemmelse med reglerne  

 for DMP.
DMP er en ordning under afvikling, og en sammenlægning med SP  

 vil tillige give den enkelte et bedre overblik over sin samlede  

 pensionsopsparing.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
