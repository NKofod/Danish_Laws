Skriftlig fremsættelse (21. marts  

 2001) Socialministeren (Henrik Dam Kristensen) :
 Herved tillader jeg mig for Folketinget at  

 fremsætte:
Forslag til lov om ændring af lov om social  

 service, lov om retssikkerhed og administration på det sociale  

 område og lov om embedslægeinstitutioner m.v. (Tilsyn med  

 indsatsen overfor ældre m.v.) (Lovforslag nr.
L 192).
 Lovforslaget kan i hovedtræk opdeles i tre  

 elementer, der tilsammen skal sikre større gennemsigtighed, mere  

 demokrati og forbedring af myndighedens tilsyn med udførernes indsats  

 overfor de ældre i plejehjem og lignende boliger.
 1.	Det foreslås, at kommunerne skal udarbejde planer for den  

 samlede pleje- og omsorgsindsats overfor de ældre, der bor i plejehjem  

 og lignende boliger.
 2.	Det foreslås endvidere, at kommunerne skal oprette bruger- og  

 pårørenderåd i forbindelse med plejehjem og lignende  

 boliger.
3.	Endeligt foreslås det, at kommunerne mindst to gange  

 årligt skal aflægge uanmeldte tilsynsbesøg i plejehjem og  

 lignende boligenheder, samt at udarbejde tilsynsrapporter efter hvert  

 tilsynsbesøg.
Kommunerne skal endvidere ansætte én eller  

 flere læger som sundhedsfaglige rådgivere, der bl.a. mindst  

 én gang årligt skal foretage en sundhedsfaglig gennemgang i  

 plejehjem og lignende boligenheder, og underretter bl.a. embedslægerne  

 herom.
Kommunerne skal efter forslaget én gang om året udarbejde  

 en samlet redegørelse for kommunens tilsyn med henblik på  

 drøftelse heraf i kommunalbestyrelsen.
Formålet med forslaget er at skabe større  

 sikkerhed for kvaliteten i den kommunale indsats overfor ældre i  

 plejehjem og lignende boliger.
Ved at skabe større åbenhed om  

 forholdene i plejehjem o.lign., og ved i højere grad at inddrage  

 brugere og pårørende i tilrettelæggelsen af pleje- og  

 omsorgsindsatsen, vil der blive skabt gode rammer for løbende at  

 følge op på kvaliteten i indsatsen.
De to årlige  

 tilsynsbesøg, de nye lægefaglige rådgivere, samt  

 embedslægernes inddragelse vil endvidere sikre et godt grundlag for at  

 de kommunale myndigheders systematiske opfølgning på, om  

 udførernes indsats er tilfredsstillende.
Et vigtigt element i forslaget er den øgede  

 åbenhed omkring indsatsen overfor de svage ældre.
Brugere og  

 pårørende skal have adgang til de relevante oplysninger om  

 forholdene i plejehjem og lignende.
Derfor bliver det med forslaget en pligt  

 for kommunerne at offentliggøre rapporter og redegørelser, og  

 dermed lægge op til en åben debat om hvorvidt udførernes  

 indsats er tilfredsstillende.
Det er min forventning at denne øgede  

 åbenhed, sammen med inddragelsen af de ældre og deres  

 pårørende i tilrettelæggelsen af hverdagens opgaver, vil  

 kunne medvirke til et kvalitetsløft, som tilsyn og kontrol ikke i sig  

 selv kan sikre.
Merudgifterne ved lovforslaget skønnes at blive 2,3  

 mill. kr. i 2001 og 21,1 mill de følgende år.
Kommunernes  

 merbelastning udgør 2,3 mill. kr. i 2001 og 13,3 mill. kr. i 2002 og  

 fremefter.
Kommunerne kompenseres for merudgiften gennem regulering af  

 bloktilskuddet.
 Merudgifterne vil fra 2002 og fremover blive søgt  

 afholdt af satspuljemidler.
 Med disse bemærkninger skal jeg indstille  

 lovforslaget til Folketingets velvillige behandling.
