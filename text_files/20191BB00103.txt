Fremsat den 26. februar 2020 af Henning Hyllested (EL), Eva Flyvholm (EL), Jette Gottlieb (EL), Rune Lund (EL), Søren Egge Rasmussen (EL), Victoria Velasquez (EL) og Mai Villadsen (EL) Forslag til folketingsbeslutning om forsøg med roadpricing Folketinget opfordrer regeringen til at iværksætte et landsdækkende forsøg med roadpricing.
Bemærkninger til forslaget At indføre roadpricing er en bunden opgave i en kommende klimahandlingsplan, og der er ingen grund til at afvente forhandlinger herom eller anbefalingerne fra kommissionen om grøn omstilling af personbiler, før der sættes gang i planlægningen af forsøg med roadpricing.
 Forslaget er en videreformidling af et ønske fra et markant flertal i Københavns Borgerrepræsentations Økonomiudvalg fremført i tilknytning til byens kommuneplan 2019.
Flertallet i Københavns Borgerrepræsentations Økonomiudvalg består af Socialdemokratiet, Enhedslisten, Alternativet, Socialistisk Folkeparti og Dansk Folkeparti, som på Økonomiudvalgets møde den 3. december 2019 vedtog ændringsforslag med følgende ordlyd: »Opstart af et landsdækkende forsøg med roadpricing, og efterfølgende implementering i fuld skala, for at reducere trafikkens klima-påvirkning, samt finansiere ny klimavenlig infrastruktur.« Det Konservative Folkeparti og Venstre støttede også formuleringen, men forudsatte en tilføjelse om, at »Indførsel af roadpricing skal ske i sammenhæng med omlæggelse af andre bilrelaterede afgifter, så det ikke bliver dyrere at have bil for borgere i hovedstadsområdet.« Denne tilføjelse blev dog afvist af flertallet.
Der henvises til referat af møde i Københavns Borgerrepræsentations Økonomiudvalg den 3. december 2019. Uddrag af referatet fremgår af bilag 1.
 Forslag om et forsøg med roadpricing blev også fremført af Trængselskommissionen i 2013 som det eneste reelle redskab, der vil kunne reducere trængsel effektivt (»Mobilitet og fremkommelighed i hovedstaden«, betænkning 1539, september 2013). Dengang blev forslaget hældt ned ad brættet af et massivt flertal i Folketinget, inden blækket var tørt i Trængselskommissionens slutrapport.
Siden da er trængslen blot blevet værre, jo mere man har udbygget motorvejsnettet.
I dag er der nu også kommet væsentlig større fokus på klimaproblemet, og et forsøg bør derfor have både trængsel og klima som formål.
 Med forslaget opfordres regeringen til at påbegynde udformningen af et landsdækkende forsøg, hvis rammer forhandles politisk med henblik på iværksættelse, og hvor kommissionen om grøn omstilling af personbilers eventuelle anbefalinger vedrørende roadpricing kan inddrages.
 På baggrund af en evaluering af forsøget kan det efterfølgende besluttes, om roadpricing skal implementeres i fuld skala for at reducere trafikkens klimapåvirkning og finansiere ny, klimavenlig infrastruktur.
Skriftlig fremsættelse Henning Hyllested (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forsøg med roadpricing.
(Beslutningsforslag nr.
B 103) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
Bilag 1 Uddrag af referat fra Københavns Borgerrepræsentations Økonomiudvalgs beslutninger på møde den 3. december 2019:
 »Socialdemokratiet, Enhedslisten, Alternativet, Radikale Venstre og SF fremsatte følgende ændringsforslag (ÆF 68) om tilføjelse af følgende tekst til afsnit i den politiske hovedstruktur om den grønne dagsorden vedrørende Københavns Kommunes ønsker til ændret lovgivning:
»Opstart af et landsdækkende forsøg med roadpricing, og efterfølgende implementering i fuld skala, for at reducere trafikkens klima-påvirkning, samt finansiere ny klimavenlig infrastruktur.« Venstre og Det Konservative Folkeparti fremsatte følgende underændringsforslag (ÆF 69) til ÆF 68 om, at teksten ændres til:
»Opstart af et landsdækkende forsøg med roadpricing, og efterfølgende implementering i fuld skala, for at reducere trafikkens klimapåvirkning, samt finansiere ny klimavenlig infrastruktur.
Indførsel af roadpricing skal ske i sammenhæng med omlæggelse af andre bilrelaterede afgifter, så det ikke bliver dyrere at have bil for borgere i hovedstadsområdet.« Det af Venstre og Det Konservative Folkeparti fremsatte underændringsforslag (ÆF 69) blev ikke anbefalet over for Borgerrepræsentationen med 2 stemmer mod 11. Ingen medlemmer undlod at stemme.
 For stemte: V og C.
 Imod stemte: A, Ø, Å, B, F og O.
 Det af Socialdemokratiet, Enhedslisten, Alternativet, Radikale Venstre og SF fremsatte ændringsforslag (ÆF 68) blev herefter anbefalet over for Borgerrepræsentationen med 11 stemmer mod 2. Ingen medlemmer undlod at stemme.
 For stemte: A, Ø, Å, B, F og O.
