Skriftlig fremsættelse (9. oktober 2014) Miljøministeren (Kirsten Brosbøl):
 Herved tillader jeg mig for Folketinget at fremsætte:
Forslag til lov om ændring af lov om jagt og vildtforvaltning (Styrkelse af vildtudbytteindberetning m.v.) (Lovforslag nr.
L 31) Lovforslagets formål er at skabe et øget incitament til, at jægere fremover foretager den lovpligtige indberetning af deres vildtudbytte, således at datagrundlaget for en vurdering af udviklingen af vildtbestandene i Danmark forbedres.
Jægernes vildtudbytteindberetning udgør baggrunden for fastsættelsen af jagttider med henblik på at sikre en fortsat bæredygtig bestandsudvikling.
 Lovforslaget indeholder en bestemmelse om, at jægere kun vil kunne få fornyet deres jagttegn, hvis de foretager vildtudbytteindberetning.
 Endvidere foreslås en præcisering og en mindre udvidelse af lovens eksisterende bemyndigelsesbestemmelse om fastsættelse af nærmere regler vedrørende indberetning af vildtudbytte.
 Det foreslås som en konsekvens af disse ændringer at afskaffe muligheden for at kunne straffe for manglende vildtudbytteindberetning.
 Det foreslås endelig, at lovens nuværende henvisning til borgerlig straffelov bringes i overensstemmelse med denne lovs nuværende titel (straffeloven).
 Lovforslaget skal bl.a. ses under henvisning til, at Vildtforvaltningsrådet har anbefalet en lovændring med henblik på at opnå en højere indberetningsprocent, således at der tilvejebringes et mere solidt datagrundlag at fastsætte jagttider på.
 Målet er, at loven træder i kraft den 1. januar 2015.
 Idet jeg i øvrigt kan henvise til lovforslaget med tilhørende bemærkninger, skal jeg anbefale forslaget til Folketingets velvillige behandling.
