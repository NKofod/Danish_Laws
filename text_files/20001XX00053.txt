Skriftlig fremsættelse (11. oktober  

 2000) Socialministeren (Henrik Dam Kristensen):
 Jeg tillader mig herved for Folketinget at  

 fremsætte:
Forslag til lov om ændring af lov om dagpenge ved  

 sygdom eller fødsel (Forlængelse af dagpengeperioden) (Lovforslag nr.
L 55).
 Lovforslaget fremsættes som led i  

 udmøntningen af aftalen mellem regeringen, SF og Enhedslisten om  

 finansloven for 2001.
Formålet med forslaget er at forlænge  

 udbetalingen af sygedagpenge i de situationer, hvor der ikke inden  

 varighedsgrænsen på 52 uger er sket en sådan afklaring af  

 modtagerens arbejdsevne, at der kan træffes beslutning om, hvilke  

 tilbud der kan iværksættes.
Med de nuværende regler om  

 forlængelse af dagpengeperioden har en række personer derfor  

 måttet overgå til kontanthjælpssystemet, fordi der ikke i  

 løbet af sygedagpengeperioden er gennemført denne  

 afklaring.
Efter sygedagpengeloven er dagpengene en korttidsydelse,  

 som skal søges afløst af andre sociale eller  

 arbejdsmarkedsmæssige ydelser og foranstaltninger, når der ikke  

 er udsigt til at modtageren kan blive rask og genvinde arbejdsevnen.
Derfor  

 ophører udbetalingen som udgangspunkt, når der er udbetalt  

 sygedagpenge i 52 uger i de 18 forudgående kalendermåneder.
Loven indeholder i dag visse muligheder for at  

 forlænge dagpenge- perioden.
En af disse muligheder indebærer, at  

 sygedagpengemodtagere   for hvem der er rejst sag om førtidspension  

 fortsætter med at modtage sygedagpenge, indtil der er truffet  

 afgørelse i førtidspensions- sagen.
 En sag om førtidspension kan efter reglerne i  

 pensionsloven normalt først påbegyndes fra det tidspunkt, hvor  

 det konstateres, at alle aktiverings-, revaliderings- og  

 behandlingsmæssige samt andre foranstaltninger har været  

 afprøvet.
Sygedagpengene forlænges også, hvis det anses  

 for overvejende sandsynligt, at revalidering vil blive iværksat.
Det er  

 imidlertid efter Den Sociale Ankestyrelses langvarige praksis kun muligt for  

 kommunen at anvende denne forlængelsesbestemmelse, hvis der er udsigt  

 til, at revalideringen kan medføre mulighed for arbejdsplacering og  

 tilbagevenden til arbejdsmarkedet på normale vilkår.
Forlængelsesbestemmelsen kan således ikke  

 anvendes i forhold til personer, for hvem der ikke er sket en  

 tilstrækkelig afklaring af arbejdsevnen, og hvor det derfor er  

 nødvendigt at iværksætte en indsats i form af en  

 arbejdsprøvning, aktivering eller lignende, med henblik på at  

 kunne vurdere, om der f.eks. skal rejses sag om førtidspension eller  

 ske visitering til fleksjob eller anden afklarende foranstaltning.
Dette har  

 i dag givet problemer i de tilfælde, hvor kommunen ikke som led i sin  

 dagpengeopfølgning har gennemført eller har haft mulighed for  

 at iværksætte de nødvendige afklarende, aktive tilbud  

 inden varighedsgrænsen blev nået.
Det foreslås derfor, at der med virkning fra 1.  

 januar 2001 indføres en ny forlængelsesmulighed i loven,  

 således at kommunen skal fortsætte udbetalingen af sygedagpenge  

 ud over varighedsgrænsen til personer, hvor det anses for  

 nødvendigt at gennemføre arbejdsprøvning, aktivering  

 e.l. for at skabe klarhed over, om der skal rejses sag om  

 førtidspension, visitering til fleksjob eller anden afklarende  

 foranstaltning.
Efter forslaget skal sygedagpengene forlænges med 13  

 uger og med yderligere 13 uger, hvis der ikke er skabt tilstrækkelig  

 afklaring af personens arbejdsevne inden for de første 13 uger.
 Den foreslåede forlængelsesmulighed vil give  

 kommunerne en betydelig tilskyndelse til at iværksætte den  

 fornødne afklarende indsats, mens personen modtager sygedagpenge, idet  

 udgifter til dagpenge efter den 52. uge fuldt ud finansieres af kommunerne.  

 Der vil herved ske en begrænsning i antallet af tilfælde, hvor en  

 person ved ophør af dagpengeudbetalingen skulle overgå til  

 kontanthjælpssystemet.
 Regeringen vil følge lovændringen tæt  

 for at sikre, at den foreslåede forlængelsesmulighed virker efter  

 hensigten.
Forslaget skønnes samlet at ville medføre en  

 offentlig merudgift på 79,4 mill. kr. årligt fra 2001 og  

 fremefter.
Beløbet er sammensat af en merudgift til sygedagpenge  

 på 118,7 mill. kr. og en mindreudgift til kontanthjælp på  

 39,4 mill. kr.
 Med disse bemærkninger skal jeg indstille  

 lovforslaget til Folketingets velvillige behandling.
