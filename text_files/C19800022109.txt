(Til samtlige skattemyndigheder) Ved lov nr. 581 af 19. december 1980 er ligningslovens § 19 blevet ændret,  

 således at der ved kursfastsættelsen af ikke-børsnoterede aktier og anparter  

 ved beregningen af den indre værdi kan foretages fradrag for de på selskabets  

 opgørelsestidspunkt endnu ikke forfaldne beløb afsat til betaling af udbytte  

 for selskabets senest afsluttede regnskabsår, samt for selskabsskatter, som  

 er eller kan forventes pålignet selskabet for tiden forud for  

 opgørelsesdagen.
 Ændringen, som direkte kun vedrører formuebeskatningen, har virkning fra  

 og med indkomståret 1981, og de ændrede kurser vil fremgå af  

 statsskattedirektoratets aktiekursliste, der i 1982 vil blive udsendt til  

 brug ved skatteligningen for indkomståret 1981.
Aktiekurserne i den aktiekursliste, der vil blive udsendt til brug ved  

 skatteligningen for indkomståret 1980, er fortsat beregnet efter de hidtidige  

 principper.
Kursen i aktiekurslisten er i en række tilfælde vejledende ved  

 værdiansættelse, der foretages i 1981, jf. herved Skattedepartementets  

 Meddelelser nr. 36, s. 107.
Skattedepartementet skal anmode skattemyndighederne om i disse tilfælde  

 ikke at tilsidesætte værdiansættelser af unoterede aktier i et dødsbo eller  

 ved en gaveafgiftsberegning, såfremt aktierne er ansat til en værdi, der  

 svarer til den senest offentliggjorte skattekurs omberegnet efter lovens nye  

 retningslinjer, og skæringsdagen for aktivets overdragelse falder den 1.  

 januar 1981 eller på et senere tidspunkt, inden aktiekurslister opgjort efter de  

 nye retningslinjer er udsendt.
Dette gælder også opgørelser i henhold til kildeskattelovens § 14, når  

 dødsfaldet er indtrådt i ovennævnte tidsrum.
Dog er det ved disse opgørelser  

 den nærmest ved dødsdagen konstaterede kurs, der eventuelt kan godkendes med  

 en ændret værdi som følge af lovændringen.
 Opmærksomheden henledes på, at der ikke ved det anførte er sket nogen  

 ændring i kildeskattelovens hovedprincip, hvorefter det er aktivets værdi i  

 handel og vandel på skæringsdagen, der skal lægges til grund for  

 afgiftsberegningen.
 Tvivlstilfælde forelægges for statsskattedirektoratet.
