Skriftlig fremsættelse (13. marts  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om aktiv  

 socialpolitik, integrationsloven, lov om fleksydelse og lov om retssikkerhed  

 og administration på det sociale område. (Bagudbetaling af  

 kontanthjælp m.v., ændring af reglerne om ledighedsydelse,  

 indførelse af bemyndigelse vedrørende personer fra  

 Færøerne og Grønland på døgninstitutioner  

 m.v., ændring af reglerne om fleksydelse og om lægers honorering  

 i koordinationsudvalg).
(Lovforslag nr.
L 161).
 Lovforslaget indeholder 5 delelementer og er en  

 opfølgning på Kommuneaftalen for 2002, satspuljeforhandlinger og  

 en aftale mellem  henholdsvis Grønland, Færøerne og  

 Danmark.
Bagudbetaling af kontanthjælp og introduktionsydelse Forslaget indebærer, at kontanthjælp og  

 introduktionsydelse til forskel fra i dag udbetales bagud og er en  

 følge af aftalerne om den kommunale økonomi  for 2002.
Baggrunden for forslaget er ønsket om at opnå  

 større gennemskuelighed og ensartethed med andre ydelser, som allerede  

 er bagudbetalte, fx arbejdsløshedsdagpenge og løn.
Samtidig  

 skabes sammenhæng mellem fx deltagelse i aktivering og udbetalt ydelse  

 og dermed øget incitament.
Forslaget indebærer også  

 administrativ forenkling.  Med den mere direkte sammenhæng mellem  

 rådighed, aktivering og udbetaling af kontanthjælp, finder  

 regeringen, at der ikke længere er behov for bestemmelsen om  

 begrænsning af nedsættelsen af den månedlige hjælp  

 med 30 pct. ved udeblivelse fra aktivering eller anden  

 beskæftigelsesmæssig foranstaltning.
 Integrationslovens regler om udbetaling af  

 introduktionsydelse svarer til reglerne om udbetaling af kontanthjælp i  

 lov om aktiv socialpolitik, hvorfor der i integrationsloven  

 gennemføres tilsvarende ændringer som efter lov om aktiv  

 socialpolitik.
Ledighedsydelse ved overgang til ustøttet  

 beskæftigelse Forslaget skal sikre, at personer, der går fra  

 fleksjob til ustøttet beskæftigelse, bevarer retten til  

 ledighedsydelse, indtil de  har haft mulighed for at optjene ret til  

 arbejdsløshedsdagpenge.
Forslaget skal sikre, at gruppen vil  

 være sikret i tilfælde af ledighed allerede fra det tidspunkt,  

 hvor de overgår til ordinær beskæftigelse.
Forslaget er en  

 opfølgning på en indgået aftale med satspuljepartierne fra  

 maj 2001 om at sikre persongruppen som led i  

 førtidspensionsreformen.
Fleksydelse Den primære årsag til at fremsætte  

 lovforslaget nu er behovet for en dispensationsordning, således at der  

 kan dispenseres fra fristen til at anvende overgangsordningen for ca. 200  

 personer, der ikke har haft mulighed for at blive tilmeldt fleksydelse.  

 Fristen var den 1. oktober 2001. For en række af disse personer skyldes  

 den manglende tilmelding inden fristens udløb bl.a., at kommuner og  

 A-kasser ikke har bidraget med de nødvendige oplysninger.
Det  

 foreslås endvidere, at reglerne om indhentelse og videregivelse af  

 oplysninger fra myndigheder m.v. kommer til at svare til reglerne i  

 arbejdsløshedsforsikringsloven.
Forslaget er en følge af  

 satspuljeaftale.
Honorering af læger i koordinationsudvalgene Lovforslaget er en opfølgning på  

 forhandlingerne om satsreguleringspuljen for 2001 og skal ses i lyset af  

 ønsket om, at der er repræsentanter for Praktiserende  

 Lægers Organisation (P.L.O.) med henblik på at styrke arbejdet i  

 koordinationsudvalget som led i indsatsen for et mere rummeligt  

 arbejdsmarked.
 Præcisering af reglerne om betaling for personer fra  

 Grønland og Færøerne med ophold i Danmark m.v.
Forslaget hviler på en aftale mellem henholdsvis  

 Færøerne, Grønland og Danmark og giver  

 beskæftigelsesministeren bemyndigelse til at fastsætte regler i  

 overensstemmelse med den praksis, der har været gældende siden  

 særforsorgens udlægning for personer fra Færøerne og  

 Grønland, der får ophold i Danmark i døgninstitution med  

 henblik på pleje eller revalidering på foranledning af de sociale  

 myndigheder.
Reglerne gælder også for danskere, der får  

 ophold på Færøerne eller i Grønland og svarer til  

 de almindelige betalingsregler mellem danske kommuner.
Eventuel uenighed  

 forslås   som noget nyt   indbragt for Den Sociale Ankestyrelse.
 Forslaget skønnes at have en merudgift på 2,8  

 mill. kr. i 2002, 3,4 mill. kr. i 2003, 3,7 mill. kr. i 2004 og 3,9 mill. kr.  

 i 2005. Forslaget skønnes at give staten en merudgift på 0,5  

 mill. kr. i 2002, 1,0 mill. kr. i 2003, 1,1 mill. kr. i 2004 og 1,2 mill. kr.  

 i 2005. Merudgiften for kommunerne skønnes til 2,2 mill. kr. i 2002,  

 2,5 mill. kr. i 2003, 2,6 mill. kr. i 2004 og 2005.
Forslaget har ikke administrative konsekvenser for det  

 offentlige eller erhvervslivet.
Der er ikke miljømæssige  

 konsekvenser, og lovforslaget indeholder ikke EU-retlige aspekter.
Forslaget træder i kraft den 1. juli 2002, dog  

 således at reglerne om bagudbetaling af kontanthjælpen og  

 introduktionsydelse af hensyn til den kommunale administration først  

 træder i kraft den 1. januar 2003, og således at reglerne om  

 dispensation fra tilmeldingsfristen for fleksydelse træder i kraft  

 dagen efter offentliggørelsen i Lovtidende.
Reglerne om regulering af  

 fleksydelsen og honorereringen af lægerne har virkning fra 1. januar  

 2002.
 Idet jeg i øvrigt henviser til lovforslaget og de  

 ledsagende bemærkninger, skal jeg på regeringens vegne anbefale  

 lovforslaget til Tingets velvillige behandling.
