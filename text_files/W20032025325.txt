Ankestyrelsens principafgørelse P-31-03 om helbredstillæg - beregning - fradrag af tilskud fra privat sygeforsikring Resume:
 Tilskud fra en privat sygeforsikring skulle trækkes fra den samlede udgift til tandprotese, før beregning af helbredstillæg.
 Begrundelsen var, at tillægget ifølge bemærkningerne til lovforslaget  skulle være subsidiært i forhold til tilskud efter anden lovgivning eller private ordninger som fx Sygeforsikringen "danmark".
 Love:
Lov om social pension - lovbekendtgørelse nr. 697 af 21. august 2002 - § 14a, stk. 4 Sagsfremstilling:
 En pensionist søgte i januar 2003 hjælp til udgifter til ny tandprotese.
 Kommunen beregnede tilskuddet efter fradrag af det tilskud, som pensionisten var berettiget til fra Sygeforsikringen "danmark".
 Det sociale nævn tiltrådte kommunens afgørelse med den begrundelse, at der kun kan ydes helbredstillæg til betaling af pensionistens egne udgifter.
 Klagen fra pensionisten var begrundet med, at han syntes, at det var urimeligt, at han ikke fik den fulde erstatning fra det forsikringsselskab, han betalte præmie til.
 Sagen blev behandlet i principielt møde med henblik på afklaring af , om der ved beregning af helbredstillæg skal ske fradrag af tilskud fra Sygeforsikringen "danmark", før tillægget beregnes.
 Afgørelse:
 Tilskud fra Sygeforsikringen "danmark" skulle trækkes fra pensionistens samlede udgift til tandprotese før beregning af helbredstillæg.
 Begrundelsen var, at tillægget efter pensionslovens § 14 a, stk. 4, ydes til pensionistens egne udgifter til tandproteser, briller og fodbehandling, såfremt kommunen vurderer, at udgiften er nødvendig.
 Det fremgår af bemærkningerne til lovforslaget, at tillægget ydes subsidiært i forhold til tilskud efter anden lovgivning eller private ordninger som fx Sygeforsikringen "danmark".
 Ankestyrelsen tiltrådte således nævnets afgørelse.
