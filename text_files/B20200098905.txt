Bekendtgørelse om import af hampefrø og rå hamp1) I medfør af § 1, stk. 1, nr. 1 og stk. 3, § 1 a, stk. 1, § 4, stk. 1 og 5, § 22, stk. 2 og § 24 i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 115 af 6. februar 2020, fastsættes efter bemyndigelse i henhold til § 5, stk. 1, nr. 1, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
 § 1. Bekendtgørelsen indeholder supplerende bestemmelser til Kommissionens delegerede forordning (EU) 2016/1237 om supplerende regler til Europa-Parlamentets og Rådets forordning (EU) nr. 1308/2013, for så vidt angår bestemmelserne for anvendelse af ordningen med import- og eksportlicenser, vedrørende de hampeprodukter, som efter artikel 189, stk. 1, i Europa-Parlamentets og Rådets forordning (EU) nr. 1308/2013, kun må importeres, hvis følgende betingelser er opfyldt:
 1) Frø til udsæd af hampesorter, henhørende under KN-kode ex 1207 99 20, som er ledsaget af et bevis for, at indholdet af tetrahydrocannabinol ikke overstiger det indhold, der er fastsat for den pågældende sort i artikel 32, stk. 6, og artikel 35, stk. 3, i forordning (EU) nr. 1307/2013.
 2) Rå hamp, henhørende under KN-kode 5302 10 00, som er ledsaget af et bevis for, at indholdet af tetrahydrocannabinol ikke overstiger det indhold, der er fastsat for den pågældende sort i artikel 32, stk. 6, og artikel 35, stk. 3, i forordning (EU) nr. 1307/2013.
 3) Hampefrø til andre formål end udsæd, henhørende under KN-kode 1207 99 91, og som kun må importeres af importører, der er godkendt af medlemsstaten, for at sikre, at frøene ikke anvendes til udsæd.
 Stk. 2. Fodervirksomheder, der vil importere hampefrø til andre formål end udsæd hørende under KN kode 1207 99 91 fra et tredjeland, skal efter § 20, stk. 3, i bekendtgørelse om foder og fodervirksomheder eller bestemmelser, der måtte afløse bestemmelsen, være registreret eller godkendt til denne aktivitet hos Fødevarestyrelsen, inden importen påbegyndes.
 § 2. Ansøgning om importlicens skal indsendes til Landbrugsstyrelsen på det ansøgningsskema, der kan findes på Landbrugsstyrelsens hjemmeside.
 Stk. 2. Ansøgningen om importlicens for hampefrø til udsæd og rå hamp, jf. § 1, stk. 1, nr. 1 og 2, skal endvidere være vedlagt følgende:
1) oplysning om hvilke hampesorter, der planlægges importeret, og 2) hvis sorten ikke fremgår af EUs sortsliste, skal der indsendes bevis for, at indholdet af tetrahydrocannabinol ikke overstiger 0,2 % i form af et bevis fra tredjelande, der er ligestillet med medlemsstater, jf.
Rådets beslutning 2003/17/EF.
Sorten skal godtgøres at være bestemt til udførsel eller genudførsel til tredjelande.
 Stk. 3. Ved ansøgning om importlicens for hampefrø til andre formål end udsæd, jf. § 1, stk. 1, nr. 3, skal der:
 1) Indsendes bevis for, at importøren er registreret eller godkendt til denne aktivitet hos Fødevarestyrelsen, jf. § 1, stk. 2.
 2) Afgives erklæring på tro og love om, at der inden for 12 måneder fra datoen for udstedelsen af importlicensen indsendes bevis til Landbrugsstyrelsen for, at de hampefrø, der er omfattet af licensen, har undergået en af de operationer, der fremgår af artikel 9, stk. 4, 1. pkt., litra a  c, i forordning (EU) 2016/1237.
 § 3. Importøren af hampefrø til udsæd, jf. § 1, stk. 1, nr. 1, og rå hamp, jf. § 1, stk. 1, nr. 2, skal indsende kopi af den officielle certificeringsmærkeseddel til Landbrugsstyrelsen efter varens overgang til fri omsætning i EU.
 § 4. Anmodninger om dispensation fra følgende regler vedrørende hampefrø til andre formål end udsæd, jf. § 1, stk. 1, nr. 3, skal indsendes til Fødevarestyrelsen:
 1) Anmodning om tilladelse efter artikel 9, stk. 4, 1. pkt., litra b, i forordning (EU) 2016/1237, til at forhøje mængden af hampefrø i frøblandinger til foderbrug fra 15 % til 25 %.
 2) Anmodning i henhold til artikel 9, stk. stk. 4, 2. pkt., i forordning (EU) 2016/1237, om forlængelse af fristen fastsat i § 2, stk. 3, for indsendelse af bevis for, at hampefrø til andre formål end udsæd har undergået de operationer, der er opregnet i artikel 9, stk. 4, 1. pkt., litra a  c, i forordning (EU) 2016/1237.
 § 5. Importører af hampefrø til anvendelse til foderbrug, skal kunne dokumentere, at hver sending hampefrø er blandet sammen med andre frø end hampefrø, således at blandingen lever op til betingelsen i artikel 9, stk. 4, 1. pkt., litra b, i forordning (EU) 2016/1237, om, at blandingen højst består af 15 % hampefrø i forhold til den samlede mængde frø, medmindre Fødevarestyrelsen i henhold til bestemmelsen artikel 9, stk. 4, 1. pkt., litra b, i forordning (EU) 2016/1237, har givet dispensation til, at blandingen kan bestå af op til 25 % hampefrø.
Stk. 2. Importøren af hampefrø til andre formål end udsæd, skal endvidere dokumentere, at fristen fastsat i § 2, stk. 3, nr. 2, er overholdt.
Såfremt der er opnået dispensation i henhold til artikel 9, stk. stk. 4, 2. pkt., i forordning (EU) 2016/1237, om forlængelse fristen fastsat i § 2, stk. 3, nr. 2, skal importøren dokumentere, at den forlængede frist overholdes.
 Stk. 3. Dokumentationen i stk. 1 og stk. 2 skal foreligge, inden sendingen tages i anvendelse eller omsættes.
 § 6. Skriftlig kommunikation med Landbrugsstyrelsen og Fødevarestyrelsen skal ske digitalt.
 § 7. Landbrugsstyrelsen forestår kontrol i forbindelse med udstedelse af licenser og efterfølgende dokumentkontrol.
 § 8. Medmindre strengere straf er forskyldt efter anden lovgivning, straffes med bøde den, der:
 1) Overtræder § 3 ved at undlade at indsende kopi af den officielle certificeringsmærkeseddel efter varens overgang til fri omsætning i EU.
 2) Overtræder § 5, stk. 3, ved at anvende eller omsætte en sending, inden dokumentationen fastsat i § 5, stk. 1 eller stk. 2, foreligger.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 9. Bekendtgørelsen træder i kraft den 1. juli 2020.
Landbrugsstyrelsen, den 26. juni 2020 Jette Petersen / Camilla Packert Hansen 1) I bekendtgørelsen er der medtaget visse bestemmelser fra Europa-Parlamentets og Rådets forordning (EU) nr. 1308/2013 af 17. december 2013 om en fælles markedsordning for landbrugsprodukter og om ophævelse af Rådets forordning (EØF) nr. 922/72, (EØF) nr. 234/79, (EF) nr. 1037/2001 og (EF) nr. 1234/2007, EU Tidende 2013, nr.
L 347, side 671. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
