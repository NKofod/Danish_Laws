Nr BTB 17 Betænkning over Forslag til folketingsbeslutning om officiel anerkendelse  

 af de republikker i Jugoslavien, der ved flertal ved frie demokratiske  

 afstemninger har truffet beslutning om at opnå uafhængighed og selvstændighed  

 (Af Annette Just (FP) m.fl.)   

 Nr B 17 1991-92, 1. samling Afgivet af Udenrigsudvalget Afgivet: 19911218 Udvalget har behandlet beslutningsforslaget i en række møder.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til forkastelse ved  

 2. (sidste) behandling.
 Et flertal inden for flertallet (Socialdemokratiets, Det Konservative  

 Folkepartis, Venstres, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) udtaler:
 Udenrigsministeren har i et enigt EF-ministerråd givet tilslutning til  

 anerkendelse af de enkelte republikker med virkning fra den 15. januar 1992  

 under visse forudsætninger, bl.a. respekt for menneskerettigheder og  

 mindretalsbeskyttelse.
 Denne beslutning har været forelagt i Det Udenrigspolitiske Nævn den 17.  

 december 1991.
 Flertallet finder herefter, at begivenhederne har overhalet  

 beslutningsforslaget.
Et mindretal inden for flertallet (Socialistisk Folkepartis medlem af  

 udvalget) går principielt ind for anerkendelse af Kroatien og Slovenien som  

 selvstændige stater, men tidspunkt og omstændigheder er af afgørende  

 betydning.
Både de historiske og de aktuelle problemer i forholdet mellem de  

 etniske grupper i Kroatien er så komplicerede, at en anerkendelse må gøres  

 afhængig af at sikre garantier for mindretallenes rettigheder og skabelse af  

 instrumenter til overvågning heraf.
Desuden må anerkendelsen af begge stater  

 tjene fredsprocessen.
Valg af tidspunkt er derfor afgørende.
Efter  

 mindretallets opfattelse vil en anerkendelse netop nu øge spændingerne,  

 vanskeliggøre mægling, føre til optrapning af krigshandlingerne og måske  

 internationalisere hele konflikten.
I stedet bør anerkendelse indgå i en  

 samlet løsning, der er nået gennem forhandlinger.
 Det kan nævnes, at FN's generalsekretær for ganske nylig har givet udtryk  

 for helt det samme synspunkt.
I øvrigt er beslutningsforslaget overflødigt i betragtning af EF-landenes  

 erklæring af 17. december 1991, en erklæring, som mindretallet beklager.
De  

 her anførte bemærkninger er også en kritik af denne erklæring.
 I konsekvens heraf indstiller mindretallet beslutningsforslaget til  

 forkastelse.
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse ved 2. (sidste) behandling og  

 udtaler:
 Danmark anerkender de republikker i Jugoslavien, der ved flertal ved frie  

 demokratiske afstemninger har truffet beslutning om at opnå uafhængighed og  

 selvstændighed, idet Danmarks tilslutning til principperne i  

 Helsinkiaftalerne og Parischarteret, herunder specielt princippet om  

 selvbestemmelse, bekræftes.
 Danmarks villighed til at anerkende nye nationer i overensstemmelse med  

 den sædvanlige internationale praksis og i overensstemmelse med de politiske  

 realiteter, hvori nye nationer som følge af de historiske ændringer i deres  

 region har konstitueret sig på demokratisk grundlag, og såfremt de nye  

 nationer har accepteret de relevante internationale forpligtelser og har  

 forpligtet sig til med gode intentioner at indgå i en fredelig proces og  

 fredsforhandlinger, stadfæstes.
 Det er en betingelse for, at Danmark kan anerkende de republikker i  

 Jugoslavien, der ved flertal ved frie demokratiske afstemninger har truffet  

 beslutning om at opnå uafhængighed og selvstændighed, at følgende betingelser  

 opfyldes:
- at FN's charter og de forpligtelser, som er tilsluttet i den sidste akt  

 i Helsinkiaftalerne og i Parischarteret, specielt med henblik på »lighed  

 for loven«, demokrati og menneskerettighederne, overholdes, - at der opnås garantier for etniske og nationale gruppers og minoriteters  

 rettigheder i overensstemmelse med forpligtelserne, som er tiltrådt i CSCE's  

 netværk, - at ukrænkeligheden af grænserne bevares, og at grænserne kun kan ændres  

 gennem fredelige metoder og fælles aftaler, - at alle relevante indrømmelser gøres såvel med hensyn til nedrustning og  

 nukleare ikkeudvidelser som med hensyn til sikkerhed og regional stabilitet.
 Disse principper skal også bruges ved anerkendelse af andre kommende  

 nationer, bl.a. nu, hvor det tidligere Sovjetunionen opløses officielt ved  

 årsskiftet.
Mindretallet kan ikke tilslutte sig betænkningsbidraget fra flertallet,  

 idet mindretallets bidrag sikrer kommende nye stater samme retningslinjer,  

 som man på EF's ministerrådsmøde blev enig om.
Disse retningslinjer vil få  

 stor betydning for de nye nationer efter Sovjetunionen.
