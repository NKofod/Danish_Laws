Kendelse fra Pressenævnet i sag nr.  

 146/1999 En mand [K] har klaget til Pressenævnet over en  

 artikel bragt i Berlingske Tidende den 27. november 1999, idet han mener, at  

 god presseskik er tilsidesat.
 Artiklen blev bragt i Berlingske Tidende den 27. november  

 1999 havde overskriften "Offer og Bøddel". Det fremgik bl.a. heraf  

 at:
"Et eksempel på hvor svært det er at balancere  

 var historikeren [K]s bog "Hvilken befrielse" (1995) om sine nazistiske  

 forældre.
Det var et modigt forsøg på at skildre [K]s  

 familieskæbne på et tidspunkt, hvor der endnu ikke blev talt  

 eller skrevet meget om de danske nazister ud fra et menneskeligt mere  

 indfølende perspektiv.
[K]s sympatiske forsøg blev mislykket, fordi han  

 ikke havde modet til at lægge kortene ærligt frem.
Han forfulgte  

 ikke med passende ildhu de ledetråde, der ville have afdækket  

 forældrenes skyld.
De var nogle af de mest fanatiske antisemitter  

 blandt de danske nazister, og for at sløre sporene introducerede [K]  

 eksistensen af et jødisk ægtepar, som hans forældre  

 angiveligt skulle have reddet til Sverige.
På den måde blev skyld  

 og uskyld sløret, og det jødiske ægtepar   der i bogen  

 blev tillagt pro-racistiske synspunkter   blev ufrivilligt brugt til at give  

 forældrene en slags moralsk genoprejsning".
 Berlingske Tidende bragte i anledning af klagen på  

 eget initiativ en rettelse den 16. december 1999 på side 2 med  

 følgende indhold:
"R E T T E L S E Berlingske Tidende bragte den 27. november en  

 boganmeldelse i Kultursektionen, hvori det om ægteparret [K's  

 forældre] hed, at de " var nogle af de mest fanatiske antisemitter  

 blandt de danske nazister". Det er der ikke belæg for. [K's far] var  

 med i ledelsen af det danske nazistparti DNSAP, der uomtvisteligt var et  

 antisemitisk parti.
Men historikere er enige om, at de mest fanatiske  

 antisemitter blandt danske nazister fandtes i kredse omkring udbryderpartiet  

 National Socialistisk Arbejder Parti og dets tidsskrift Kamptegnet.
Disse  

 kredse blev re-integreret i DNSAP i 1941. Der foreligger ingen antisemitiske  

 tilkendegivelser fra [K's forældre].
Berlingske Tidende beklager den  

 nævnte passage".
 Klageren har anført, at det er forkert og i strid  

 med god presseskik, når det i artiklen nævnes, at hans  

 forældre var nogle af de mest fanatiske antisemitter blandt de danske  

 nazister, og når det anføres, at han skulle have forsøgt  

 at sløre sporene i sin bog ved at omtale et jødisk  

 ægtepar, der ufrivilligt skulle være brugt til at give  

 forældrene en slags moralsk genoprejsning.
Klageren oplyser, at hans mor, [navn], end ikke var medlem  

 af det danske nazistparti DNSAP, og at hun derfor ikke bør betegnes  

 nazist.
Klagerens far, [navn], tilhørte en gren af partiet, som ikke  

 var så antisemitisk som det tyske NSDAP eller som en mindre nazistisk  

 gruppering i Danmark.
Endvidere oplyser klageren, at han i sin bog "Hvilken  

 befrielse" tager et opgør med nazismens holdninger, herunder  

 antisemitismen, og at han ikke bruger det jødiske ægtepar til at  

 frikende sine forældre, men til at vise, at virkeligheden under  

 besættelsen var mere kompleks end mange tror i dag.
Klageren anfører, at udtalelserne i artiklen er  

 dybt krænkende for ham og hans pårørende, og han  

 forlanger, at bladet trækker dem tilbage.
Der må være  

 grænser for, hvor negativt et blad kan tillade sig at omtale mennesker,  

 der stadig lever i mands minde, og hvis direkte efterkommere stadig er i  

 live.
Klageren har ikke krævet et genmæle af bladet, idet han  

 ikke ønsker at debattere på det niveau, som bladet har valgt,  

 men han ønsker, at bladet bliver pålagt at bringe  

 Pressenævnets afgørelse.
 Klageren mener ikke, at den rettelse, som bladet bragte  

 den 16. december 1999, er tilfredsstillende, idet den intet nævner om,  

 at hans mor ikke var medlem af DNSAP, og da påstanden om, at klageren  

 skulle have forsøgt at sløre skyld og uskyld, og "give  

 forældrene en slags moralsk genoprejsning" ikke beklages.
 Klageren finder, at bladet er gået over stregen for  

 anstændig omtale af mennesker, og bladet belaster dermed uden grund de  

 efterlevende.
Vedrørende klagerens udtalelser til dagbladet  

 Information, som Berlingske Tidende henviser til, anfører klageren, at  

 udtalelserne af bladet er kortet ned til det, der står, og at de dermed  

 er meget forenklede.
Hvis klageren selv skulle have skrevet det, havde  

 udtalelserne været uddybet og begrundede.
Klageren har ved flere  

 lejligheder på det skarpeste taget afstand fra racisme og  

 antisemitisme, hvilket ikke burde være undgået Berlingske  

 Tidendes opmærksomhed.
 Berlingske Tidende har anført, at man har opfordret  

 klageren til at fremsende et genmæle til bladet, samt at klageren  

 fortsat er velkommen til at fremsende et genmæle, men at han selv har  

 afstået herfra.
Berlingske Tidende har ved udformningen af rettelsen bragt  

 den 16. december 1999 brugt klagerens oplysninger, men anfører til  

 brug for Pressenævnets behandling af sagen, at kredsen omkring  

 Kamptegnet, der var de mest yderliggående nazister, blev optaget i  

 DNSAP i 1941, mens klagerens far var partimedlem.
Endvidere anfører  

 bladet, at historien omkring klagerens forældre og det jødiske  

 ægtepar kan tolkes på flere måder, samt at bladet og  

 klagerens opfattelse af begrebet "antisemitisme" ikke nødvendigvis er  

 den samme.
I denne forbindelse henviser bladet til, at klageren i dagbladet  

 Information er citeret for at have udtalt: "Der var meget få danskere,  

 som satte en indmeldelse i partiet (DNSAP) lig med en sympati med udryddelsen  

 af jøderne.
Indmeldelsen var mest et udtryk for en nationalistisk og  

 social tankegang", og at klageren i samme artikel understreger, at DNSAP  

 "efter tidens tilstande ikke var mere racistisk end nutidens Dansk  

 Folkeparti".
Bladet mener endvidere, at man ved rettelsen bragt den 16.  

 december 1999 har beklaget eventuelle fejloplysninger eller fejlslutninger i  

 artiklen (boganmeldelse) fra den 27. november 1999, og at det kan sluttes ud  

 fra denne rettelse, at klagerens mor ikke var medlem af DNSAP.
At det er  

 bladets vurdering, at klager i sin bog slører skyld og uskyld, er en  

 vurdering, som ikke er i strid med god presseskik.
 I sagens behandling har følgende  

 nævnsmedlemmer deltaget: Per Sørensen, Aage Lundgaard, Kaare R.  

 Skou og Kirsten Dyregaard.
 Pressenævnet udtaler:
 Indledningsvis bemærkes, at Pressenævnet ikke  

 har mulighed for at foretage en bevismæssig vurdering af, om de  

 oplysninger og vurderinger, bladet har bragt, er korrekte.
Det er imidlertid Pressenævnets opfattelse, at  

 udtalelsen i bladet om, at klagers forældre "var nogle af de mest  

 fanatiske antisemitter blandt de danske nazister", er en oplysning, som kan  

 virke skadelig, krænkende og agtelsesforringende for klageren.  

 Udtalelsen skulle derfor have været efterprøvet i særlig  

 grad, før den blev bragt, hvilket ikke er sket.
Pressenævnet  

 udtaler i denne anledning sin kritik af bladet.
Da bladet imidlertid i  

 rettelsen, der blev bragt den 16. december 1999, har udtalt, at der ikke var  

 belæg for den angivne udtalelse, finder Pressenævnet ikke  

 anledning til at pålægge bladet at foretage yderligere.
 Udtalelsen i bladet om, at klageren i sin bog skulle have  

 forsøgt at sløre sporene ved at omtale et jødisk  

 ægtepar, der skulle være brugt til at give forældrene en  

 slags moralsk genoprejsning, er en vurdering, som efter Pressenævnets  

 opfattelse ikke går ud over det tilladelige i en artikel som den  

 foreliggende.
 Afsagt den 12. januar 2000.
