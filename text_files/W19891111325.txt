Pålagt et kreditoplysningsbureau at slette oplysninger, der var  

 bestridte eller mere end fem år gamle.
Endvidere antaget, at oprunding af  

 fordringer på mere end 950 kr. til 1.000 kr. ikke er i overensstemmelse med  

 lovens § 12, stk. 3.
Registertilsynet afholdt i beretningsåret en anden inspektion hos et  

 kreditoplysningsbureau.
Registertilsynet fandt herefter anledning til i  

 medfør af lov om private registre m.v. § 23, stk. 1 og 6, at meddele bureauet  

 pålæg vedrørende følgende fem forhold, som Registertilsynet ikke fandt i  

 overensstemmelse med lov om private registre m.v.
1. Det blev under inspektionen oplyst, at bureauet registrerede  

 oplysninger om tvangsauktion indhentet fra  Statstidende samt, at disse  

 oplysninger markeredes slettet i edb-systemet, når oplysningen havde været  

 videregivet på den udsendte debitorliste to gange.
Tvangsauktionen blev ikke  

 markeret aflyst i edb-systemet, selvom bureauet blev bekendt med aflysningen.
 Registertilsynet udtalte, at det af lov om private registre m.v. § 12,  

 stk. 3, fremgår, at summariske oplysninger om skyldforhold kun må  

 videregives, hvis oplysningerne hidrører fra  Statstidende eller, hvis  

 oplysningerne vedrører skyldforhold til samme kreditor på mere end 1.000 kr.,  

 og kreditor har erhvervet den registreredes skriftlige erkendelse af en  

 forfalden gæld eller, hvis der er foretaget retlige skridt mod den  

 pågældende.
 Ved cirkulæreskrivelse af 17. marts 1989 til samtlige  

 kreditoplysningsbureauer og foreninger af kreditoplysningsbureauer i Danmark  

 har Registertilsynet tilkendegivet, at en korrekt registreret, men senere  

 aflyst tvangsauktion, ikke bør videregives som summarisk oplysning i mere end  

 et år fra tidspunktet for aflysningen af tvangsauktionen i det omfang,  

 kreditoplysningsbureauerne er gjort bekendt med aflysningen, og såfremt der  

 ikke er andre negative registreringer om vedkommende.
 Det fremgår af lov om private registre m.v. § 13, at oplysninger eller  

 bedømmelser, der viser sig urigtige eller vildledende, snarest muligt skal  

 slettes af registeret eller berigtiges.
 Registertilsynet fandt herefter, at bureauets undladelse af i edbsystemet  

 at markere en tvangsauktion aflyst i de tilfælde, hvor bureauet er gjort  

 bekendt med aflysningen, må antages at være i strid med lov om private  

 registre m.v. § 13.
 2. Det blev under inspektionen oplyst, at bureauet i tilfælde, hvor den  

 registrerede efterfølgende bestred kravet, alene sletningsmarkerede den  

 registrerede oplysning.
Registertilsynet udtalte, at efter tilsynets praksis må et  

 kreditoplysningsbureau ikke registrere og videregive oplysninger om  

 fordringer, der bestrides af debitor.
I bemærkningerne til forslaget til lov  

 om ændring af lov om private registre m.v. fremgår det, at  

  Justitsministeriet ved udformningen af bestemmelserne i forslagets § 12,  

 stk. 3, har forudsat, at dette princip, der knytter sig til bestemmelsen i  

 lovens § 9, fortsat skal gælde.
 Heller ikke efter bestemmelserne i lovforslagets § 12, stk. 3, bør der  

 således kunne videregives summariske oplysninger om et skyldforhold, når  

 debitor bestrider at skylde det pågældende beløb.
3. Det blev under inspektionen oplyst, at bureauet alene markerede de  

 forskellige oplysningstyper slettet i edb-systemet, men at bureauet ikke  

 foretog en sletning teknisk.
Bureauet havde fortsat registreret alle  

 oplysninger fra det tidspunkt, da bureauet startede sin virksomhed i 1983.
 Bureauet anførte ingen konkret begrundelse herfor.
 Det fremgår af lov om private registre m.v. § 9, stk. 3, at oplysninger om  

 forhold, der taler imod kreditværdighed, og som er mere end fem år gamle,  

 ikke må registreres eller videregives, medmindre det i det enkelte tilfælde  

 er af afgørende betydning for bedømmelsen af den pågældendes økonomiske  

 soliditet og kreditværdighed.
 Registertilsynet fandt herefter under hensyn til, at bureauet ikke havde  

 anført vægtige grunde for nødvendigheden af at registrere de pågældende  

 oplysninger i mere end fem år, at bureauets registrering af oplysninger, der  

 er mere end fem år gamle, må antages at stride mod lov om private registre  

 m.v. § 9, stk. 3.
4. Det blev under inspektionen konstateret, at bureauet på den udsendte  

 debitorliste medtog fordringer, der er større end 950 kr.
Bureauet anførte i  

 den forbindelse, at bureauet anså det for almindelig regnskabspraksis at  

 runde disse beløb op til 1.000 kr.
 Det fremgår bl.a. af lov om private registre m.v. § 12, stk. 3, at  

 summariske oplysninger kun må videregives, hvis oplysningerne vedrører  

 skyldforhold til samme kreditor på mere end 1.000 kr.
 Registertilsynet fandt herefter, at en oprunding af fordringer på mere end  

 950 kr. til 1.000 kr. ikke kan antages at være i overensstemmelse med lov om  

 private registre m.v. § 12, stk. 3.
5. Det blev under inspektionen konstateret, at bureauet for en tilfældigt  

 udvalgt oplysning på debitorlisten ikke kunne fremvise dokumentation for den  

 registreredes skriftlige erkendelse af en forfalden gæld eller dokumentation  

 for foretagelse af retslige skridt.
Bureauet oplyste i den forbindelse, at  

 bureauet generelt alene modtog skrivelse fra abonnenterne om, at sagen var  

 overgivet til inkasso samt, at bureauet var af den opfattelse, at en sådan  

 skrivelse opfyldte kravene til dokumentation efter lov om private registre  

 m.v. § 12, stk. 3. Bureauet oplyste endvidere, at bureauet ikke havde  

 indhentet yderligere dokumentation for de registreringer, der fortsat var  

 blevet videregivet efter 1. april 1988.
Registertilsynet udtalte, at efter ændringen af lov om private registre  

 m.v., som trådte i kraft den 1. april 1988, må registrerede oplysninger, jf,  

 lovens § 12, stk. 3, kun videregives i summarisk form, hvis oplysningerne  

 hidrører fra  Statstidende eller, hvis oplysningerne vedrører skyldforhold  

 til samme kreditor på mere end 1.000 kr., og kreditor har erhvervet den  

 registreredes skriftlige erkendelse af en forfalden gæld eller, hvis der er  

 foretaget retslige skridt mod den pågældende.
Oplysninger om endeligt  

 godkendt gældssanering må dog ikke videregives.
 Registertilsynet havde i forbindelse med en konkret klagesag to måneder  

 forinden inspektionens afholdelse meddelt bureauet pålæg om fremover at sikre  

 sig dokumentation for, at der foreligger en skriftlig skylderkendelse eller,  

 at der er foretaget retslige skridt, forinden oplysninger, der ikke hidrører  

 fra  Statstidende, på ny videregives i summarisk form, jf. lovens § 12, stk.  

 3.
 Registertilsynet fandt det herefter overordentligt kritisabelt, at  

 bureauet ikke havde efterkommet det af Registertilsynet meddelte pålæg.  

 Registertilsynet fandt det endvidere særdeles kritisabelt, at bureauet ikke  

 havde indhentet yderligere dokumentation for de registreringer, der fortsat  

 var blevet videregivet efter, at lovens § 12, stk. 3, trådte i kraft 1. april  

 1988.
 Registertilsynet anmodede endelig bureauet om over for sine abonnenter at  

 tilkendegive, at en fordring kun må videregives på bureauets debitorliste,  

 når betingelserne i lov om private registre m.v. § 12, stk. 3, er opfyldt.
 (* 1) Registertilsynets årsberetning 1989 s. 89-92.
