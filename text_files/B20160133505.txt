Bekendtgørelse om oprettelse af beskyttelses- og overvågningszoner i forbindelse med udbrud af højpatogen aviær influenza i Skibstrup ved Ålsgårde I medfør af § 30, stk. 1 og 3, § 34, § 66 a, stk. 1 og § 70, stk. 3, i lov om hold af dyr, jf. lovbekendtgørelse nr. 466 af 15. maj 2014 fastsættes:
 § 1. Som følge af udbrud af højpatogen aviær influenza hos fjerkræ i Skibstrup ved Ålsgårde opretter Fødevarestyrelsen med virkning fra i dag en beskyttelses- og overvågningszone, jf. § 27 i bekendtgørelse nr. 693 af 21. juni 2007 om bekæmpelse af højpatogen aviær influenza.
 § 2. Der oprettes en beskyttelseszone, jf. bilag 1, med en radius på 3 km fra UTM zone 32 (EUR-REF89) koordinaten 718.650; 6.219.116 ved Skibstrup i Ålsgårde.
 Stk. 2. Overvågningszonen, jf. bilag 1, har en radius på 10 km fra UTM zone 32 (EUR-REF89) koordinaten 718.650; 6.219.116, beskyttelseszonen iberegnet, omfatter det nordøstlige Sjælland og afgrænses mod nordøst til dansk territorium.
 Stk. 3. Fødevareregionen underretter politiet om oprettelsen af zonerne.
§ 3. Ejeren eller den ansvarlige for en hobbybesætning skal indberette sin besætning, hvis den ligger i beskyttelseszonen.
Indberetningen skal ske elektronisk på Fødevarestyrelsens hjemmeside senest 8 dage fra beskyttelseszonens oprettelse.
 § 4. Med bøde straffes den, der overtræder § 3.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 5. Bekendtgørelsen træder i kraft den 21. november 2016, kl. 12.00.
