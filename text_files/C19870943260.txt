(Til samtlige kommunalbestyrelser,  

 amtsråd og tilsynsråd.) Indenrigsministeren har ved bekendtgørelse nr. 447 af 24. juni 1987 ændret  

 reglerne om låneoptagelse til dækning af driftsunderskud i regionale  

 naturgasselskaber.
Indenrigsministeriets lånebekendtgørelse opregner i § 2 en række formål,  

 som kommunerne har låneadgang til.
Med bekendtgørelse nr. 357 af 29. juni  

 1984 blev den automatiske låneadgang udvidet til også at omfatte regionale  

 naturgasselskabers udgifter ved produktion og distribution af gas.
Det var  

 dog en betingelse, at selskabets lånebehovsopgørelse fremgik af budgettet  

 eller en tillægsbevilling, og at den var godkendt af energiministeren.
 Det er reglen om energiministerens godkendelse af lånebehovsopgørelsen,  

 som nu ophæves, således af opgørelse og kontrol af låneadgangen overlades til  

 kommunalbestyrelsen henholdsvis revisionen og tilsynsrådet på linie med, hvad  

 der gælder på de øvrige områder, hvor der er automatisk låneadgang.
 Låneadgangen omfatter ikke naturgasselskabernes driftsunderskud generelt,  

 men alene underskuddet ved den del af selskabernes aktivitet, der vedrører  

 naturgasdistributionen.
 Til driftsudgifter vedrørende naturgasdistribution henregnes:
- udgifter til køb af naturgas, vedligeholdelse af naturgasnettet og  

 administration, - udgifter ved markedsføring, herunder ydelsen af rabatter, finansiering  

 af kundernes konvertering til naturgas, tilvejebringelse af komponenter til  

 og udførelse af konverteringen samt service overfor brugernes  

 naturgasinstallationer, - og endelig de jyske naturgasselskabers udgifter ved køb af aktierne i  

 Jydsk Naturgas A/S, jfr. drøftelser i møde den 18. juni 1987 mellem  

 energiministeren, indenrigsministeren og formændene for Naturgas Syd,  

 Naturgas Midt/Nord og Jydsk Naturgas.
En række af naturgasselskabernes aktivitetsområder falder uden for denne  

 afgrænsning.
Det gælder selskabernes aktiviteter og udviklingsprogrammer  

 inden for andre energiformer, og det gælder aktiviteter, som er afledede af  

 naturgasdistributionen, men som ikke er en nødvendig forudsætning for  

 distributionen.
Som eksempel på afledet virksomhed, der ikke giver låneadgang, kan nævnes  

 systemeksport og genbrugsvirksomhed.
Med genbrugsvirksomhed sigtes specielt  

 til reparation og salg af de oliebrændere, som naturgasselskaberne i en række  

 tilfælde har købt af kunderne ved konverteringen.
Udgifter til købet af  

 oliebrændere vil dog kunne anses for at være en markedsføringsudgift og  

 dermed berettige til låneadgang.
Skulle der ved naturgasselskabernes  

 aktiviteter i forbindelse med systemeksport opstå behov for  

 mellemfinansiering henvises naturgassselskaberne til at optage kassekreditter  

 i overensstemmelse med lånebekendtgørelsens regler herom.  

 (Indenrigsministeriets bekendtgørelse nr. 786 af 26. november 1986).
