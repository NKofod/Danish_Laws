Nr LSF 189 Forslag til Lov om ændring af lov om musik Fremsat af Søren Hansen (S) Ole Espersen (S) Jimmy Stahr (S) Ingerlise  

 Foefoed (SF) Birthe Hansen (SF) Ole Henriksen (SF) § 1 I lov nr. 306 af 10. juni 1976 om musik, som ændret ved lov nr. 248 af 27. maj 1981 og lov nr. 149 af 17. april 1985, foretages følgende ændringer:
 1. § 1, stk. 1, 3. pkt., affattes således:
»Rådet har den endelige administrative afgørelse med hensyn til fordelingen af støtte til de formål, der er nævnt i § 3.« 2. § 2 affattes således:
»§ 2. Hvert amtsråd nedsætter et amtsmusikudvalg.
I Københavns og Frederiksberg kommuner nedsættes kommunale musikudvalg.
Stk. 2. De i stk. 1 nævnte udvalg skal virke til fremme af musiklivet i amtet, henholdvis kommunen, og skal herunder medvirke til at samordne den musikalske virksomhed i området.
Udvalgene afgiver indstilling til amtsrådet, henholdsvis borgerrepræsentationen og kommunalbestyrelsen, samt statens musikråd om støtte efter § 3.« 3. I § 3, stk. 1, ændres »Ministeren for kulturelle anliggender«  

 til:
 »Statens musikråd«, og nr. 1, affattes således:
»1) musikundervisning af forsøgsmæssig karakter eller af landsdækkende interesse samt regionale grundkurser,».
 4. § 3, stk. 1, nr. 4, affattes således:
 »4) orkestre som nævnt i § 4,».
 5. § 3, stk. 1, nr. 5, affattes således:
 »5) orkestre, der ikke omfattes af § 4, samt kor og ensembler,».
 6. § 3, stk. 1, nr. 7, affattes således:
»7) videreuddannelse og efteruddannelse af musikere, musikundervisere og andre med tilknytning til musikkens område,».
 7. § 3, stk. 1, nr. 8, affattes således:
»8) udgivelse, produktion og udbredelse af noder, fonogrammer, videogrammer og publikationer om musik, herunder pædagogisk materiale,».
 8. Overskriften til kapitel 3 affattes således:
»Kapitel 3 Landsdelsorkestre, musikinstitutioner m.v.« 9. § 5, stk. 1, 2. pkt. affattes således:
»For så vidt angår Sønderjyllands Symfoniorkester og Sjællands Symfoniorkester udgør statens andel 75 pct.« 10. § 7 ophæves, og i stedet indsættes som ny paragraf:
»§ 7. Til institutioner eller andre aktiviteter, som hidtil har modtaget støtte i henhold til § 3, kan ministeren for kulturelle anliggender yde tilskud til den fortsatte drift.« 11. Overskriften til kapitel 4 affattes således:
»Kapitel 4 Organisatoriske bestemmelser m.v.« 12. I § 8, stk. 4, tilføjes efter »ministeren for kulturelle anliggender« ordene: »efter indstilling fra rådet.«.
 13. Efter § 11 indsættes som ny paragraf:
»§ 12. Såfremt der i kommuner er udpeget kulturelle samråd eller tilsvarende rådgivende udvalg, skal betydende institutioner og interessegrupper inden for kommunens musikliv være repræsenteret.«.
 § 12 bliver herefter § 13.
 14. Efter § 12, der bliver § 13, indsættes som ny paragraf:
»§ 14. Ministeren for kulturelle anliggender og undervisningsministeren kan i fællesskab nedsætte et musikundervisningsudvalg til fremme af tilrettelæggelsen og koordinationen af den samlede musikundervisning.« §§ 13-15 bliver herefter §§ 15-17.
 15. I § 13, stk. 1, der bliver § 15, stk. 1, ændres »§§ 4 og 7«  

 til:
 »§ 4«.
 16. I § 15, der bliver § 17, ændres »folketingsåret 1985-86«  

 til:
 »folketingsåret 1989-90«.
§ 2 Loven træder i kraft den 1. januar 1987.
BEMÆRKNINGER TIL LOVFORSLAGET Det hermed fremsatte lovforslag svarer til det lovudkast med bemærkninger, som er foreslået i den af statens musikråd afgivne betænkning om revision af musikloven (betænkning nr. 1061/ 85).
Forslagsstillerne henviser således i det hele til denne betænkning, men har dog fundet det rettest at optrykke oversigter over lovudkastets økonomiske konsekvenser som bilag til dette lovforslag samt at gengive - med redaktionelle ændringer - de almindelige bemærkninger og bemærkningerne til lovens bestemmelser, herunder til de foreslåede lovændringer.
Lovforslaget omfatter endvidere en delegation af den administrative kompetence vedrørende støtte til de i lovens § 23 nævnte formål fra ministeren for kulturelle anliggender til statens musikråd, jfr. herved det af ministeren fremsatte forslag til lov om ændring af musik (L 169).
Almindelige bemærkninger I lov nr. 149 af 17. april 1985 om ændring af lov om musik blev det ved en ændring af lovens § 15 fastsat, at forslag til revision af loven fremsættes for folketinget senest i folketingsåret 1985-86.
Det ved lovrevisionen i 1981 fastsatte revisionstidspunkt, folketingsåret 1984-85, blev således udskudt et år.
Om behandlingen af loven henvises til Folketingstidende 1975-76, forhandlingerne sp. 5022, 7019, 10022 og 10033, tillæg A sp. 3201, tillæg B sp. 1313 og 1755 samt tillæg C sp. 539. Endvidere henvises til Folketingstidende 1980-81, forhandlingerne sp. 4226, 4880, 10932 og 11224, tillæg A sp. 2821, tillæg B sp. 809 og 1485 samt tillæg C sp. 547. Endelig henvises til Folketingstidende 1984-85, forhandlingerne sp. 1492, 2144, 7832 og 7880, tillæg A sp. 1209, tillæg B sp. 921 samt tillæg C sp. 265.
I overensstemmelse med ministeren for kulturelle anliggenders svar på det af folketingets kulturudvalg i forbindelse med behandlingen af lovændringen i 1985 stillede spørgsmål (nr. 2, L 50 bilag 3) bygger lovforslaget på en indstilling fra statens musikråd.
Rådets indstilling, der har karakter af en egentlig lovbetænkning, er inden fremsendelsen til ministeriet blevet drøftet med repræsentantskabet for statens musikråd, amtsmusikudvalgene, kulturforvaltningerne i Frederiksberg og Københavns kommuner samt enkelte andre berørte institutioner, organisationer m.v.
Musikloven er en del af det lovkompleks, som har til formål at støtte dansk kulturliv, og som ud over musikloven omfatter love om biblioteker, film, kunstfond, museer og teatre.
Disse øvrige love er revideret inden for de senere år; det samme gælder lov om ophavsret.
Ifølge forarbejderne til lov nr. 306 af 10. juni 1976 om musik er musikloven en formidlingslov, hvis hovedformål består i at fremme musiklivet i Danmark ud fra principperne om alsidighed, decentralisering og lige adgang til musikalske oplevelser.
Loven er tillige en rammelov, der kan udfyldes, efterhånden som behovet tilsiger det og de økonomiske forhold tillader det.
 De til loven knyttede bevillinger er i 1985 i alt 67.762.441 kr.
(inkl. midlerne fra Den kulturelle Fond). Af den samlede bevilling udgør 42.700.000 kr. lovbundne statstilskud til driften af fem landsdelsorkestre, medens 25.062.441 kr. udgør dispositionssummen med henblik på støtte i henhold til lovens § 3.
I sin næsten 10-årige funktionsperiode har musikloven i praksis vist sig at være til stor gavn for dansk musikliv.
Interessen for musik er forøget mærkbart hos både udøvere og tilhørere og inden for alle områder og genrer.
Initiativer og ansøgninger har været konstant stigende, både kvantitativt og kvalitativt.
Disse forhold har indebåret øgede beskæftigelsesmuligheder for musikere og pædagoger samt bedre og bredere kreative udviklingsmuligheder for befolkningen.
Amtsmusikudvalgene og adskillige kommuner har taget aktivt del i realiseringen af lovens hovedformål om blandt andet decentralisering.
Disse gunstige virkninger af musikloven indebærer imidlertid samtidig, at det med de givne bevillingsrammer er stedse vanskeligere at tilgodese både trivsel - forstået som opretholdelse af de kvalificerede igangværende aktiviteter - og udvikling inden for musiklivet.
Musiklovens dispositionsmidler anvendes i dag næsten udelukkende til musiklivets trivsel; udviklingsforpligtelsen kan derfor ikke tilgodeses, medmindre det sker på bekostning af de igangværende aktiviteter.
 Lovforslaget søger at råde bod på disse forhold.
De i lovforslaget indeholdte ændringer og tilføjelser til den gældende lov og dennes forudsætninger bygger alle - såvel enkeltvis som i deres samspil - på musiklovens oprindelige hovedformål om trivsel, udvikling, alsidighed, decentralisering og lige adgang til musikalske oplevelser.
Forslaget skal således ses som led i en generel kulturpolitik, der ved hjælp af tilbud til befolkningen giver rimelig baggrund og mulighed for at bevare og videreudvikle interessen for og kendskabet til musik og musikliv i bredeste forstand.
Forslaget indeholder dels ændringer til den gældende lovtekst, dels ændringer i forhold til lovens forudsætninger - jfr. herved bemærkningerne til lov nr. 306 af 10. juni 1976, lov nr. 248 af 27. maj 1981 og lov nr. 149 af 17. april 1985 - og endelig ændringer i form af bevillingsforøgelser med baggrund i den gældende lovtekst med dertil hørende bemærkninger.
 Lovforslaget indeholder en bevillingsforøgelse på i alt 12,7 mill.
kr. i det første år efter lovens ikrafttræden, stigende til 20,3 mill. kr. i det tredje år.
Bemærkninger til lovens enkelte bestemmelser og de foreslåede lovændringer Til lovforslagets nr. 1 Den foreslåede ændring til § 1 indebærer en delegation af den administrative kompetence vedrørende støtte til de i lovens § 3 nævnte formål fra ministeren for kulturelle anliggender til statens musikråd. Ændringen svarer til § 1, nr. 1, i det af ministeren fremsatte lovforslag (L 169).
Til § 2; jfr. lovforslagets nr. 2 Den foreslåede ændring til § 2 medfører, at Københavns og Frederiksberg kommuner forpligtes til at nedsætte kommunale musikudvalg med funktioner svarende til de for amtsmusikudvalgene gældende.
De i alle landets amter eksisterende amtsmusikudvalg - hvis nedsættelse blev gjort obligatorisk ved lov nr. 248 af 27. maj 1981 - har haft væsentlig betydning for udviklingen af det regionale og lokale musikliv samt for den saglige behandling af en stor del af ansøgningerne om tilskud af musiklovens midler.
Det må på denne baggrund anses for en alvorlig mangel, at der ikke eksisterer et tilsvarende system for hovedstadsområdet.
Forslaget om nedsættelse af kommunale musikudvalg i Københavns og Frederiksberg kommuner må samtidig ses i lyset af, at relativt store andele af musiklovens dispositionsmidler anvendes inden for dette område.
Der henvises til betænkningen s. 109.
Til § 3, stk. 1, nr. 1; jfr. lovforslagets nr. 3 I medfør af denne bestemmelse har der blandt andet været ydet støtte til to musikalske grundkurser knyttet til musikskolerne i henholdsvis Holstebro og Kolding.
Erfaringerne med sådanne grundkurser er overordentlig positive; meget tyder på, at grundkurserne er egnede til at udvikle og nyttiggøre en betydelig musikalsk talentmasse inden for det pågældende område.
En udbygning af de regionale grundkurser bør derfor finde sted med henblik på såvel kursernes konservatorieforberedende sigte som deres betydning for regionens musikliv i form af en række særlig veluddannede amatører.
Da hvert enkelt grundkursus erfaringsmæssigt kun kan dække behovet inden for et område svarende til et amt, bør sigtepunktet være etablering af et grundkursus i hvert enkelt amt.
Som et første trin i denne udbygning foreslås fire nye grundkurser oprettet, alle i tre-delt finansiering mellem stat, amtskommune og kommune.
I betragtning af den centrale rolle, som grundkurserne med den foreslåede udbygning vil komme til at spille, foreslås det, at de nævnes udtrykkeligt i § 3, stk. 1, nr. 1. En sådan tilføjelse til lovbestemmelsen må endvidere anses for hensigtsmæssig til afklaring af hjemmelsgrundlaget for støtten til grundkurser, der nu er en så vel indarbejdet undervisningsstruktur, at de ikke mere omfattes af lovens bestemmelse om musikundervisning af »forsøgsmæssig karakter« og efter en regional udbygning næppe heller af bestemmelsens passus om »musikundervisning af landsdækkende interesse«.
Der henvises til betænkningen s. 17ff.
Inden for musikskoleområdet er der nu etableret en landsdækkende konsulentordning.
Baggrunden herfor er bl.a. en konstatering af, at den frivillige musikundervisnings vilkår og aktiviteter er af meget forskellig karakter og omfang inden for de enkelte lokalområder.
Konsulenten har kun kunnet ansættes på halv tid; det må imidlertid antages, at opgavernes omfang (der omfatter betjening af mere end 200 musikskoler) snarest vil gøre fuldtidsansættelse af musikskolekonsulenten ønskelig.
Der henvises til betænkningen, s. 15f.
Behovet for musikundervisning af forsøgsmæssig karakter er betydeligt og omkostningskrævende.
Som et led i den stadige udvikling af musikundervisningen - ikke mindst over for børn og unge - er en løbende forsøgsmæssig virksomhed påkrævet.
Samtidig må finansieringen af denne virksomhed i det væsentlige anses for en statsopgave.
Der henvises til betænkningen, s. 22ff.
Det rytmiske Musikkonservatorium, der på grundlag af folketingets finansudvalgs godkendelse af aktstykke nr. 400 af 15. august 1984 nu er under etablering på Frederiksberg, forudsættes udbygget over en fireårs periode.
Siden godkendelsen af ovennævnte aktstykke har det vist sig, at musiklovens dispositionsmidler som følge af et stigende antal kvalificerede ansøgninger næppe vil række fuldt ud til den planlagte udbygning af konservatoriet; se nærmere herom betænkningen, s. 12 og s. 90f.
Jævnsides med etableringen af Det rytmiske Musikkonservatorium vil der fortsat være behov for anden uddannelse inden for den rytmiske musiks område, ikke mindst med henblik på uddannelse af musikpædagoger.
Konkrete muligheder for at afhjælpe dette behov bør søges tilvejebragt inden for de nærmeste år; se nærmere herom betænkningen, s. 91f samt bilag E.
Gennemførelse af de ovennævnte forslag om udbygning af de regionale grundkurser, fuldtidsansættelse af musikskolekonsulenten, undervisning af forsøgsmæssig karakter samt udbygning af den rytmiske musikuddannelse indebærer en merbevilling på 1.130.000 kr. samt yderligere 850.000 kr. og 1.300.000 kr. i henholdsvis det andet og det tredje år efter lovens ikrafttræden.
Til § 3, stk. 1, nr. 2 Den offentlige støtte til amatørmusiklivet er overvejende et primærkommunalt - og delvis et amtskommunalt - anliggende.
Med få undtagelser støttes de enkelte amatørensembler kun indirekte i form af tilskud til de landsdækkende amatørmusikorganisationers virksomhed.
En vis udbygning af denne støtte er påkrævet.
Dels bør der ansættes en konsulent (på halv tid) med henblik på rådgivning af de enkelte ensembler vedrørende såvel det musikalske arbejde som de administrative og økonomiske muligheder og vilkår.
Dels bør der ydes tilskud til vederlag for udførelsen af visse særlig tidkrævende opgaver, herunder varetagelsen af arbejdet i forbindelse med de omfattende nodebiblioteker, hvis materiale er en væsentlig del af grundlaget for amatørensemblernes virksomhed.
 Der henvises til betænkningen, s. 94ff.
Et afgørende led i amatørmusiklivets beståen og videre udvikling er den omfattende kursusvirksomhed.
Deltagelse i sådanne kurser - der næsten udelukkende afholdes som internatkurser - er blevet stedse mere bekostelig, hvilket ikke mindst rammer de yngre amatørmusikere.
Dersom disse årgange skal have rimelig mulighed for at deltage i kurser m.v., må en vis forøgelse af bevillingerne til reduktion af deltagerprisen tilvejebringes.
Også i forbindelse med internationale kurser m.v. er der behov for øgede tilskudsmuligheder, specielt for unge amatørmusikere.
Der henvises til betænkningen, s. 96 f.
Gennemførelse af de ovennævnte forslag på amatørmusikområdet om ansættelse af en konsulent, tilskud til vederlag for særlig tidkrævende opgaver samt tilskud til unges deltagelse i kurser m.v. indebærer en merbevilling på 600.000 kr.
Til § 3, stk. 1, nr. 3 Med hjemmel i denne bestemmelse er der siden den første musiklovs ikrafttræden blevet ydet støtte til musikforeninger.
De enkelte tilskud udmåles i det væsentlige på et takstmæssigt grundlag afhængig af aktiviteternes omfang og karakter; normalt er de af en størrelsesorden på 5.000-15.000 kr.
I de seneste år er det tilstræbt at yde ekstra tilskud til musikforeninger, der ønsker at præsentere publikum for et repertoire af nyere, eksperimenterende eller særlig kvalitetsbevidst karakter.
Det har ikke været muligt at forhøje størrelsen af støtten i takt med pris- og lønstigningerne, der har ramt musikforeningernes virksomhed på en sådan måde, at adskillige af dem nu må anses for truede på deres eksistens.
I betragtning af, at musikforeningernes virksomhed er af afgørende betydning for musiklivet og musikinteressen i de lokale samfund, må de nødvendige tilskudsmuligheder for foreningernes fortsatte drift tilvejebringes.
Samtidig vil det være ønskeligt, at den påbegyndte praksis, hvorefter noget større tilskud kan udløses til musikforeninger med en mere dristig programpolitik, udbygges.
Der henvises til betænkningen, s. 98f.
Gennemførelsen af de ovennævnte forøgelser af tilskuddene til musikforeninger indebærer en merbevilling på 300.000 kr.
Til lovforslagets nr. 4, 5, 8, 10 og 15 Der henvises til bemærkningerne til § 7 nedenfor.
Til § 3, stk. 1, nr. 5 Etablering af såkaldte basisensembler bestående af et mindre antal professionelle musikere med såvel koncerterende som pædagogiske funktioner har vist sig at være en overordentlig formålstjenlig foranstaltning med henblik på regioner, der ligger uden for de områder, hvor landets otte professionelle symfoniorkestre findes.
En forøgelse af antallet af sådanne basisensembler der for øjeblikket findes i Esbjerg og Randers - er i høj grad ønskelig, i første række med henblik på Viborg og Storstrøms amter.
For så vidt angår Viborg amt vil en imødekommelse af behovet kunne ske ved oprettelse af et relativt lille basisensemble på seks medlemmer, der i givet fald skal indgå i et samarbejde med basisensemblet i Randers.
Den statslige del af finansieringen af basisensemblerne svarer i det væsentlige til en tredjedel af de lønudgifter, der er forbundet med ensemblets drift.
En nærmere redegørelse for såvel de principielle krav, der må stilles til basisensemblers sammensætning og virkemåde m.v. som for oprettelsen af de to nævnte ensembler i Viborg og Storstrøms amter, findes i betænkningen, s. 35ff og 42f, hvortil der henvises.
Også inden for den rytmiske musik bør det tilstræbes at udnytte de fordele, der knytter sig til basisensembler.
Som en forsøgsordning foreslås det, at der i Århus etableres to halvtidsansatte ensembler, henholdsvis et rock- og et jazz-ensemble.
De to ensembler skal i deres virksomhed være undergivet de samme retningslinier m.v., som gælder for andre basisensembler, med de modifikationer, som betinges af de genremæssige forskelle.
Der henvises til betænkningen, s. 39ff. samt bilag C.
Ved musiklovens revision i 1981 (lov nr. 248 af 27. maj 1981) forudsattes det, at en bedre landsdækning på den rytmiske musiks område i første række burde ske ved turneordninger, hvor en række periodevis udvalgte ensembler med skiftende besætning og størrelse indgik i et system af længerevarende turneer, omfattende alle genrer inden for den rytmiske musik.
Forslaget var til dels kædet sammen med den opfattelse, at regionale basisensembler næppe med fordel lod sig anvende inden for den rytmiske musik.
Udviklingen har vist, at de påtænkte længerevarende turneer kun sjældent lader sig gennemføre, samt at basisensembleideen med fordel lader sig afprøve også inden for det rytmiske område (jfr. ovenfor). Da der på nuværende tidspunkt kun kan blive tale om en forsøgsmæssig oprettelse af rytmiske basisensembler i en enkelt region af landet, er en styrkelse af den landsdækkende, koncerterende virksomhed inden for den rytmiske musik påkrævet.
Dette vil kunne ske ved øgede tilskud til andre turneformer end de længerevarende turneer.
Erfaringen viser, at især den såkaldte transportstøtte (der med en vis automatik ydes til kvalificerede, professionelle ensembler, der selv har arrangeret en godkendt turne) og præsentationsstøtte til relativt nyetablerede ensembler med fordel vil kunne udbygges.
Udbygningen bør i øvrigt ske på en sådan måde, at også andre ensembler end rytmiske vil kunne drage nytte af de nævnte tilskudsformer.
Der henvises til betænkningen, s. 57ff.
Ud over forøgelsen af antallet af basisensembler er der behov for at etablere yderligere professionelle ensembler med særlige opgaver; der stilles forslag om oprettelse af tre sådanne ensembler.
Radioens Big Band, der har eksisteret i en snes år, har udviklet sig på en sådan måde, at det nu kunstnerisk set har betingelser for at blive til et af de mest fremragende ensembler inden for genren.
En afgørende hindring for en sådan fortsat udvikling består imidlertid i, at musikerne kun er halvtidsansatte i den forstand, at der inden for Danmarks Radios regie kun er økonomisk basis for (og behov for), at ensemblets virksomhed strækker sig over et halvt år i hver sæson.
Det foreslås derfor, at der skabes mulighed for fuldtidsansættelse af ensemblet, således at der inden for musiklovens rammer ydes tilskud svarende til en tredjedel af de samlede driftsudgifter.
Der henvises til betænkningen, s. 48ff.
Inden for korområdet er næsten al professionel virksomhed centreret om København og Århus.
Dette (samt de eksisterende professionelle kors bindinger til deres institutionsbetingede funktioner på Det kongelige Teater, Den jyske Opera samt i Danmarks Radio) efterlader et betydeligt behov for yderligere professionelle korensembler, placeret uden for København og Århus.
Det forslås derfor, at der på forsøgsbasis etableres et mindre, regionalt baseret, vokalensemble på 14-18 medlemmer.
Ensemblet skulle som et led i sin koncerterende virksomhed medvirke ved løsningen af musikdramatiske opgaver og endvidere have særlige forpligtelser i henseende til indstudering af nyere, særlig dansk kormusik i samarbejde med eksisterende koncert- og uddannelsesinstitutioner.
Også pædagogiske funktioner skulle i givet fald indgå i ensemblets virksomhed.
Vokalensemblet tænkes finansieret efter samme retningslinier som regionale basisensembler.
Der henvises til betænkningen, s. 50f.
Siden 1979 har Danmark (til forskel fra en lang række andre lande) ikke rådet over noget statsensemble.
En genoprettelse af et sådant ensemble vil af flere årsager være ønskelig, såvel af kvalitets- og repertoiremæssige grunde som i en kulturekesportmæssig sammenhæng.
Det foreslås derfor, at der på ny skabes grundlag for etablering af et statsensemble, men således at ansættelsen tidsbegrænses til højst fem år for hvert ensemble.
Herved vil flere ensembler kunne stimuleres af ordningen, ligesom det af repertoiremæssige grunde samt i forbindelse med tilbagevendende turneer arrangeret ved de danske udlandsrepræsentationers mellemkomst, vil kunne være en fordel, at der med års mellemrum er tale om skiftende besætninger.
Der henvises til betænkningen, s.
 53ff.
Gennemførelse af de ovennævnte forslag om oprettelse af basisensembler i Viborg/ Randers, Storstrøms amt og et rytmisk ensemble i Århus samt af et regionalt baseret vokalensemble og et åremålsansat statsensemble, om fuldtidsansættelse af Radioens Big Band samt om forøgelse af turnestøtten indebærer en merbevilling på 3.600.000 kr. samt yderligere 3.150.000 kr. og 1.300.000 kr. i henholdsvis det andet og det tredje år efter lovens ikrafttræden.
Til § 3, stk. 1, nr. 6 I medfør af denne bestemmelse er der blandt andet blevet ydet støtte til skolekoncerter.
Sådanne koncerter i forskellige former åbner en række vigtige indfaldsveje til musikken; gennem oplevelsen af den levende musik vil der kunne dannes en vigtig og nødvendig modvægt mod elevernes omfattende, passive musikforbrug, således at dette på længere sigt forhåbentlig drejes i en mere aktiv retning.
En vis forøgelse af de statslige tilskud til skolekoncerter (herunder også til forsøgsprojekter) er en nødvendighed til fremme af disse koncerters placering som en naturlig og kontinuerlig del af undervisningen i folkeskoler og gymnasier m.v.
Der henvises til betænkningen, s. 20ff.
I lighed med tilskuddene til musikforeninger (jfr. ovenfor) er bevillingerne til kirkekoncerter af meget beskedent omfang, normalt 2.000-3.000 kr., og ydes på et takstmæssigt grundlag.
En vis forhøjelse af disse bevillinger samt en øget mulighed for at differentiere tilskuddene efter aktiviteternes art og omfang vil være ønskelig.
Der henvises til betænkningen, s. 100f.
Landsdelsorkestrenes forpligtelse til at afholde koncerter i landsdelen blev ved lov nr. 248 af 27. maj 1981 fastslået som en egentlig tilskudsforudsætning, jfr. § 4, stk. 2, nr. 5. For tre af landsdelsorkestrenes vedkommende har der imidlertid vist sig en række hindringer for den praktiske gennemførelse af sådanne koncerter i tilfredsstillende omfang.
En væsentligt medvirkende årsag hertil er de betydelige udgifter, som i en række tilfælde skal afholdes af det lokale spillested.
Til udjævning af disse forhold, således at de lokale udgifter i forbindelse med koncerter med landsdelsorkestrene bliver ensartede uanset geografisk placering og andre forhold, foreslås det, at der etableres en central pulje, hvoraf der kan bevilges beløb af varierende størrelse efter ansøgning fra de enkelte spillesteder.
Forslaget bygger på et udkast til en nærmere konkretiseret ordning, der er tilblevet efter forhandlinger mellem statens musikråd, Landsdelsorkestrenes Samråd og repræsentanter for de berørte amtsmusikudvalg.
Der henvises til betænkningen, s. 67ff. samt bilag D.
Under lovens § 3, stk. 1, nr. 6, støttes også i særlige tilfælde musikdramatisk virksomhed.
Musikdramatikken støttes ligeledes i henhold til §§ 17 og 19 i lov om teatervirksomhed, jfr.
lovbekendtgørelse nr. 34 af 5. februar 1985, som ændret ved lov nr. 591 af 19. december 1985. En række kvalificerede musikdramatiske projekter kan imidlertid ikke opnå støtte inden for de nuværende bevillingsmæssige rammer, og det foreslås derfor, at der inden for musiklovens område skabes mulighed for en noget videregående støtte til musikdramatikken.
Samtidig forudsættes det, at det hidtidige samarbejde mellem teaterrådet og musikrådet omkring disse ansøgningers behandling intensiveres, og at en øget støtte til den egentlige musikdramatik samt til beslægtede former af eksperimenterende karakter ydes inden for teaterlovens rammer.
Endvidere foreslås det, at der skabes mulighed for af musiklovens midler at yde et vist tilskud til etablering og drift af facilitetsmæssigt og økonomisk rimelige øvelokaler, som de frie musikdramatiske grupper kan anvende i de, oftest langvarige, prøveforløb, der er nødvendige for en musikdramatisk produktion.
 Der henvises til betænkningen, s. 83ff.
Gennemførelse af de ovennævnte forslag om øget støtte til skolekoncerter, kirkekoncerter og musikdramatik samt etablering af en særlig pulje til udjævning af de lokale udgifter i forbindelse med landsdelsorkestrenes afholdelse af koncerter i landsdelen indebærer en merbevilling på 1.550.000 kr.
Til § 3, stk. 1, nr. 7; jfr. lovforslagets nr. 6 I de seneste år er der blevet ydet bevillinger på omkring 450.000 kr.
til efteruddannelsesprogrammer for musikundervisere.
Inden for denne beløbsramme har det imidlertid ikke været muligt at tilgodese det stadig mere påtrængende behov for en permanent, landsdækkende efteruddannelsesvirksomhed i form af supplerende uddannelse af aktive, professionelt beskæftigede musikskolelærere.
En sådan udbygning (der i givet fald vil kunne finde sted over en treårs periode) af efteruddannelsessystemet forudsætter en fordobling af de nuværende bevillinger til formålet.
Der henvises til betænkningen, s. 27ff.
Hidtil er bevillingerne til efteruddannelsesprogrammerne for musikskolelærere blevet ydet i medfør af lovens § 3, stk. 1, nr.
1. Det forekommer imidlertid mere naturligt at sammenstille efteruddannelsen med videreuddannelse (også fordi sondringen mellem de to uddannelsesformer ikke er ganske skarp). Dette er baggrunden for forslaget om at indføje ordene »efteruddannelse«  

 og »musikundervisere« i lovens § 3, stk. 1, nr. 7. Herved åbnes der samtidig mulighed for at yde konkret støtte til efteruddannelse af også andre end musikundervisere, f.eks. musikere.
Gennemførelse af den foreslåede udbygning af efteruddannelsen for musikskolelærere indebærer en merbevilling på 150.000 kr. samt yderligere 150.000 kr. og 150.000 kr. i henholdsvis det andet og det tredje år efter lovens ikrafttræden.
Til § 3, stk. 1, nr. 8; jfr. lovforslagets nr. 7 Udbud og efterspørgsel inden for fonogramområdet præges i meget vidt omfang af ganske få, store pladeselskaber med brede internationale interesser og en dertil svarende repertoireorientering.
Selskabernes produktion og markedsføring (herunder reklame og distribution) begrænser sig derfor til genrer, udøvere og repertoire, som har vist sig at være en rentabel salgsvare, eller som skønnes at blive det.
Under disse forhold er der ikke stor interesse for produktioner fra og til et geografisk set så begrænset område som Danmark, ligesom nye eller mindre kendte kunstnere og værker ikke har mulighed for at blive udgivet på og formidlet via fonogram.
Da fonogrammediet samtidig spiller en meget væsentlig rolle i befolkningens musikvaner, må der ske en styrkelse af mulighederne for gennem produktionsstøtte at sikre større alsidighed i fonogramudbuddet.
Produktionsstøtten må følges op på distributionssiden gennem etablering af distributionskanaler, der fremstår som alternativer til de kommercielle distributionssystemer.
En nærmere redegørelse for udvidelsen af fonogramstøtten og for etableringen af et alternativt distributionssystem findes i betænkningen, s. 75ff.
Musikvideogrammer er et nyere medium, der dog allerede nu må siges at have etableret sig som et fast element i musikformidlingen.
En ajourføring af lovteksten er ønskelig, således at musikvideogrammer nævnes på linje med fonogrammer.
Den nærmere form for støtte til videogrammer kan ikke fastlægges på nuværende tidspunkt; men et vist beløb til forsøg med forskellige støtteformer og samarbejdsmodeller (blandt andet med statens filmcentral og det danske filmværksted) bør afsættes såvel med henblik på den pædagogiske anvendelse af musikvideogrammer som til fremme af videogrammer med selvstændig kunstnerisk karakter.
Der henvises til betænkningen, s. 80ff.
I tilslutning til de øvrige forslag, der tager sigte på at øge muligheden for gennem musikundervisningen at gøre eleverne fortrolige med og interesserede i den nyorienterede musik, foreslås det, at der ydes støtte til udarbejdelse, afprøvning og udgivelse af pædagogisk materiale med dette særlige sigte, eventuelt i form af serier (bestående af nodebøger, tekstbøger, fonogrammer, videogrammer, plancher etc.), således som det kendes visse steder i udlandet.
Der henvises til betænkningen, s. 25f.
Udarbejdelsen af pædagogisk materiale af den nævnte karakter må anses for et så væsentligt led i den statsligt støttede udgivelses- og formidlingsvirksomhed inden for musikkens område, at det bør fremhæves særligt i lovens tekst.
Gennemførelsen af de ovennævnte forslag om øget produktionsstøtte til fonogrammer samt etablering af et alternativt distributionssystem, om forsøgsmæssig støtte til musikvideogrammer samt om udvikling og udgivelse af visse former for pædagogisk materiale indebærer en merbevilling på 1.620.000 kr.
Til § 3, stk. 1, nr. 9 Til imødekommelse af behovet for en løbende information fra statens musikråd om rådets arbejde, herunder generelle oplysninger om behandling af ansøgninger, vejledende retningslinjer vedrørende de enkelte støttegrupper, udtalelser af mere principiel karakter samt redegørelser for påtænkte eller iværksatte initiativer, foreslås det, at der kvartalsvis udsendes et meddelelsesblad fra rådet.
Et sådant blad vil tillige kunne tjene som debatforum for musikpolitiske spørgsmål af principiel karakter.
Der henvises til betænkningen, s. 107f.
Gennemførelse af det ovennævnte forslag indebærer en merbevilling på 100.000 kr.
Til § 3, stk. 1, nr. 10 I medfør af denne bestemmelse er der etableret en såkaldt instrumentbank, hvorfra (især mere kostbare) instrumenter udlånes til musikskoler og amatørensembler.
Instrumentbanken har vist sig at være en hensigtsmæssig foranstaltning til ydelse af konkret støtte med et socialt udlignende perspektiv inden for de to områder, der ellers i det væsentlige er undtaget fra de statslige musikbevillinger.
Det har i de forløbne år kun været muligt at imødekomme en vis andel af det behov, som ifølge de til musikrådet indkomne ansøgninger må anses for at være af kvalificeret art.
Der henvises til betænkningen, s. 14f.
Endvidere bør der åbnes mulighed for en mere aktiv støttepolitik i henseende til etablering af lydanlæg på faste spillesteder inden for den rytmiske musik.
Tilskud af denne art bør kunne tilbydes i de tilfælde, hvor der fra kommunal side er villighed til at etablere og finansiere et rytmisk spillested, hvis indretning m.v.
opfylder visse nærmere fastsatte krav i henseende til den tekniske og kvalitative standard.
Der henvises til betænkningen, s. 101f.
Gennemførelse af forslaget om forbedrede muligheder for indkøb af instrumenter til udlån samt om særlige tilskud til etablering af lydanlæg m.v. indebærer en merbevilling på 500.000 kr. samt yderligere 300.000 kr. i det andet år efter lovens ikrafttræden.
Til § 3, generelt I perioden siden 1976 er der sket en fordobling af ansøgningerne om tilskud af musiklovens dispositionsmidler (fra omkring 700 til omkring 1.400); samtidig er der - ikke mindst i de seneste år - generelt set sket en højnelse af kvaliteten af projekterne i de enkelte ansøgninger.
Som følge heraf har det for bevillingsåret 1985-86 ikke været muligt at opretholde den hidtidige praksis, således som den har fundet udtryk i en række vejledende retningslinjer og principper vedrørende meddelelse af bevillinger inden for de enkelte støtteområder.
Statens musikråd måtte således under forarbejderne til rådets hovedindstilling af 26. april 1985 til ministeren for kulturelle anliggender konstatere, at dersom uddelingerne til den kvalificerede del af ansøgningerne i det væsentlige skulle følge hidtidig praksis, ville det betyde en sprængning af bevillingsrammerne.
I forhold til udgangspunktet måtte der foretages en reduktion på omkring 2.700.000 kr.
(svarende til ca. 14 pct.); dette skete ved at undergive en lang række ansøgninger fornyet behandling med henblik på indstilling til afslag eller dog en væsentlig nedskæring af det oprindelige beløb samt ved at beskære hovedparten af de resterende ansøgninger med en generel reduktion på 4 pct.
Musikrådets foreløbige gennemgang af ansøgningerne for 1986-87 tyder på, at en tilsvarende situation vil opstå for dette bevillingsårs vedkommende (jfr. betænkningen, s. 89f.). Lovforslaget tager på denne baggrund sigte på at skabe økonomisk mulighed for en retablering af den tidligere bevillingspraksis.
Forudsætningen herfor er en merbevilling på mindst 2.000.000 kr.
§ 3 indeholder i bestemmelsens indledning hjemmel til at »yde støtte til musikformål«.
Den efterfølgende opregning i § 3, stk. 1, nr.
 1-10, indledes med ordene »herunder særligt til:» (udhævet her).
Af denne formulering fremgår, at opregningen i nr. 1-10 ikke er udtømmende, men at støtte også kan ydes til andre musikformål end de udtrykkeligt nævnte.
Til sådanne »andre formål« stilles der forslag om tre bevillingsforøgelser.
 Driften af musikskoler er i det væsentlige et kommunalt anliggende.
For at tilgodese princippet om, at der over hele landet så vidt muligt bør sikres ensartede muligheder for musikundervisning, vil det imidlertid være ønskeligt, dersom en begrænset statslig støtte kunne ydes i forbindelse med start af musikskoler eller tilsvarende former for musikundervisning inden for lokalområder, hvor der savnes tilfredsstillende undervisningstilbud.
Støtte af denne art må være tidsbegrænset, og den bør ydes i situationer, hvor igangsættelsen af musikundervisningen sker med sigte på en kommunal overtagelse og udbygning af det således etablerede undervisningstilbud.
Der henvises til betænkningen s. 15.
I forarbejderne til lov nr. 248 af 27. maj 1981 blev folkemusikken udtrykkelig inddraget under musiklovens støtteområder.
Langt hovedparten af bevillingerne til folkemusik har siden været ydet til den såkaldt traditionsbærende folkemusik, herunder til Folkemusikhuset i Hogager, til Folkemusikhusringens koordinerende virksomhed og undervisningsaktiviteter, til de enkelte folkemusikhuse samt til visse indsamlings- og udgivelsesprojekter.
Den nutidigt eller rytmisk orienterede folkemusik har modtaget en vis støtte i form af bevillinger til festivaler og spillesteders aktiviteter samt i forbindelse med udgivelse af bøger, plader og noder; endvidere har den centrale organisation inden for denne del af folkemusikken, Folkemusiksammenslutningen, i 1985 modtaget et mindre beløb til transportstøtte for professionelle og halvprofessionelle folkemusikgrupper.
Inden for den traditionsbærende folkemusik er der navnlig behov for gennem kursusvirksomhed og konsulentbistand at styrke kvaliteten af indsamlingsprojekterne.
En øget statslig støtte til den nutidigt orienterede folkemusik er påkrævet med henblik på at styrke det egentligt professionelle islæt i udøvelsen af denne genre.
Der henvises til betænkningen, s.
102ff., hvor der er givet en nærmere redegørelse for folkemusikkens forhold og for de foreslåede støtteforanstaltninger.
I forbindelse med lov nr. 248 af 27. maj 1981 afsattes der særlige midler til forbedring af elektronmusikkens vilkår i Danmark.
På grundlag heraf er der nu etableret et »statens elektronmusikstudie«, beliggende i Århus.
De oprindeligt afsatte midler har imidlertid ikke været tilstrækkelige til en fuldt tilfredsstillende udformning af studiet og dets faciliteter, ligesom de fornødne ekstra midler ikke har kunnet tilvejebringes inden for den øvrige del af musiklovens midler eller på anden måde.
Lovforslaget tager på denne baggrund sigte på at sikre studiets udbygning såvel i henseende til anskaffelse af yderligere materiel som med henblik på at sikre en rimelig drift af studiet med maksimal udnyttelse af dets muligheder.
Der henvises til betænkningen, s. 93f., samt bilag F.
Gennemførelse af de ovennævnte forslag om retablering af den tidligere tilskudspraksis, starttilskud til visse musikskoler m.v., øget støtte til folkemusikken samt udbygning af statens elektronmusikstudie indebærer en merbevilling på 2.700.000 kr.
samt yderligere 200.000 kr. og 200.000 kr. i henholdsvis det andet og det tredje år efter lovens ikrafttræden.
Til § 5, stk. 1; jfr. lovforslagets nr. 9 Ved forslaget forhøjes den statslige andel af dækningen af driftsudgifterne for Sjællands Symfoniorkester fra 50 pct. til 75 pct., hvorved den amts- og primærkommunale andel nedsættes til 25 pct.
Herved sidestilles Sjællands Symfoniorkester med Sønderjyllands Symfoniorkester; de to orkestres arbejdsforhold er i forvejen af forholdsvis ensartet karakter.
Forslaget om at nedsætte den amts- og primærkommunale andel af udgiftsdækningen for Sjællands Symfoniorkester tager sigte på at afbøde den usikkerhed, der i de seneste år har hersket om orkestrets eksistensgrundlag.
Samtidig vil den foreslåede ændring kunne frigøre økonomiske ressourcer i de tilskudsydende amts- og primærkommuner, som dermed vil blive sat i stand til at tilgodese andre påtrængende musikformål, over for hvilke man i visse af de pågældende kommuner har forholdt sig afvisende med henvisning til netop forpligtelsen over for Sjællands Symfoniorkester.
Baggrunden for forslaget er nærmere omtalt i betænkningen, s. 64 ff., hvortil der henvises.
Sammesteds peges der på - som en subsidiær mulighed - at den nødvendige betryggelse af Sjællands Symfoniorkester søges tilvejebragt ved en ændring af § 5, stk. 1, hvorved ikke blot den statslige, men også den amts- og primærkommunale finansiering af orkestret gøres lovbunden.
En tilsvarende ordning måtte i så fald også overvejes for de øvrige landsdelsorkestres vedkommende; se nærmere betænkningen, s. 66 f.
Gennemførelse af det ovennævnte lovforslag indebærer en merudgift på omkring 3.300.000 kr.
Til § 7; jfr. lovforslagets nr. 4, 5, 8, 10 og 15 Den gældende § 7 om støtte til andre lokalt baserede professionelle orkestre end landsdelsorkestrene foreslås ophævet.
Bestemmelsen har ingen selvstændig retlig eller bevillingsmæssig betydning, idet de pågældende formål er omfattet af § 3, specielt § 3, stk.
 1, nr. 5; jfr. betænkningen, s. 73 f.
I stedet foreslås indsat (som ny § 7) en bestemmelse, hvorefter institutioner eller andre aktiviteter, der hidtil har modtaget støtte i henhold til § 3, kan udtages af musiklovens dispositionsmidler og undergives en særskilt finansiering på grundlag af andre konti under musikloven.
Forslaget tager navnlig sigte på institutioner og institutionslignende aktiviteter, der er tilblevet på initiativ af statens musikråd, og som derfor i det væsentlige finansieres af musiklovens dispositionsmidler.
I visse tilfælde har de pågældende aktiviteter antaget en så fast og institutionslignende karakter, at det ikke er rimeligt eller nødvendigt, at de fortsat skal finansieres af dispositionsmidlerne med den relative usikkerhed, der knytter sig til den indbyrdes konkurrence mellem omkring 1.400 ansøgninger.
Samtidig vil det være ønskeligt, at dispositionsmidlerne tid efter anden frigøres fra sådanne faste finansieringsforpligtelser, således at de pågældende ressourcer kan anvendes til nye udviklingsaktiviteter.
Som et eksempel på en institution af den nævnte karakter kan nævnes Dansk Musikinformationscenter (MIC). Der henvises til betænkningen, s. 120.
Til lovforslagets nr. 11 og 13 Ved den foreslåede bestemmelse fastslås det, at repræsentanter for »betydende institutioner og interessegrupper« (jfr. herved § 9) inden for det lokale musikliv skal have sæde i kulturelle samråd, såfremt der i en kommune er udpeget sådanne samråd eller andre tilsvarende rådgivende udvalg.
Forslaget tager blandt andet sigte på at styrke stedlige amatørensemblers og eventuelt musikskolers placering i den kommunale beslutningsproces.
Der henvises til betænkningen, s. 94 f. og s. 109.
Til § 8, stk. 4; jfr. lovforslagets nr. 12 Forslaget tager sigte på at etablere en ordning vedrørende ansættelse af statens musikråds sekretariat, hvorefter rådet selv udvælger sine sekretariatsmedarbejdere.
Ordningen svarer til den for teaterrådet, statens kunstfond, statens museumsnævn m.fl.
gældende.
Der henvises til betænkningen, s. 106 f.
Sammesteds gøres det gældende, at en udvidelse af sekretariatets personalenormering med en akademisk medarbejder og en assistent er påkrævet, blandt andet på baggrund af det stigende antal ansøgninger, der indkommer til rådet.
Gennemførelsen af det ovennævnte forslag om en udvidelse af musikrådets sekretariat indebærer en merbevilling på 450.000 kr.
Til lovforslagets nr. 14 De hidtidige erfaringer viser, at eksistensen af et fælles udvalg mellem undervisningsministeriet og ministeriet for kulturelle anliggender er et afgørende led i tilrettelæggelsen og koordinationen af den samlede musikundervisning.
Et sådant musikundervisningsudvalg fandtes i perioden 1979-84. Statens musikråd har understreget nødvendigheden af, at udvalget retableres, og peget på en række konkrete arbejdsopgaver for udvalget; se nærmere betænkningen, s. 31 samt bilag B.
Med den foreslåede lovbestemmelse tilkendegives det, at betydningen af et musikundervisningsudvalg er af særlig vægt.
Til lovforslagets nr. 16 Da der i det samlede lovforslag indgår en lang række konkrete forslag til såvel nydannelser som udvidelser af bestående aktiviteter inden for musikområdet, vil det være hensigtsmæssigt at optage loven til fornyet revision efter en fireårig periode på grundlag af de da indhøstede erfaringer.
Bilag Forslagenes økonomiske konsekvenser Nedenfor gengives i oversigtsform de økonomiske konsekvenser af forslagene til lovændringer og lovforudsætningerne i forbindelse med musiklovens revision.
Skemaet er opbygget således, at hvert forslag er udstyret med et løbenummer samt en henvisning til den side i de ovenstående kapitler, hvor de økonomiske betragtninger vedrørende det pågældende forslag er fremsat.
Udgifterne i forbindelse med rådets principale forslag til ændring af musiklovens § 5 om finansieringen af Sjællands Symfoniorkester (jfr. s. 66) er ikke medtaget i oversigten.
For en række forslags vedkommende er det anført, at de nødvendige bevillingsforøgelser mest hensigtsmæssigt bør tilvejebringes over en periode på tre år; i andre tilfælde vil den pågældende aktivitet tidligst kunne iværksættes et år efter lovens ikrafttræden.
Idet rådet har lagt til grund, at ændringerne i musikloven og de tilknyttede bevillingsforudsætninger træder i kraft pr. 1. januar 1987, er forslagenes bevillingsmæssige konsekvenser angivet særskilt for årene 1987, 1988 og 1989. Alle beløb er beregnet på grundlag af prisniveauet for 1985.
