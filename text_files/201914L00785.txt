Betænkning afgivet af Skatteudvalget den 14. maj 2020 Betænkning over Forslag til lov om ændring af momsloven, kildeskatteloven, skatteindberetningsloven og lov om afgifter af spil (Modernisering af momsreglerne for grænseoverskridende handel med varer og ydelser solgt til forbrugere i EU, digitale salgsregistreringssystemer, håndtering af A-skat m.v. i forbindelse med udbetaling fra feriegarantiordninger m.v. og udskydelse af ikrafttrædelsestidspunktet for den digitale logbog m.v.) [af skatteministeren (Morten Bødskov)]:
1. Ændringsforslag Skatteministeren har stillet 12 ændringsforslag til lovforslaget.
2. Indstilling Udvalget indstiller lovforslaget til vedtagelse med de stillede ændringforslag.
 Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialistisk Folkeparti Socialistisk Folkepartis medlemmer af udvalget bemærker, at SF ønsker, at skatteministeren inden for et halvt år efter vedtagelsen af lovforslaget giver en status for arbejdet med den digitale logbog, herunder hvornår der forventes en ny ikrafttrædelse.
4. Ændringsforslag med bemærkninger Ændringsforslag Til § 1 Af skatteministeren, tiltrådt af udvalget:
 1) I den under nr. 3 foreslåede § 4 c ændres i stk. 3, nr. 1, og stk. 4, nr. 1, »§§ 47, 49-50 a eller 51 eller 51 a« til: »§§ 47, 49-50 a, 51 eller 51 a«.
[Sproglig ændring] 2) Efter nr. 3 indsættes som nyt nummer:
»01. I § 10, stk. 2, nr. 1, ændres »jf. § 14, stk. 1, nr. 2, 3. pkt.« til: »jf. § 4 c, stk. 3.«« [Konsekvens af lovforslagets § 1, nr. 3 og 5] 3) I det under nr. 7 foreslåede § 14 a, stk. 4, ændres »Stk. 1-3« til: »Stk. 1 og 2«.
[Præcisering af henvisning] 4) I den under nr. 8 foreslåede § 14 b ændres i stk. 4 »brugte genstande, kunstgenstande, samlerobjekter og antikviteter eller på leveringer af brugte transportmidler« til: »brugte varer, herunder brugte transportmidler, kunstgenstande, samlerobjekter og antikviteter«.
[Præcisering af bestemmelsen] 5) To steder i den under nr. 10 foreslåede § 21 e ændres i stk. 1, nr. 2, »end der, hvor leverandøren er etableret« til: »end der, hvor leverandøren er etableret eller i mangel af et etableringssted har sin bopæl eller sit sædvanlige opholdssted«.
[Præcisering af bestemmelsen] 6) Nr. 37 affattes således:
 »37. § 66 g, stk. 1, 4. pkt., affattes således:
»Afgiftsangivelsen skal indsendes inden udgangen af den måned, der følger efter udgangen af den afgiftsperiode, som angivelsen vedrører.«« [Rettelse af paragrafangivelse og en sproglig ændring] 7) I den under nr. 46 foreslåede § 66 q ændres i 1. pkt. »Den afgiftspligtige person« til: »En afgiftspligtig person, der anvender importordningen,«.
[Præcisering af bestemmelsen] 8) Nr. 51 affattes således:
»51. I § 81, stk. 1, nr. 5, ændres »eller § 38, stk. 3, 1. pkt.,« til: »§ 38, stk. 3, 1. pkt., eller § 55 c, stk. 1.«« [Lovteknisk ændring] Til § 5 9) Efter nr. 1 indsættes som nyt nummer:
 »01. I § 9 indsættes som stk. 3:
»Stk. 3. § 1, nr. 1 og 3, træder i kraft den 1. juli 2020.«« [Præcisering af ikrafttrædelsestidspunktet for § 1, nr. 1 og 3, i lov nr. 1430 af 5. december 2018] Til § 7 10) I stk. 1 ændres »stk. 2 og 3« til: »stk. 2-4«.
[Konsekvensændring] 11) Stk. 2 affattes således:
»Stk. 2. §§ 2 og 3 træder i kraft den 1. januar 2021.« [Ikrafttrædelsestidspunktet for de foreslåede momsregler for e-handel og den foreslåede ændring af lov om afgifter af spil udgår af dette stykke, som indeholder regler, der foreslås at træde i kraft den 1. januar 2021] 12) Efter stk. 2 indsættes som nyt stykke:
»Stk. 3. Skatteministeren fastsætter tidspunktet for ikrafttrædelsen af § 1, nr. 1-3, 01 og 4-21, momslovens § 55 b som affattet ved denne lovs § 1, nr. 22, og § 1, nr. 23-46 og 49.« Stk. 3 bliver herefter stk. 4.
[Bemyndigelse til skatteministeren til at fastsætte tidspunktet for ikrafttræden af de foreslåede momsregler for e-handel] Bemærkninger Til nr. 1 I momslovens § 14, stk. 1, nr. 2, 3. pkt., er der en definition af fjernsalg af varer.
Det fastsættes bl.a., at et salg ikke er omfattet af fjernsalgsreglerne, hvis køberen er momsregistreret efter momslovens §§ 47, 49-50 a eller 51 eller 51 a, hvilket betyder, at alene grænseoverskridende salg til ikkemomsregistrerede forbrugere er omfattet.
Salg mellem momsregistrerede virksomheder behandles derfor ikke momsmæssigt efter reglerne om fjernsalg.
I lovforslaget foreslås det at flytte definitionen af fjernsalg til en ny § 4 c, således at § 4 c, stk. 3, kommer til at indeholde definitionen af fjernsalg af varer inden for EU og § 4 c, stk. 4, kommer til at indeholde en definition af fjernsalg af varer fra steder uden for EU.
Det er foreslået, at definitionerne fremover afgrænses ved bl.a. at anvende den samme opremsning af registreringsbestemmelser som i den gældende § 14, stk. 1, nr. 2, 3. pkt.
 Det foreslås at ændre opremsningen af registreringsbestemmelser således, at den bliver sprogligt mere korrekt og »eller« ikke forekommer to gange.
Til nr. 2 Momslovens § 10, stk. 2, nr. 1, som ændret ved § 4, nr. 9, i lov nr. 1295 af 5. december 2019, indeholder en henvisning til definitionen af fjernsalg inden for EU i momslovens § 14, stk. 1, nr. 2, 3. pkt.
 Som konsekvens af dette lovforslags § 1, nr. 5 og 8, hvor definitionen foreslås at udgå af § 14, stk. 2, og i stedet foreslås indsat i et nyt § 4 c, stk. 3, foreslås henvisningen i momslovens § 10 ændret til § 4 c, stk. 3.
Til nr. 3 Ved momslovens § 14 a, der blev indsat ved lov nr. 1295 af 5. december 2019, blev der i overensstemmelse med vedtagne EU-regler indført en præcisering af reglerne for leveringssted i forbindelse med kædehandler mellem virksomheder i EU.
I bemærkningerne til lovforslaget blev det anført, at reglerne ikke skal gælde i situationer, hvor elektroniske platforme m.v. efter de i EU vedtagne fælles EU-momsregler for e-handel anses for selv at have modtaget og leveret de varer, som de sælger gennem deres platforme.
 De fælles EU-momsregler for e-handel og dermed reglerne for platforme m.v. foreslås implementeret ved dette lovforslag, hvorfor der i § 1, nr. 7, er foreslået indsat et nyt stk. 4 i momslovens § 14 a, hvor det fremgår, at momslovens § 14 a, stk. 1-3, ikke vil skulle finde anvendelse i situationer, der er omfattet af de foreslåede § 4 c, stk. 1 og 2, som omhandler reglerne for platformene.
 Da det imidlertid alene er § 14 a, stk. 1 og 2, der indeholder materielle bestemmelser for leveringsstedet for kædehandel, mens stk. 3 alene indeholder en definition af, hvad der forstås ved en mellemhandler, foreslås henvisningen præciseret til alene at omfatte stk. 1 og 2.
Til nr. 4 De gældende bestemmelser om leveringsstedet for varer  det vil sige det sted, hvor momsen af varesalg skal betales  fremgår alle af momslovens § 14, herunder også reglerne for fjernsalg af varer inden for EU.
I lovforslagets § 1, nr. 8, foreslås indsat en ny § 14 b i momsloven, hvor hovedreglerne for, hvor moms af fjernsalg skal betales, samles.
I overensstemmelse med EU-reglerne er det i den foreslåede nye bestemmelses stk. 4 foreslået, at disse bestemmelser ikke vil skulle gælde for leveringer af »brugte genstande, kunstgenstande, samlerobjekter og antikviteter eller leveringer af bruge transportmidler, der pålægges moms i henhold til særordningen i lovens kapitel 17«.
 Da der kan opstå tvivl om, hvorvidt det kun er brugte transportmidler, der omfattes af kapitel 17, foreslås ordlyden i stk. 4 præciseret således, at det tydeligt fremgår, at bestemmelsen skal omfatte alle leveringer omfattet af særordningen i kapitel 17, hvilket vil sige brugte varer, herunder brugte transportmidler, kunstgenstande, samlerobjekter og antikviteter.
Til nr. 5 Den i lovforslagets § 1 foreslåede nye § 21 e i momsloven indeholder en særregel for begrænset salg inden for EU af elektroniske ydelser, teleydelser og radio- og tv-spredningstjenester og fjernsalg af varer.
Særreglen betyder, at hvis en virksomhed i et EU-land har salg af de nævnte ydelser og varer til forbrugere i andre EU-lande, der ikke overstiger 10.000 euro hverken i det foregående eller indeværende kalenderår, vil den kunne undlade at bruge hovedreglen om, at moms skal pålægges i forbrugslandet eller der, hvor transporten afsluttes, og i stedet angive og pålægge moms efter sit hjemlands regler.
 I det foreslåede § 21 e, stk. 1, nr. 1, foreslås det, at leverandørens hjemland er det sted, hvor leverandøren er etableret eller i mangel af et etableringssted har sin bopæl eller sit sædvanlige opholdssted.
I § 21, stk. 1, nr. 2, foreslås som yderligere betingelse, at leverancerne skal ske til forbrugere i andre EU-lande end der, hvor sælgeren er etableret.
For at gøre bestemmelsen tydelig og sikre overensstemmelse med de bagvedliggende direktivregler foreslås det, at ordlyden »end der, hvor leverandøren er etableret« to steder ændres til »end der, hvor leverandøren er etableret eller i mangel af et etableringssted har sin bopæl eller sit sædvanlige opholdssted«.
Til nr. 6 I lovforslagets § 1, nr. 37, foreslås en ændring til momslovens § 66, stk. 1, 4. pkt.
Paragrafangivelsen er imidlertid forkert, idet den rettelig burde være § 66 g, stk. 1, 4. pkt.
Dette forslås ændret.
Herudover foreslås en sproglig justering af selve den foreslåede ændring til § 66 g, stk. 1, 4. pkt., som ved en nyaffattelse kommer til at lyde: »Afgiftsangivelsen skal indsendes inden udgangen af den måned, der følger efter udgangen af den afgiftsperiode, som angivelsen vedrører.« Til nr. 7 Momslovens kapitel 16 indeholder særregler for angivelse og betaling af grænseoverskridende salg af elektroniske ydelser, teleydelser og radio- og tv-spredningstjenester til ikkeafgiftspligtige personer (almindelige forbrugere). Der er tale om den såkaldte Mini One Stop Shop (MOSS) for EU-virksomheders salg til forbrugere i andre EU-lande (EU-ordningen) og for tredjelandsvirksomheders salg til forbrugere i EU (ikke-EU-ordningen).
Disse særordninger foreslås udvidet og ved lovforslagets § 1, nr. 46, foreslås der bl.a. i kapitel 16 indsat en ny særordning for fjernsalg af varer med en værdi op til 150 euro indført fra steder uden for EU (importordningen). Under overskriften for denne særordning hører de foreslåede §§ 66 l-66 u.
Anvendes importordningen, kan en virksomhed vælge at angive og betale alt salg til forbrugere i EU gennem ordningen, men det er ikke muligt i ordningen at fradrage eventuelle momsudgifter, som virksomheden har haft ved indkøb i EU.
Det foreslås derfor bl.a. i § 66 q, at den afgiftspligtige person kan få godtgjort afgift efter reglerne i § 45, stk. 1, som giver mulighed for, at tredjelandsvirksomheder kan ansøge om godtgørelse af momsudgifter af indkøb her i landet.
Selv om § 66 q står under overskriften for importordningen, er det måske ikke helt tydeligt, at bestemmelsen kun vedrører afgiftspligtige personer, der anvender denne særordning.
Det foreslås derfor, at bestemmelsen præciseres ved at ændre »Den afgiftspligtige person« til »En afgiftspligtig person, der anvender importordningen,«.
Til nr. 8 Ved lovforslagets § 1, nr. 51, foreslås indført mulighed for bødestraf ved undladelse af at efterkomme et påbud efter momslovens § 55 c, stk. 1, om at benytte et digitalt salgsregistreringssystem.
 Efter gældende ret kan den, der forsætligt eller groft uagtsomt undlader at efterkomme et påbud efter momslovens § 29, stk. 2, eller § 38, stk. 3, 1. pkt., straffes med bøde, jf. momslovens § 81, stk. 1, nr. 5. Ved den foreslåede tilføjelse af, at man også skal kunne straffes med bøde ved undladelse af at efterkomme et påbud efter § 55 c, stk. 1, er »eller« før § 38, stk. 3, 1. pkt., fejlagtigt ikke foreslået at skulle udgå.
 Det foreslås derfor ved dette ændringsforslag at rette op herpå ved at nyaffatte bestemmelsen, så opremsningen af de bestemmelser, hvorefter man skal kunne straffes med bøde for ikke at efterkomme et påbud, vil komme til at se således ud: »§ 29, stk. 2, § 38, stk. 3, 1. pkt., eller § 55 c, stk. 1,«.
Til nr. 9 Ved § 1, nr. 2, og §§ 2, 7 og 8 i lov nr. 1430 af 5. december 2018 blev der indført bestemmelser, hvorefter Skatteforvaltningen, Styrelsen for Arbejdsmarked og Rekruttering (STAR) og kommunerne skal kunne pålægge en arbejdsgiver at foretage daglig digital registrering af oplysninger (logbog) om de personer, der er beskæftiget hos den pågældende arbejdsgiver.
 § 1 i lov nr. 1430 af 5. december 2018 indeholder imidlertid også et nr. 1 og 3, som omhandler pålæg om at benytte en virksomhed, der er registreret som leverandør af lønadministrationsydelser efter regler, der er udstedt i medfør af lov om et indkomstregister, i forbindelse med virksomhedens lønadministration.
 Ved lov nr. 1430 af 5. december 2018 var det forudsat, at § 1 skulle træde i kraft den 1. juli 2020. Da ikrafttrædelsestidspunktet for denne lovs § 1, nr. 2, nu foreslås ændret til, at skatteministeren bemyndiges til at fastsætte ikrafttrædelsestidspunktet, er der behov for at præcisere, at lovens § 1, nr. 1 og 3, træder i kraft den 1. juli 2020 som forudsat.
 Det foreslås således ved dette ændringsforslag at indsætte et nyt stk. 3 i § 9 i lov nr. 1430 af 5. december 2018, hvorefter det præciseres, at § 1, nr. 1 og 3, i lov nr. 1430 af 5. december 2018 træder i kraft den 1. juli 2020.
Til nr. 10 Der er tale om en konsekvensændring som følge af ændringsforslag nr. 12.
Til nr. 11 Det foreslås i lovforslagets § 7, at loven træder i kraft den 30. juni 2020, da § 5 vedrørende udskydelse af den digitale logbog bør træde i kraft på dette tidspunkt.
 I stk. 2 foreslås bl.a., at de foreslåede nye momsregler for e-handel træder i kraft den 1. januar 2021. Da der p.t. drøftes et forslag fra Europa-Kommissionen om at udskyde EU-reglernes ikrafttrædelse, jf. bemærkningerne til ændringsforslagets nr. 11, foreslås det, at henvisningerne til de foreslåede bestemmelser for de nye e-handelsregler udgår af stk. 2, således at ikrafttrædelsestidspunktet ikke er fastsat til den 1. januar 2021.
I lovforslagets § 4 foreslås det, at en henvisning til en ophævet paragraf i lov om afgifter af spil udgår.
I lovforslagets § 7, stk. 2, foreslås denne ændring at træde i kraft den 1. januar 2021. Da der imidlertid ikke er nogen grund til, at denne ændring af lov om afgifter af spil ikke skal træde i kraft på det tidligst mulige tidspunkt, foreslås det, at ændringen træder i kraft ved lovens ikrafttrædelse den 30. juni 2020. Rent teknisk foreslås dette at ske ved at fjerne henvisningen til § 4 i lovforslagets § 7, stk. 2, som nævner de bestemmelser, der foreslås at træde i kraft den 1. januar 2021.
Til nr. 12 Momsreglerne for e-handel skal i henhold til Rådets direktiver (EU) 2017/2455 og (EU) 2019/1995 træde i kraft den 1. januar 2021. Europa-Kommissionen har imidlertid den 8. maj 2020 fremsat forslag til en rådsbeslutning om at udskyde tidspunktet for ikrafttrædelse af de nye momsregler for e-handel med 6 måneder til den 1. juli 2021. Europa-Kommissionen begrunder forslaget om udskydelse med, at flere EU-lande og post- og kurerbranchen på grund af hjemsendelser m.v. under coronakrisen har anmodet om ekstra tid til at færdiggøre de it-systemer, der er nødvendige til understøttelse af de nye regler.
Det er derfor muligt, at det på EU-niveau besluttes at udsætte datoen for reglernes ikrafttrædelse.
Da forslaget imidlertid fortsat er under behandling og det endelige ikrafttrædelsestidspunkt derfor er usikkert, foreslås det, at skatteministeren bemyndiges til at sætte reglerne i kraft i overensstemmelse med det eventuelt udskudte ikrafttrædelsestidspunkt i EU-reglerne, som EU-medlemslandene bliver enige om.
 Det er hensigten, at skatteministeren vil udstede en ikrafttrædelsesbekendtgørelse, så hurtigt som muligt efter at der i Økofinrådet er taget endelig stilling til Europa-Kommissionens forslag om udsættelse.
Provenuvirkning Som anført i lovforslagets afsnit 4.1 er det med betydelig usikkerhed skønnet, at de nye momsregler for e-handel vil medføre et årligt merprovenu på ca. 335 mio. kr. umiddelbart og på ca. 300 mio. kr. efter tilbageløb og adfærd (2020-niveau). En udsættelse af reglernes ikrafttrædelse skønnes at nedsætte merprovenuet med en 1/12 pr. måneds udskydelse.
Det vil sige, at udskydes ikrafttrædelsen 6 måneder, skønnes merprovenuet i 2021 at falde til ca. 165 mio. kr. umiddelbart og ca. 150 mio. kr. efter tilbageløb og adfærd.
5. Udvalgsarbejdet Lovforslaget blev fremsat den 17. marts 2020 og var til 1. behandling den 23. april 2020. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslag om modernisering af momsreglerne for e-handel har været sendt i høring forud for fremsættelsen.
Et udkast til lovforslag om håndtering af A-skat m.v. i forbindelse med udbetaling fra feriegarantiordninger m.v. og udskydelse af ikrafttrædelsestidspunktet for den digitale logbog har været sendt i høring forud for fremsættelsen.
Forslaget om justering i lov om afgifter af spil har ikke været sendt i høring.
 Den 19. marts 2020 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 5 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) fmd.
Jens Joel (S) Jeppe Bruus (S) Jesper Petersen (S) Kasper Sand Kjær (S) Malte Larsen (S) Thomas Jensen (S) Troels Ravn (S) Kathrine Olldag (RV) Katrine Robsøe (RV) Carl Valentin (SF) Theresa Berg Andersen (SF) Rune Lund (EL) Victoria Velasquez (EL) Rasmus Nordqvist (SF) Louise Schack Elholm (V) Karsten Lauritzen (V) Kristian Pihl Lorentzen (V) Lars Christian Lilleholt (V) nfmd.
Torsten Schack Pedersen (V) Marie Bjerre (V) Morten Dahlin (V) Dennis Flydtkjær (DF) Hans Kristian Skibby (DF) René Christensen (DF) Hanne Bjørn-Klausen (KF) Mona Juul (KF) Ole Birk Olesen (LA) Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
