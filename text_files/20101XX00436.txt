Skriftlig fremsættelse (25. januar 2011) Miljøministeren (Karen Ellemann) Herved tillader jeg mig for Folketinget at fremsætte:
Forslag til lov om ændring af lov om et testcenter for store vindmøller ved Østerild (Ekspropriation af eksisterende produktionsvindmøller m.v.) (Lovforslag nr.
L 114) Lov om et testcenter for store vindmøller ved Østerild trådte i kraft den 1. oktober 2010. Loven bygger på en aftale mellem regeringspartierne, Dansk Folkeparti, Socialdemokraterne og Socialistisk Folkeparti.
Loven er et vigtigt skridt på vejen for, at Danmark fortsat kan fastholde udviklingen og førerpositionen på vindmølleområdet.
Det er af national betydning, at Danmark kan tilbyde et sted, hvor vindmølleindustrien kan afprøve deres prototyper, dvs. de vindmøller, der endnu ikke er sat i produktion.
Efter lovens ikrafttrædelse konstaterede Miljøministeriet, at der var sket en fejl i den VVM-redegørelse, der lå til grund for loven, idet der ikke var redegjort korrekt for konsekvenserne af støjberegningerne i Frøstruplejren og byen Hjardemål.
Bemærkningerne til lovforslaget om testcenteret var dermed ikke fyldestgørende i beskrivelsen af områder med støjfølsom arealanvendelse, hvor der efter vindmøllebekendtgørelsens regler gælder skærpede krav til støjbelastningen fra vindmøller.
For at kunne realisere det nationale testcenter som forudsat, er det derfor nødvendigt at begrænse støjen fra vindmøller omkring testcenteret.
Der står i dag 12 produktionsmøller ved Hjardemål og Danopal (Frøstruplejren). Vindmøllebekendtgørelsens støjgrænser vil kunne overholdes i forhold til de boliger, der er i området, hvis fem af de eksisterende produktionsmøller nedtages.
Lovforslaget indeholder de supplerende regler, der gør det muligt for miljøministeren at ekspropriere det nødvendige antal eksisterende møller.
Lovforslaget er udarbejdet på grundlag af Miljøministeriets supplerende VVM-redegørelse fra december 2010 og medfører, at den samlede støj fra testcenteret og de resterende produktionsvindmøller overholder vindmøllebekendtgørelsen i forhold til de boliger, der er i området.
 Med den supplerende VVM-redegørelse og vedtagelse af lovforslaget berigtiges fejlen således.
Vindmøllebekendtgørelsens støjkrav gælder for den samlede støj fra alle vindmøller, herunder også for vindmøllerne på testcentret.
For at sikre, at testcenteret ikke stilles over for skiftende krav til støjen fra testmøllerne, som følge af ændret arealanvendelse inden for støjkonsekvensområdet, fastholdes den nuværende vurdering af, hvilke områder der anses for at have støjfølsom arealanvendelse efter vindmøllebekendtgørelsen, uanset om området efterfølgende skulle ændre sig f.eks. ved, at der opføres nye boliger efter lovens ikrafttræden.
 Endvidere sikres det, at der ikke opføres nye vindmøller, der kan føre til, at den samlede støj fra vindmøller vil overstige de tilladte grænser.
 Af hensyn til den videre proces i forbindelse med etablering af testcentret er det forudsat, at loven træder i kraft den 3. marts 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
