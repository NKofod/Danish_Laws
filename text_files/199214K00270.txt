Nr BTL 270 Betænkning over Forslag til lov om folkeskolen   

 Nr L 270 1992-93, 1. samling Afgivet af Uddannelsesudvalget Afgivet: 19930617 Udvalget har behandlet lovforslaget i nogle møder og har herunder stillet spørgsmål til undervisningsministeren, som denne har besvaret skriftligt.
Et af udvalgets spørgsmål og undervisningsministerens svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
 Aldrig mere Krig m.fl.
Center for Småbørnsforskning, Danmarks Skolelederforening, Dansk Historielærerforening, Dansk Magisterforening, Den Danske Forlæggerforening, Det Danske Center for Menneske- rettigheder, Folkeskoleelevernes Landsorganisation, FLO, Friluftsrådet, Jensen, Torben, Højbjerg, Kommunernes Landsforening, Landsforbundet af Voksen- og Ungdomsun- dervisere, Odense Universitet, Sauer, Niels Chr., Kokkedal, Spansklærerforeningen, Søllerød Kommune og Tylstrup Skole.
Herefter indstiller et flertal (udvalget med undtagelse af Det  

 Konservative Folkepartis medlemmer) lovforslaget til vedtagelse  

 uændret . Flertallet understreger, at det nye fag natur/teknik, der  

 foreslås indført som obligatorisk fag fra 1. til 6. klassetrin, har som  

 hovedformål at styrke undervisningen inden for det naturvidenskabelige  

 fagområde.
Natur/teknik træder i stedet for geografi og biologi på 3. til 6.  

 klassetrin, men disse fagområder vil blive tilgodeset, idet hovedelementerne  

 i det nye fag netop vil blive hentet fra fagene biologi og geografi samt  

 fysik/kemi.
I det kommende læseplansarbejde for faget natur/teknik bliver det  

 vigtigt at sikre balancen mellem disse fagdiscipliner.
Som en del af Udviklingsprogrammet for Folkeskolen har en række kommuner  

 gennemført udviklingsarbejder med tysk fra 6. klassetrin.
Lovforslaget åbner  

 ikke mulighed for undervisning i tysk fra 6. klassetrin.  

 Undervisningsministeren har imidlertid tilkendegivet, at han vil anmode det  

 kommende Folkeskoleråd om at undersøge og vurdere behovet for yderligere  

 udviklingsarbejder på fremmedsprogsområdet, herunder en fortsættelse af  

 udviklingsarbejder med tysk fra 6. klassetrin.
 Flertallet lægger i øvrigt vægt på, at fremtidige læseplaner i  

 overensstemmelse med lovforslaget udformes, så de rummer udfordringer for  

 alle elever.
Lovforslaget åbner mulighed for, at undervisningen kan organiseres i hold.  

 På 8.-10. klassetrin kan der være mange forskellige begrundelser for at danne  

 hold inden for den enkelte klasse og på tværs af klasser og klassetrin.  

 Holddannelse kan ske ud fra mange forskellige kriterier, f.eks. interesser og  

 faglige forudsætninger.
Holddannelsen kan ikke fastlægges på forhånd for et  

 helt skoleår ad gangen, jf. lovforslagets § 25, stk. 4. Grundlaget er en  

 løbende evaluering af elevernes forskellige behov.
 Det fremgår af skolebestyrelsens kompetencebestemmelse (forslagets § 44),  

 at skolebestyrelsen kan fastsætte principper for undervisningens  

 organisering, herunder holddannelse.
 Da grundlaget for holddannelse er en løbende evaluering af elevernes  

 forskellige behov, skal lærernes faglig-pædagogiske vurdering af holddannelse  

 indgå i grundlaget for beslutninger vedrørende holddannelse.
 Den konkrete udmøntning af de vedtagne principper og ansvaret for  

 undervisningens tilrettelæggelse er imidlertid et anliggende for skolelederen  

 i samarbejde med lærerne (forslagets § 18, stk. 2). Skolelederens udmøntning  

 af proceduren ved holddannelse må afpasses efter den årsplanlægning, der i  

 øvrigt finder sted, herunder eventuel semesterlæsning samt normperioder med  

 hensyn til lærernes arbejdstid.
 Flertallet har endvidere overvejet, om det er nødvendigt at genindsætte  

 den tidligere bestemmelse om antallet af elever i børnehaveklassen, således  

 at det i loven fastslås, at børnetallet i en børnehaveklasse ved skoleårets  

 start ikke må overstige 22, medmindre klassen deles i 2 hold med hver højst  

 14 børn.
Det gennemsnitlige elevtal i børnehaveklasser på landsplan ligger på 18,3,  

 og lærerskematimeforbruget pr. elev i børnehaveklassen har gennem de senere  

 år været stigende.
Disse forhold kombineret med, at det i lovforslagets § 2,  

 stk. 2, klart understreges, at den enkelte skole har ansvaret for  

 undervisningens kvalitet, har medført, at man ikke har fundet det nødvendigt  

 at genindsætte ovennævnte bestemmelse i lovforslaget.
 Man vil imidlertid nøje følge udviklingen i elevtallet i  

 børnehaveklasserne og om nødvendigt tage initiativ til en senere ændring af  

 folkeskoleloven.
 Et mindretal (Det Konservative Folkepartis medlemmer af udvalget)  

 indstiller lovforslaget til forkastelse ved 3. behandling.  

 Mindretallet ønsker ikke at medvirke til den endelige og fuldstændige  

 indførelse af den udelte skole.
Mindretallet mener ikke, at børn er så ens hverken i udvikling, evner  

 eller interesser, at de får det maksimale udbytte af deres undervisning ved  

 udelt skolegang i hele det obligatoriske skoleforløb.
Dette skal også ses i  

 lyset af, at lovforslaget anfører, at der for det enkelte fag er eet fælles  

 mål for alle elever.
Det mener vi ikke er tilfældet i virkelighedens verden.
Det Konservative Folkeparti har også noteret sig, at balancen mellem  

 faglighed og tværfaglighed har forskubbet sig for meget i den tværfaglige  

 retning.
Mindretallet ønsker såvel faglighed som tværfaglighed i folkeskolen,  

 men ønsker fagligheden tillagt den højeste prioritet.
Set med konservative øjne er der i lovforslagets konkrete paragraffer på  

 trods af alle bemærkninger om det modsatte for få meningsfyldte udfordringer  

 for eleverne.
Det gælder bl.a. for sprogfag og mulighed for forskellige  

 undervisningsmål.
Det er udmærket med flere timer specielt på de yngste klassetrin.
Det har  

 vi længe ønsket, fordi danske børn har færre timer end børn fra de lande, vi  

 normalt sammenligner os med.
Men Det Konservative Folkparti ønsker en anden  

 anvendelse af timerne.
Mindretallet mener, det er langt væsentligere at bruge  

 de pågældende timer til undervisning i de grundlæggende fag, dvs. dansk og  

 regning.
 Det Konservative Folkeparti mener, at de negative elementer i lovforslaget  

 overskygger de positive, som vi også kan se, hvorfor vi vil stemme imod det.
Poul Andersen (S) Poul Erik Dyrlund (S) Baadsgaard (S) Frank Jensen (S)  

 Else Marie Mortensen (S) Anne-Marie Meldgaard (S) Hanne Thanning Jacobsen  

 (SF) Aage Frandsen (SF) Jette Pors (CD) nfmd.
Eva Møller (KF) Jens  

 Jørgensen (KF) Pia Christmas-Møller (KF) Anders Mølgaard (V) Hanne Severinsen  

 (V) fmd.
Jan Køpke Christensen (FP) Dorit Myltoft (RV) Lysholm  

 Christensen (KRF) Bilag Et af udvalgets spørgsmål til undervisningsministeren og dennes svar herpå »Kan ministeren bekræfte, at skolebestyrelsen i medfør af § 44 f.eks.  

 kan bestemme, at man i videst muligt omfang - eller i mindst muligt omfang -  

 skal anvende holddannelse på 8.-10. klassetrin?» Svar:
 Jeg kan bekræfte, at en skolebestyrelse kan fastsætte et princip om, at  

 man i videst muligt omfang eller i mindst muligt omfang skal anvende  

 holddannelse på 8.-10. klassetrin.
 Da folkeskolen skal sikre den enkelte elev størst muligt udbytte af  

 undervisningen, må skolebestyrelsen fastsætte principper om undervisningens  

 organisering, herunder om holddannelse, på baggrund af faglig pædagogisk  

 rådgivning fra skolelederen og lærerne om elevernes og klassernes behov.
 Ansvaret for, hvordan principperne omsættes til konkret handling, påhviler  

 skolelederen i samarbejde med lærerne.
