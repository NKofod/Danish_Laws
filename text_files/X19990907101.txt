Luftkaptajn . begrænset skattepligt . beskatningsret Skatteministeriet har udarbejdet en kommentar til LSR  

 af 14/5 1998 (641-1221-120), hvor Landsskatteretten anså, at en  

 udenlandsk bosat luftkaptajns begrænsede skattepligt til Danmark  

 ansås at omfatte alene den del af lønindkomsten, der kunne  

 henføres til arbejde udført i Danmark eller direkte om bord  

 på luftfartøjet.
TS 99/98-4015-0004, DEP 10.98-351-78 Reference LSR af 14/5 1998, 641-1221-120, TfS 1998.548 KSL § 2, stk. 1, litra a LV 1997 D.A.2.1.
Landsskatteretten afsagde den 14. maj 1998 en kendelse om  

 omfanget af begrænset skattepligt for indkomst fra arbejde  

 udført på et dansk luftfartøj.
Kendelsen vedrører  

 indkomståret 1993 og er offentliggjort i Tidsskrift for Skatteret  

 1998.548.
Sagen vedrører spørgsmålet om omfanget  

 af skattepligten for en i udlandet hjemmehørende luftkaptajn, der  

 arbejder på fly med hjemsted i Danmark.
Den begrænsede  

 skattepligt i kildeskattelovens § 2, stk.1, litra a, omfatter "indkomst  

 af den i § 43, stk. 1, nævnte art for virksomhed udført her i  

 landet. ... Virksomhed udført her i landet omfatter også arbejde  

 ombord på et luftfartøj med hjemsted her i landet." Landsskatteretten har i kendelsen fortolket bestemmelsen  

 således, at alene arbejdsvederlag, der kunne henføres til  

 anvendt tid ved arbejde under ophold i flyet og til arbejde udført i  

 Danmark i øvrigt, var omfattet af dansk beskatningsret.
Kommunen og Skatteankenævnet havde anset den  

 pågældende for begrænset skattepligtig af den samlede  

 lønindkomst, som var opnået ved ansættelsen som  

 luftkaptajn  på danske fly.
Told- og Skattestyrelsen erklærede  

 sig enig i denne fortolkning over for Skatteankenævnet, men har ved en  

 fejltagelse senere afgivet en afvigende udtalelse under sagens behandling i  

 Landsskatteretten.
Skatteministeriet er først blevet opmærksom  

 på kendelsens reelle indhold efter udløbet af fristen for  

 indbringelse for Landsretten.
 Det er Skatteministeriets opfattelse, at den  

 begrænsede skattepligt i kildeskattelovens § 2, stk. 1, litra a,  

 omfatter den samlede lønindkomst fra ansættelsesforholdet.
Af de specielle bemærkninger til bestemmelsen, der  

 blev indført ved lov nr. 1021 af 19. december 1992, fremgår  

 bl.a.: "Den ændrede formulering af kildeskattelovens § 2, stk. 1,  

 litra a), medfører, at den begrænsede skattepligt for  

 lønindkomst for arbejde udført her i landet også omfatter  

 løn for arbejde udført ombord på et fly, der er  

 registreret med hjemsted her i landet. ... Denne beskatning vil være i  

 overensstemmelse med Danmarks dobbeltbeskatningsoverenskomster, der typisk  

 har en regel om, at Danmark har ret til at beskatte lønindtægt  

 for arbejde på et dansk luftfartøj, når ledelsen af  

 luftfartsselskabet er her i landet." Det fremgår således klart, at formålet  

 med bestemmelsen var at udvide den begrænsede skattepligt til at  

 omfatte al indkomst erhvervet ved ansættelsen, således at de  

 interne danske bestemmelser kom i overensstemmelse med de danske  

 dobbeltbeskatningsaftaler.
Hverken i disse eller i OECDs modeloverenskomst  

 foretages der en opdeling af lønindkomsten optjent af fly- eller  

 skibspersonale.
 Bestemmelsen hænger sammen med bestemmelsen i OECDs  

 modeloverenskomst og Danmarks dobbeltbeskatningsoverenskomster om beskatning  

 af lønindkomst ved arbejde udført om bord på et skib  

 eller luftfartøj, der igen har logisk sammenhæng med  

 bestemmelsen om beskatning af fortjeneste ved skibs- og luftfart.
Konsekvensen af at fastholde Landsskatterettens kendelse  

 ville i strid hermed være en opdeling af arbejdstiden i dels flyvetid  

 samt ventetid mv. i Danmark dels ventetid mv. i udlandet.
En sådan  

 opdeling kan ikke foretages, eftersom flyvetid og ventetid mv. er  

 uadskilleligt forbundne dele af arbejdet.
 Den ovenfor nævnte sammenhæng med de danske  

 dobbeltbeskatningsaftaler betyder, at en eventuel ny lovgivning med samme  

 indhold ikke ville indebære en ny formulering vedrørende  

 beskatning af indkomst indtjent om bord på lufftartøj eller skib  

 med hjemsted her i landet, hvor der i givet fald alene ville blive tale om en  

 yderligere uddybning af bemærkningerne til et sådant lovforslag,  

 og at det ikke vil være muligt på ny at lovgive med et andet  

 indhold uden at skulle genforhandle dobbeltbeskatningsaftalerne.
På den baggrund er det derfor fortsat  

 Skatteministeriets opfattelse, at den samlede indkomst optjent ved arbejde om  

 bord på luftfartøj med hjemsted i Danmark er omfattet af den  

 begrænsede skattepligt til Danmark.
En eventuel senere kendelse i  

 overensstemmelse med den foreliggende vil derfor blive indbragt for  

 domstolene.
