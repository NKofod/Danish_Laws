 En klager, der som sin væsentligste beskæftigelse havde aktiviteter  

 vedrørende fast ejendom, bl.a. bortforpagtning og udleje, ville til opførelse  

 af en fabriksejendom anvende investeringsfondsmidler.
Ligningsrådet havde i en bindende forhåndsbesked udtalt, at  

 fabriksejendommen måtte anses for en særskilt virksomhed, og  

 arbejdstidskravet derfor vurderes alene i forhold hertil.
Kravet ansås ikke  

 for opfyldt for denne ejendom.
Landsskatteretten var enig i Ligningsrådets  

 synspunkter.
A klagede over den af Ligningsrådet afgivne bindende forhåndsbesked.
Det  

 var heri statueret, at klageren ikke opfyldte kravet om egen arbejdsindsats  

 efter investeringsfondslovens § 3 A, hvis klageren anvendte sine  

 investeringsfondsmidler til forlodsafskrivning i forbindelse med sine  

 ejendomsaktiviteter, herunder bortforpagtning og udlejning af fast ejendom.
Det fremgik af sagen, at de nævnte ejendomsaktiviteter var klagerens  

 væsentligste beskæftigelse.
Klageren havde til hensigt at anvende sine  

 investeringsfondsmidler til nybyggeriet af en fabriksejendom.
Byggeriet var  

 igangsat i 1987 og færdiggjort i 1989.
Ejendommen skulle udlejes til tæppeproduktion.
Det var oplyst, at  

 klagerens arbejdsopgaver i forbindelse med tæppefabrikken skulle være, at han  

 havde pligt til renhold og vedligeholdelse af bygninger og det  

 omkringliggende areal.
Endvidere skulle klageren også anvende tid på den  

 tilpasning af ejendommen, som løbende krævedes vedrørende lejerens  

 produktionsmuligheder.
Endelig krævede ejendommens administration i perioder,  

 at klageren indgik i drøftelser med de kommunale myndigheder, da det areal,  

 hvor ejendommen var beliggende, indgik i nogle fremtidsovervejelser for  

 området hos kommunen.
Ligningsrådet havde ved den nævnte afgørelse svaret, at  

 udlejningsejendommen burde anses for en virksomhed, og at klagerens  

 arbejdsindsats skulle vurderes for denne virksomhed alene.
På dette grundlag  

 fandt Ligningsrådet ikke, at arbejdskravet efter investeringsfondslovens § 3  

 A var opfyldt.
For Landsskatteretten gjorde klagerens revisor gældende, at alle klagerens  

 aktiviteter, dvs. ikke kun tæppefabrikken, burde vurderes under et i relation  

 til arbejdskravet.
Revisoren anførte endvidere, at det ikke burde tillægges  

 betydning, at virksomhedsskatteordningen gav mulighed for en rent  

 skattemæssig opdeling i flere delaktiviteter.
 Endelig anførte revisoren, at selv om klagerens arbejde meget vel ikke  

 altid fysisk ville opfylde kravet efter investeringsfondslovens § 3 A om en  

 væsentlig arbejdsindsats, der i henhold til cirkulære nr. 166 af 29. oktober  

 1984 om investeringsfonds er 50 timer månedlig, ville denne aktivitet  

 alligevel tidsmæssigt optage en så væsentlig del af klagerens tilværelse, at  

 dette måtte siges at overstige det anførte minimumskrav.
Landsskatteretten fandt efter de foreliggende oplysninger, at klageren  

 ikke kunne antages at opfylde arbejdskravet efter investeringsfondslovens § 3  

 A i relation til den planlagte fabriksejendom, der skulle udlejes og anvendes  

 til tæppeproduktion.
Endvidere fandt Landsskatteretten, at denne ejendom  

 måtte anses for at udgøre en særskilt virksomhed, således at arbejdskravet  

 skulle vurderes i denne virksomhed alene.
Den påklagede bindende  

 forhåndsbesked blev derfor stadfæstet.
 LV 1990, L 5.7.5.2.
