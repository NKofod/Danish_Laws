Bekendtgørelse om Forsvarets bistand til politiet og etablering af midlertidige militære områder I medfør af § 24 c og § 24 e i lov om politiets virksomhed, jf. lovbekendtgørelse nr. 956 af 20. august 2015, som ændret ved lov nr. 708 af 8. juni 2018, og efter forhandling med forsvarsministeren fastsættes:
Kapitel 1 Forsvarets bistand til politiet § 1. Politiet kan anmode om og modtage bistand fra Forsvaret i forbindelse med løsningen af de politimæssige opgaver, der fremgår af § 24 a, stk. 1, i lov om politiets virksomhed.
Sådanne anmodninger kan alene fremsættes, hvis politiets egne ressourcer ikke er tilstrækkelige eller ligeså egnede som Forsvarets ressourcer til løsning af den pågældende opgave, jf. § 24 a, stk. 2, i lov om politiets virksomhed.
 Stk. 2. Anmodning om bistand fra Hjemmeværnet til politikredsene fremsættes af den stedlige politidirektør, jf. dog stk. 3 og 4.
 Stk. 3. Anmodning om maritim bistand fra Forsvaret til politikredsene fremsættes af Rigspolitiet.
 Stk. 4. Anmodning om bistand fra Forsvarets flyvende enheder til politikredsene fremsættes af Rigspolitiet.
 Stk. 5. Anmodning om bistand fra Forsvarets øvrige ressourcer til politikredsene fremsættes af Rigspolitiet.
 Stk. 6. Anmodning om bistand fra Forsvaret til Politiets Efterretningstjeneste fremsættes af Politiets Efterretningstjeneste.
 Stk. 7. Rigspolitiet eller Politiets Efterretningstjeneste orienterer Justitsministeriet om anmodninger om bistand fra Forsvaret, som fremsættes efter stk. 3-6, efter Justitsministeriets nærmere bestemmelse herom.
Stk. 8. Den anmodende myndighed i politiet udarbejder en skriftlig instruktion for Forsvarets opgaveløsning, når Forsvaret bistår politiet med løsningen af politimæssige opgaver.
Instruktionen skal som minimum indeholde oplysninger om det nærmere indhold af bistandsopgaven, herunder dens tidsmæssige omfang, samt oplysninger om de retningslinjer, som aftales mellem Forsvaret, Rigspolitiet og Politiets Efterretningstjeneste efter § 11. Instruktionen afgives, forinden Forsvaret iværksætter bistand til politiet.
Ved hastende, uvarslede hændelser kan en sådan instruktion afgives mundtligt.
Ved afgivelse af mundtlig instruktion, udarbejdes hurtigst muligt herefter en skriftlig instruktion.
 Stk. 9. Forsvaret bestemmer på baggrund af politiets anmodning i hvert enkelt tilfælde, om anmodningen kan imødekommes og i givet fald med hvilke personalemæssige og materielle ressourcer.
Stk. 10. Den anmodende myndighed i politiet registrerer afgivne anmodninger om bistand fra Forsvaret og den bistand, som modtages.
Politikredsene og Politiets Efterretningstjeneste fremsender sådanne registreringer til Rigspolitiet, som fører en samlet registrering over anmodninger om bistand fra Forsvaret og den bistand, som modtages.
Registreringer vedrørende Forsvarets bistand til Politiets Efterretningstjeneste skal dog kun fremsendes til Rigspolitiet, hvis bistanden vedrører opgaver, som Politiets Efterretningstjeneste varetager for det øvrige politi.
 § 2. Forsvarets bistand til politiet efter § 24 a i lov om politiets virksomhed sker under politiets ledelse og i overensstemmelse med de regler, der gælder for politiets varetagelse af de pågældende opgaver, jf. § 24 b, stk. 1, 1. pkt., i lov om politiets virksomhed.
 Stk. 2. Politiet oplyser Forsvaret om de regler, der gælder for Forsvarets opgaveløsning, når Forsvaret bistår politiet med løsningen af politimæssige opgaver.
 Stk. 3. Politiet er ansvarlig for opgavens løsning, når Forsvaret bistår politiet med løsningen af politimæssige opgaver, og er herunder erstatningsansvarlig efter de almindelige regler herom for fejl og forsømmelser, som måtte finde sted i forbindelse med opgaveløsningen.
 Stk. 4. Forsvarets til enhver tid gældende tekniske, operative og sikkerhedsmæssige bestemmelser er fortsat gældende for forsvarspersonale, der yder bistand til politiet, i det omfang disse ikke strider mod politiets tilsvarende bestemmelser, jf. § 24 b, stk. 1, 2. pkt., i lov om politiets virksomhed.
 Stk. 5. Forsvaret kan generelt og konkret fastsætte nærmere instruktioner, direktiver m.v. for det forsvarspersonale, som bistår politiet, i det omfang sådanne instruktioner, direktiver m.v. ikke strider mod politiets regler for varetagelse af de pågældende opgaver.
 § 3. Politiet er ansvarlig for, at det forsvarspersonale, som bistår politiet, forinden har modtaget relevant uddannelse, som er rettet mod udførelse af bistandsopgaver for politiet.
 Stk. 2. Politiets Efterretningstjeneste er ansvarlig for, at det forsvarspersonale, som bistår Politiets Efterretningstjeneste, forinden har modtaget relevant uddannelse, som er rettet mod udførelse af bistandsopgaver for Politiets Efterretningstjeneste.
Stk. 3. I særligt påtrængende tilfælde kan uddannelse efter stk. 1 og 2 undlades, hvis det relevante forsvarspersonale er i stand til at udføre den konkrete bistandsopgave på baggrund af deres almindelige uddannelse og kompetencer fra deres virke i Forsvaret.
Omfatter bistandsopgaven bemyndigelse til at udøve beføjelser, som tilkommer politiet efter politilovens kapitel 3-5 og retsplejelovens kapitel 69, 72, 73, 74 og 75 b, skal forsvarspersonalet have modtaget instruktion i reglerne for og udøvelse af de politimæssige beføjelser.
 Stk. 4. De nærmere krav til uddannelse efter stk. 1 og 2 fastlægges af Rigspolitiet og Politiets Efterretningstjeneste i samarbejde med Forsvaret.
 Stk. 5. Politiet kan, i det omfang den konkrete opgave eller opgavetype tilsiger dette, stille særlige vandelskrav til det forsvarspersonale, der skal indgå i Forsvarets bistand til politiet.
 § 4. I forbindelse med Forsvarets bistand til politiet kan nærmere udvalgt personale fra Forsvaret bemyndiges til at udøve beføjelser, som tilkommer politiet efter kapitel 3-5 i lov om politiets virksomhed og kapitel 69, 72, 73, 74 og 75 b i retsplejeloven, jf. § 24 b, stk. 2, 1. pkt., i lov om politiets virksomhed.
 Stk. 2. Bemyndigelse efter stk. 1 sker efter rigspolitichefens nærmere bestemmelse og efter godkendelse fra forsvarsministeren eller den, der af ministeren bemyndiges hertil, jf. dog stk. 3.
 Stk. 3. Ved bistand til politimæssige opgaver, der løses af Politiets Efterretningstjeneste, sker bemyndigelse efter stk. 1 efter chefen for Politiets Efterretningstjenestes nærmere bestemmelse og efter godkendelse fra forsvarsministeren eller den, der af ministeren bemyndiges hertil.
 Stk. 4. En bemyndigelse efter stk. 1 skal indeholde en afgrænsning af de tillagte politimæssige beføjelser samt en beskrivelse af, hvilke konkrete magtmidler der kan indgå i opgaveløsningen.
Stk. 5. Forsvarspersonale, der er bemyndiget til at udøve politimæssige beføjelser, skal være direkte tilknyttet politipersonale under den konkrete opgaveløsning.
Ved hastende, uvarslede hændelser kan dette krav fraviges af den bemyndigende myndighed i det omfang, det er nødvendigt for den konkrete opgaveløsning.
Kapitel 2 Etablering af midlertidigt militært område § 5. Forsvaret kan i medfør af § 24 e i lov om politiets virksomhed oprette midlertidige militære områder med henblik på at forebygge og afværge fare for dansk og udenlandsk militært personale og materiel, der befinder sig uden for faste militære områder her i landet.
 Stk. 2. Midlertidige militære områder kan, medmindre særligt tungtvejende hensyn taler herfor, alene oprettes i fornødent omfang i følgende situationer:
 1) Ved ind- og udskibning af dansk eller udenlandsk militært personale og materiel fra civile havne, jernbaneterminaler og lufthavne.
 2) Ved besøg af udenlandske orlogsfartøjer i civile havne, hvis det skønnes fornødent at iagttage særlige sikkerhedsforanstaltninger.
 3) Ved oprettelse af sikkerhedszoner i forbindelse med ophold på jernbanenet og rastepladser m.v. ved transport af militært personel eller materiale.
 4) Ved oprettelse af sikkerhedszoner i forbindelse med midlertidig oprettelse af militært depot eller lejr.
 5) Ved oprettelse af sikkerhedszoner ved nedbrud eller lignende af militært materiel på civilt område.
 Stk. 3. Etablering af midlertidige militære områder forudsætter samtykke fra den eller de stedlige politidirektører i hvert enkelt tilfælde.
Stk. 4. Samtykke skal indhentes forud for etablering af det midlertidige militære område.
Ved hastende, uvarslede hændelser kan samtykket meddeles mundtligt.
Ved meddelelse af mundtligt samtykke skal den eller de stedlige politidirektører lægge vægt på de i § 7, stk. 1, nr. 1-3, beskrevne forhold, og der skal hurtigst muligt herefter indhentes og udarbejdes skriftligt samtykke efter §§ 6-8.
§ 6. Samtykke til etablering af et midlertidigt militært område meddeles af den eller de stedlige politidirektører på baggrund af et oplæg fra Forsvaret.
Oplægget skal som minimum indeholde:
 1) Begrundelse for etablering af det midlertidige militære område.
 2) Geografisk og tidsmæssig afgrænsning af området.
 3) Retningslinjer for opretholdelse af sikkerhed og orden på området.
 4) Oplysning om afmærkning af området.
Stk. 2. Hvis etablering af et midlertidigt militært område vedrører flere politikredse, skal Forsvaret orientere Rigspolitiet herom.
Rigspolitiet koordinerer i disse tilfælde meddelelse af samtykke fra de stedlige politidirektører.
 § 7. I forbindelse med vurderingen af Forsvarets oplæg til etablering af et konkret midlertidigt militært område skal den eller de stedlige politidirektører lægge vægt på følgende forhold:
 1) Det aktuelle situationsbillede i det pågældende område.
 2) Politiets mulighed for at varetage sikkerheden på det pågældende område.
 3) Eventuel påvirkning af civilbefolkningen og infrastruktur.
 Stk. 2. Den eller de stedlige politidirektører kan anmode Forsvaret om yderligere oplysninger til brug for deres vurdering af Forsvarets oplæg til etablering af det midlertidige militære område.
 Stk. 3. Den eller de stedlige politidirektører skal koordinere med Rigspolitiet, hvis etablering af et midlertidigt militært område får betydning for nationale beredskabsaktører.
 § 8. Den eller de stedlige politidirektørers samtykke til etablering af et midlertidigt militært område skal i hvert enkelt tilfælde meddeles Forsvaret skriftligt og skal som minimum indeholde:
 1) Begrundelse for etablering af det midlertidige militære område.
 2) Geografisk og tidsmæssig afgrænsning af området.
 3) Krav til afmærkning af området.
 4) Retningslinjer for håndtering af eventuelle politimæssige hændelser inden for det etablerede område.
 Stk. 2. Det påhviler politiet at orientere offentligheden om etablering af et midlertidigt militært område.
§ 9. Det påhviler Forsvaret at indhente accept til etablering af et midlertidigt militært område fra ejere af det omfattede område.
En sådan accept skal være modtaget, inden der indhentes samtykke fra den eller de stedlige politidirektører.
 Stk. 2. Ved hastende, uvarslede hændelser kan politiets samtykke indhentes samtidig med, at Forsvaret indhenter accept fra ejere af det omfattede område.
Kapitel 3 Øvrige bestemmelser § 10. I denne bekendtgørelse omfatter betegnelsen Forsvaret også Hjemmeværnet, mens betegnelsen Hjemmeværnet ikke omfatter øvrige dele af Forsvaret.
 § 11. Forsvaret, Rigspolitiet og Politiets Efterretningstjeneste aftaler i fornødent omfang nærmere retningslinjer for samarbejdet i henhold til denne bekendtgørelse.
 § 12. Bekendtgørelsen træder i kraft den 1. juli 2018.
