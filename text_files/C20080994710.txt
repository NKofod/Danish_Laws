Cirkulæreskrivelse om udvidelse af perioden for forsøgsordningen med mulighed for at anvende behandling i anger management som vilkår for en betinget dom over for unge lovovertrædere Ved Justitsministeriets cirkulæreskrivelse af 11. oktober 2005 blev der iværksat en forsøgsordning i udvalgte politikredse med mulighed for at anvende behandling i anger management (vredeshåndtering) som vilkår for en betinget dom over for unge lovovertrædere.
Bl.a. på baggrund af politireformen blev forsøgsordningen ved cirkulæreskrivelse af 18. juli 2007 udvidet til også at omfatte det nuværende Københavns Politi, Københavns Vestegns Politi og Nordsjællands Politi.
Det fremgår af cirkulæreskrivelsen af 18. juli 2007, at forsøgsordningen vil være i kraft indtil den 31. december 2008.
 Forsøgsordningen forlænges nu med 1 år med virkning fra den 1. januar 2009, således at forsøgsordningen vil være i kraft indtil den 31. december 2009.
