Formålet med registeret er at opnå en effektiv og rationel styring af de sager vedrørende frivilligt personel i hjemmeværnet og ansøgere om optagelse i hjemmeværnet, der fremsendes til Generalauditoriatet med henblik på vurdering af, hvorvidt det pågældende personel findes at burde overlades skydevåben eller være den tillid værdig, som en frivillig i hjemmeværnet bør nyde.
Personkreds: Registeret må kun indeholde oplysninger om ansøgere om frivillig tjeneste i hjemmeværnet samt frivilligt personel til tjeneste ved hjemmeværnet, der ved engangssamkøringen af Hjemmeværnets Medlemsregister og Det Centrale Kriminalregister er blevet udskilt til nærmere egnethedsvurdering.
Endvidere må registeret indeholde oplysninger om frivilligt personel til tjeneste ved hjemmeværnet, der efter engangssamkøringen af Hjemmeværnets Medlemsregister og Det Centrale Kriminalregister er blevet registreret i Det Centrale Kriminalregister og udskilt til nærmere egnethedsvurdering.
 Ikrafttrædelsesdato: 15/10/1994. Erstatter tidligere forskrifter.
