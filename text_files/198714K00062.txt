Nr BTL 62 Betænkning over Forslag til lov om betalingsregler for spildevandsanlæg  

  

 Nr L 62 1987-88, 1. samling Afgivet af Miljø- og Planlægningsudvalget Afgivet: 19871211 Udvalget har behandlet lovforslaget i en række møder og har herunder stillet spørgsmål til miljøministeren, som denne har besvaret skriftligt og i samråd.
Nogle af udvalgets spørgsmål og miljøministerens svar herpå er optrykt som bilag.
Udvalget har endvidere modtaget mundtlige og/eller skriftlige henvendelser fra:
Broager Kommune, De danske Landboforeninger, Friluftsrådet, Industrirådet og Kommunernes Landsforening.
Miljøministeren har over for udvalget oplyst, at spørgsmålet om den fremtidige adgang til lånefinansiering af rensningsanlæg indgår i forhandlingerne mellem regeringen og de kommunale organisationer om den kommunale økonomi i 1989 og følgende år.
I overensstemmelse med Folketingets Miljø- og Planlægningsudvalgs beretning om vandmiljøplanen af 30. april 1987 er der foreløbig i Indenrigsministeriets cirkulæreskrivelse af 30. juni 1987 om finansiering af rensningsanlæg m.v. fastsat retningslinjer for optagelse af lån til finansiering af rensningsanlæg for kommuner med lav likviditet.
Det fremgår bl.a. af cirkulæreskrivelsen, at der skal meddeles tilladelse af Indenrigsministeriet i hvert enkelt tilfælde, samt at lånetilladelse kan ydes til den del af udgifterne, der skal brugerfinansieres.
Det er en forudsætning, at anlægsudgifterne betales af brugerne over en periode, der normalt ikke bør overstige seks år, og at anlægsudgiften til rensningsanlæg ikke kan afholdes af kommunernes kassebeholdning.
Der er af miljøministeren og af et mindretal stillet ændringsforslag, hvorom henvises til de ledsagende bemærkninger.
Et flertal (Det Konservative Folkepartis, Venstres, Det Radikale Venstres, Centrum-Demokraternes, Fremskridtspartiets og Kristelig Folkepartis medlemmer af udvalget) indstiller lovforslaget til vedtagelse med de af ministeren stillede ændringsforslag.
Et mindretal (Socialdemokratiets og Socialistisk Folkepartis medlemmer af udvalget) indstiller lovforslaget til vedtagelse med de stillede ændringsforslag.
Mindretallet har den opfattelse, at betalingsreglerne i denne lov skal finansiere kommunernes udgifter til spildevandsrensning i forbindelse med gennemførelsen af vandmiljøplanen og vil derfor præcisere, at vedtagelsen af lovforslaget ikke må give anledning til reduktion af kommunernes bloktilskud.
Mindretallet kan tilslutte sig Miljøstyrelsens generelle anbefaling om indførelse af tømningsordninger, men mener samtidig, at en lovgivning om sådanne ordninger langt hurtigere ville sikre et rent miljø.
De faktiske forhold er ofte, at f.eks. gennemsivningstanke ikke er efterset i flere år og derfor udleder toiletspildevand direkte til diverse recipienter.
Et mindretal inden for mindretallet (Socialistisk Folkepartis medlemmer af udvalget) finder tillige, at regeringen må sikre, at borgere (forbrugere), der optager lån under kreditforeningsrammen på 18.000 kr. til betaling af ekstraordinære tilslutningsbidrag som følge af vandmiljøplanens krav til den kommunale rensning, fritages for at betale renteafgift.
Mindretallet erklærer sig endvidere enig i de af Kommunernes Landsforening fremførte synspunkter om, at mange kommuner i de kommende år vil udbygge rensningsanlæg til en større kapacitet, end der aktuelt er brug for.
Det sker f.eks. for at være forud med udbygningen af erhvervsområderne.
Kommunernes Landsforening finder det ikke rimeligt, at de nuværende brugere skal betale for investeringer til gavn for kommende brugere.
Mindretallet finder, at miljøministeren ikke har vist villighed til at gå ind i en forhandling med Kommunernes Landsforening om at finde konstruktive løsninger på dette problem.
Ændringsforslag Af miljøministeren, tiltrådt af udvalget:
Til § 2 1) I stk. 1 indsættes efter 3. pkt. som nyt punktum:
»For stats- og amtskommunale vejarealer fastsættes bidragets størrelse i forhold til den afledningsret, der tillægges arealet ud fra dets størrelse.« 4. pkt. bliver herefter 5. pkt.
 2) Efter stk. 4 indsættes som nyt stykke:
»Stk. 5. For stats- og amtskommunale veje fastsættes det årlige bidrag til anlæg efter stk. 2 i forhold til den afledningsret, der er tillagt vejarealet efter stk. 1. Der opkræves ikke driftsbidrag for veje.« Stk. 5-8 bliver herefter stk. 6-9.
3) I stk. 5, der bliver stk. 6, ændres ordene »den givne zonelovstilladelse« til: »bestemmelserne i by- og  

 landzoneloven«.
 4) Stk. 8, der bliver stk. 9, affattes således:
»Stk. 8. For kommunale veje og private fællesveje skal kommunen betale et årligt bidrag til kloakforsyningen på højst 8 pct. af udgifterne til kloakledningsanlæggene.« Til § 11 5) I stk. 5 indsættes som 2. pkt.:
»For kommuner, der allerede har budgetteret med at yde tilskud i 1988, ophæves forpligtelsen til at yde tilskud til offentlige spildevandsanlæg fra den 1. januar 1989.« Af et mindretal (S og SF):
Ny paragraf 6) Efter § 11 indsættes som ny paragraf:
»§ 01. Kommunalbestyrelsen kan finansiere anlægsudgifter i forbindelse med etablering af spildevandsanlæg ved låneoptagelse, der ikke medregnes i kommunens samlede låneramme.« Bemærkninger Til nr. 1, 2 og 4 Spørgsmålet om vejbidrag er aktuelt i de tilfælde, hvor afstrømningen fra vejarealet er tilsluttet offentlig kloak.
For at sikre, at veje, pladser og lign. bidrager til de offentlige spildevandsanlæg i lighed med de øvrige tilsluttede brugere, foreslås det, at der indføres bestemmelser om vejes bidrag til spildevandsanlæggene.
For at skabe grundlag for en enkel administration foreslås det at opdele vejene efter ejerforhold.
For stats- og amtskommunale veje foreslås det at skabe en bidragsfastsættelse i lighed med principperne for bolig- og erhvervsvirksomheder, da disse vejarealer er små og veldefinerede.
Dette er imidlertid ikke tilfældet for kommunale veje og private fællesveje, hvorfor der for disse foreslås en mere enkel bidragsform, nemlig et samlet kommunalt bidrag.
Det antages normalt, at tilledningen af vejvand til kloakkerne indebærer en forøgelse af anlægsudgifterne til kloakledningerne på op til 8 pct.
Kommunerne kan efter et faktisk skøn vurdere, hvilken procent af anlægsudgifterne kloakledningerne udgør i den enkelte kommune, og herudfra fastsætte kommunens vejbidrag, der maksimalt må udgøre 8 pct. af de samlede anlægsudgifter til kloakledningsanlæggene, herunder de udgifter, der vil være til opstuvningsbassiner samt rensning af regnvand og overløb fra overløbsbygværker.
På grund af at vejvandets mængde er vanskelig at måle og ofte afledes direkte til recipient, bør der ikke betales driftsbidrag.
Til nr. 3 Ændringsforslaget præciserer, at også afledningsretten for ejendomme i landzone, der kan udnyttes erhvervsmæssigt uden zonelovstilladelse, skal beregnes under hensyntagen til den faktiske udledningsret.
Til nr. 5 Indenrigsministeriet udsendte den 30. juni 1987 en cirkulæreskrivelse til kommunerne.
Det henstilledes heri til kommunalbestyrelserne at tilrettelægge 1988-budgettet ud fra de finansieringsregler, der var fastsat i det foreliggende lovforslag.
Det lovforslag, der forelå på det tidspunkt, indeholdt en regel om, at kommunerne kunne yde et tilskud.
Flere kommuner har således budgetteret med et tilskud i 1988. Ved den nye bestemmelse i 2. pkt. imødekommes de problemer, som disse kommuner ellers ville stå over for.
Til nr. 6 Forslagsstillerne finder Indenrigsministeriets regler for kommunernes adgang til at lånefinansiere anlægsudgifter til spildevandsanlæg (4 pct.-reglen) uacceptabel.
Den stærkt begrænsede låneadgang vil betyde, at en del kommuner får meget vanskeligt ved at leve op til vandmiljøplanens udbygningstakt.
Helen Beim ( S ) Dorte Bennedsen ( S ) Helge Mortensen ( S ) Erik Holst ( S ) Henning Nielsen ( S ) Trøjborg ( S ) Kurt Hansen ( SF ) Ingerlise Koefoed ( SF ) Engell ( KF) fmd.
Ahlmann-Ohlsen ( KF ) Pernille Sams ( KF ) Mejdahl ( V ) Sønder by ( V ) Emmert Andersen ( CD ) Kirsten Madsen ( FP ) Kristian R.
Kristensen ( KRF ) Marianne Jelved ( RV ) Partiet FK havde ikke medlemmer i udvalget.
Bilag Nogle af udvalgets spørgsmål til miljøministeren og dennes svar herpå Spørgsmål nr. 3:
Kan kommunerne indefryse tilslutnings- og anlægsbidrag som offentlig prioritet i fast ejendom, når ejer er pensionist? Svar:
Jeg har forelagt spørgsmålet for indenrigsministeren, der har oplyst følgende:
»Ifølge loven om lån til betaling af ejendomsskatter (Indenrigsministeriets lovbekendtgørelse nr. 576 af 28. august 1987) kan kommunerne beslutte, at låneordningen ud over ejendomsskatter også skal omfatte vej- og kloakudgifter og lign.
(Det er denne låneordning, der i daglig tale ofte benævnes indefrysning).
Kommunerne kan herunder beslutte, at der skal være en indefrysningsordning for tilslutnings- og anlægsbidrag.
Det er den enkelte kommune, der beslutter, om der skal være en sådan ordning for ejendomme i kommunen.
Personer, der vil benytte en sådan ordning, skal opfylde de almindelige betingelser for at få indefrosset ejendomsskatterne, dvs. normalt være fyldt 65 år.
Desuden skal der stilles sikkerhed for lånet i form af et tinglyst pantebrev i ejendommen.
Det skal være placeret inden for ejendomsværdien.« Spørgsmål nr. 6:
Hvad kan der oplyses om kommunernes adgang til optagelse af eksterne lån til finansiering af udgifter til spildevandsanlæg? Svar:
Jeg har forelagt spørgsmålet for indenrigsministeren, der har oplyst følgende:
»Kommuner med lav kassebeholdning kan efter ansøgning opnå adgang til lånefinansiering af anlægsudgifter i forbindelse med spildevandsrensning.
De nærmere retningslinjer for lån til rensningsanlæg findes i Indenrigsministeriets cirkulæreskrivelse af 30. juni 1987 om finansiering af rensningsanlæg m.v.
Det fremgår her, at det låneberettigede beløb beregnes som anlægsudgiften fratrukket det beløb, som kommunen modtager i tilslutningsbidrag vedrørende det pågældende anlæg.
Endvidere er det en betingelse, at anlægsudgiften bliver dækket ind ved brugerbidrag inden for en periode, der normalt ikke bør overstige seks år.
Som nævnt kan låneadgangen kun opnås af kommuner, der ikke har tilstrækkelig likviditet til, at anlægsudgiften kan finansieres ved træk på kassebeholdningen.
Ved vurderingen af kommunens likviditet lægger Indenrigsministeriet til grund, at kassebeholdningen ikke bør bringes ned under, hvad der svarer til 4 pct. af kommunens bruttoomsætning.
Det tilføjes, at jeg har oversendt Indenrigsministeriets ovennævnte cirkulæreskrivelse til udvalget den 6. juli 1987.
 Spørgsmål nr. 17:
Kan ministeren oplyse, hvor store nyinvesteringer i et spildevandsanlæg der skal foretages, før kommunen bliver berettiget til at opkræve tilslutningsbidrag på ny? Svar:
Det fremgår af lovforslagets § 3, at når der een gang er betalt tilslutningsbidrag til et offentligt spildevandsanlæg, kan der ikke senere pålægges ejeren yderligere tilslutningsbidrag på grund af nye investeringer i spildevandsanlægget.
Yderligere tilslutningsbidrag fra sådanne ejendomme kan kun komme på tale, såfremt ejendommen senere ændrer anvendelse på en måde, der betinger forhøjet tilslutningsbidrag.
 Spørgsmål 21:
Ministerens kommentar udbedes til Kommunernes Landsforenings henvendelse af 25. november 1987, jf.
L 62 - bilag 3.
 Svar:
 Kommentar til henvendelse fra Kommunernes Landsforening af 25.
 november 1987:
1. Kommunalt tilskud Indenrigsministeriet har i cirkulæreskrivelse om finansiering af rensningsanlæg af 30. juni 1987 gjort kommunerne opmærksomme på, at nye regler om betalingsvedtægter var under udarbejdelse.
Der er her redegjort for, at den kommunale pligt til at yde tilskud til kloakforsyning foreslås afskaffet, således at kommunerne ved budgetlægningen for 1988 kunne undlade at kalkulere med et sådant tilskud.
Det blev endvidere præciseret, at det var regeringens opfattelse, at udgifterne til spildevandsanlæg fuldt ud burde finansieres af brugerne.
Der har derfor været mulighed for kommunerne til budgetmæssigt at tage højde for de kommende regler.
Der rejses endvidere spørgsmål om det rimelige i, at de nuværende brugere alene vil skulle dække udgifterne i de tilfælde, hvor der af hensyn til udvikling af erhvervsområder foretages en større udbygning af rensningsanlægget, end der umiddelbart er behov for.
Hertil skal siges, at regeringen forventer, at anlægsudgiften dækkes ind ved brugerbidrag inden for en periode på 6 år.
Det vil være naturligt, at kommunen ved sin takstpolitik udjævner brugerbetalingen mellem tilslutningsbidrag og løbende anlægsbidrag.
Kommunalbestyrelsen kan selv beslutte fordelingen mellem disse to typer bidrag, der samlet finansierer anlægsudgifterne.
I de tilfælde, hvor kommunalbestyrelsen af hensyn til fremtidig udbygning lader kloakforsyningen stå i forskud med ubebyggede grunde og industriarealer, vil det være naturligt trinvis at lade tilslutningsbidraget stige i takt med, at det løbende anlægsbidrag nedsættes.
Herved vil de nuværende brugere i en senere fase få lavere bidrag, mens de nytilsluttede vil skulle betale for at få del i de allerede afholdte investeringer.
2. Afledningsret for erhvervsejendomme Lovforslaget bygger i sit hovedprincip på, at betalingen for tilknytningen til det offentlige kloaksystem baseres på vandforbrug.
Efter et oprindeligt ønske fra kommunal side er der i lovforslaget for erhvervsejendomme indført en minimumsafledningsret.
Når afledningsretten har fastsat en mindsteværdi, er det af hensyn til erhvervsarealer med lille vandforbrug, der herved vil komme til at bidrage til det kloaknet, kommunen har udlagt, og som også vil aflede regnvand fra befæstede arealer.
Da lovforslaget som nævnt baseres på vandforbrug, opkræves der ikke særskilt betaling for afledning af regnvand.
Når minimumsafledningsretten er fastsat til 0,25 m3/m2 grundareal/år, er det for at skabe en parallelitet til en parcelhusgrund på 800 m2, idet normalvandforbruget for en boligenhed er skønnet til 200 m3/år.
Det er desuden vurderet, at regnmængden, der afledes fra en normalbebygget erhvervsgrund, vil udgøre en vandmængde på ca. dette niveau.
Opkræves mindsteværdien i afledningsretten, kan det forventes, at mange kommuner vil være tilskyndede til af hensyn til det lokale erhvervsliv og for at tiltrække nye virksomheder at tillægge mange erhvervsarealer en lav afledningsret.
Det er således også for at opnå en balance i betalingen mellem boliger og erhverv og erhverv mellem forskellige kommuner, at der er fastsat en minimumsafledningsret.
Der vil imidlertid være tilfælde, hvor denne bestemmelse vil være urimelig, f.eks. hvis en mindre virksomhed ligger med store ubebyggede arealer.
Med hjemmel i lovforslagets § 2, stk. 7, vil kommunalbestyrelsen i sådanne tilfælde kunne fastsætte særlige regler.
Det er således min opfattelse, at der generelt er gode grunde til at opretholde en minimumsafledningsret, og at specielle tilfælde med ejendomme med meget lavt vandforbrug bedst kan løses ved konkret lokal vurdering i de enkelte tilfælde ved anvendelse af lovens § 2, stk. 7, eller ved at yde henstand med betalingen af tilslutningsbidrag, jf. lovens § 4.
3. Anlægs- og driftsbidrag Landsforeningen foreslår, at 1) Kommunalbestyrelsen skal kunne bestemme, at det løbende anlægsbidrag skal kunne fastsættes til et fast bidrag pr.
boligenhed (baseret på et normalvandforbrug), og 2) Kommunalbestyrelsen skal kunne fastlægge en minimumstakst for det løbende driftsbidrag (minimumsvandforbrug).
Efter lovforslaget opkræves de årlige bidrag til anlæg og drift fra ejendomme, der er tilsluttet spildevandsanlægget, og bidragenes størrelse baseres på vandforbruget.
Man har anset dette forslag for den administrativt bedste og mest enkle løsning.
Hensynet til ensartethed taler imod at imødekomme landsforeningens ønske, der giver kommunerne valgmulighed med hensyn til beregningsgrundlaget.
Hertil kommer, at begge forslag med takster, der er uafhængige af det faktiske forbrug, distancerer sig fra synspunktet om betaling for en ydelse, og at et sådant takstsystem ikke animerer til at begrænse vandforbruget.
Det må erkendes, at et fast årligt anlægsbidrag principielt harmonerer med en abonnementsmodel, men dette synspunkt har i lovforslaget måttet vige for administrative forenklingshensyn.
4. Zonetilladelse Landsforeningen har peget på, at der ved den seneste ændring af by- og landzoneloven (lov nr. 286 af 13. maj 1987) er blevet åbnet mulighed for, at bygninger der ikke længere er nødvendige for driften af en landbrugsejendom, uden zonetilladelse kan tages i brug til håndværks- og industrivirksomhed samt lager- og kontorformål m.v. på visse i zoneloven nærmere opregnede betingelser.
Jeg har på den baggrund anmodet miljøstyrelsen om en redegørelse for, hvorvidt dette forhold bør medføre ændringsforslag til det foreliggende lovforslag.
5. Vejbidrag Spørgsmålet om vejes bidrag var genstand for en omfattende debat i betalingsvedtægtsudvalget.
Vejspørgsmålet er kompliceret, idet der er tale om både statsveje, amtskommunale veje, kommunale veje og private veje.
For at undgå en administrativ meget kompliceret fordeling af vejbidrag, og da vejene har en almen interesse for en kommunes befolkning og erhvervsliv, er det i lovforslaget foreslået at friholde samtlige veje for bidrag, ved at vejenes bidrag finansieres over bolig- og erhvervsbidragene.
Vejbidragene fra staten og amtskommunerne udgjorde i 1986 kun ca. 15 millioner kr., hvilket skal ses i sammenhæng med at de samlede indtægter i kommunerne til dækning af anlægs- og driftsudgiften ved spildevandsbortskaffelse dette år udgjorde 2.500 millioner kr.
6. Vedrørende dato for nye betalingsvedtægter Efter lovforslaget fastlægges en overgangsperiode på 5 år, inden betalingsvedtægter efter de nye regler skal være udarbejdet og taget i anvendelse.
Mange af de problemer, der har knyttet sig til administrationen af de nuværende betalingsregler, skyldes, at disse har været en blanding af gamle landvæsensretskendelser og nyere kommunale vedtægter.
For at undgå en tilsvarende situation og for at opnå den ønskede forenkling af området er det min opfattelse, at lovforslagets principper bør gennemføres hurtigst muligt og senest den 1.
 januar 1993.
7. Vedrørende reduktion af bloktilskud Jeg kan henvise til min besvarelse af udvalgets spørgsmål 7 til L 62.
 Spørgsmål nr. 22:
 Ministerens kommentar udbedes til Industrirådets henvendelse af 24.
november 1987, jf.
L 62 - bilag 5.
 Svar:
 Kommentar til Industrirådets skrivelse af 24. november 1987:
Industrirådet finder det afgørende vigtigt, at virksomheder alene pålægges udgifter, som modsvarer den enkelte virksomheds belastning af det offentlige spildevandsanlæg.
Jeg er generelt enig i dette synspunkt.
Dette ses af lovforslagets § 2, stk. 4, der fastsætter, at afledningsretten for erhvervsejendomme som udgangspunkt skal ske efter en konkret vurdering af vandforbruget, dog med fradrag af vand, der medgår i produktionen eller af anden grund ikke tilledes kloaksystemet.
Når man ikke har ment at kunne imødekomme Industrirådets ønsker om, at bidragsfastsættelsen for erhvervsarealer i byzone alene sker efter den faktiske udnyttelse, skyldes det, at man har fundet det nødvendigt at indføre en minimumsafledningsret for erhvervsejendomme.
Baggrunden for at indføre en minimumsafledningsret er beskrevet i min besvarelse af spørgsmål 21.
Efter lovforslagets § 2, stk. 5, er beregningsgrundlaget for erhvervsejendomme i landzone det areal, hvortil der er meddelt zonelovstilladelse.
Jeg har bedt Miljøstyrelsen om at vurdere, om der er behov for en tilføjelse til lovforslaget, der regulerer beregningsgrundlaget for erhvervsvirksomheder, der etableres i landzone uden zonelovstilladelse, det vil sige virksomheder med mindre end 5 ansatte.
Endelig kan det fastslås, at lovforslagets § 2, stk. 7, som ønsket af Industrirådet giver kommunalbestyrelsen mulighed for at fastsætte lempeligere regler for ejendomme med meget lavt vandforbrug, f.eks. virksomheder, der ligger med store ubebyggede arealer.
 Spørgsmål nr. 39:
Ad besvarelse af spørgsmål 18 (L 62 - bilag 8) Finder ministeren, at det vil være hensigtsmæssigt at indføre obligatoriske tømningsordninger af samletanke og eftersyn af septiktanke? Svar:
Jeg har forelagt spørgsmålet for Miljøstyrelsen, der har oplyst følgende, hvortil jeg kan henholde mig:
 »I medfør af Miljøreglementets (Bekendtgørelse nr. 664 af 16.
december 1982), kapitel 4, kan kommunalbestyrelserne beslutte, at der i hele kommunen eller i dele af denne skal gennemføres en tømningsordning for såvel samletanke som septiktanke eller kun den ene type.
Når en kommunalbestyrelse har truffet en sådan beslutning, er ordningen obligatorisk, og den enkelte grundejer er forpligtet til at gøre brug af ordningen og betale den af kommunalbestyrelsen fastsatte afgift.
 Kommunalbestyrelsens beslutning er endelig.
Når det drejer sig om samletanke, skal tømningsordninger ses på baggrund af, at disse tanke alene har funktion som opsamlingsbeholdere for spildevandet.
Når tanken er fyldt, skal den tømmes, og spildevandet skal transporteres til rensningsanlæg til behandling.
Når det drejer sig om septiktanke, er baggrunden for tømningsordningen, at disse ofte ikke virker efter hensigten.
Hvis septiktanke således ikke tømmes regelmæssigt vil de virke som gennemløbsbrønde og uden nævneværdig renseeffekt.
Både for samletanke og septiktanke er det således nødvendigt med tømninger og det indeholder et væsentligt miljømæssigt sigte.
Tømningsordninger har den supplerende funktion, at tømningerne derved gennemføres kontrolleret, under tilsyn, og med sikring af, at spildevandet varigt bortskaffes miljømæssigt forsvarligt.
Mere end halvdelen af landets kommuner har indført tømningsordninger, og Miljøstyrelsen anbefaler ordningerne af miljømæssige grunde.« Spørgsmål nr. 41:
Hvilke lovændringer skal der foretages for at friholde låneoptagelse til betaling af tilslutningsbidrag for renteafgift? Svar:
Jeg har forelagt spørgsmålet for Boligministeriet, Skatteministeriet og Tilsynet med Banker og Sparekasser og kan på baggrund af de indkomne svar konkludere, at der ikke er behov for lovændringer for at friholde låneoptagelse til betaling af tilslutningsbidrag for renteafgift.
Såvel almindelige kreditforeningslån, der har en mindstegrænse ved et låneprovenu på 18.000 kr., som realkreditlignende lån og andelsboliglån m.v., der ingen mindstegrænse har, kan ydes til dækning af tilslutningsbidrag, og begge lånekategorier er fritaget for reglerne i lov om forbrugerrenteafgift.
 Spørgsmål nr. 46:
 Udvalget anmoder om ministerens kommentarer til henvendelse af 8.
december 1987 fra De danske Landboforeninger, jf.
L 62 - bilag 32.
 Svar:
Kommentarer til henvendelse fra De danske Landboforeninger Princippet om samme afgift uanset geografisk beliggenhed Som hovedregel vil dette princip tilgodese brugere bosat på landet men tilsluttet offentligt kloaknet, idet kloakering og rensningsomkostninger typisk pr. person vil være højere her end i de store byer.
Jeg er enig i landboforeningernes synspunkt, at det kan blive opfattet som en uretfærdighed, såfremt et kloakopland inddrages i den offentlige kloakforsyning med bidragsbetaling til følge, uden at der herved opnås en miljømæssigt forsvarlig spildevandsafledning.
Det er amtsrådenes opgave at påse, at kommunernes spildevandsplaner opfyldes, og at der for kloakoplande f.eks. landsbyer, der inddrages i den offentlige kloakforsyning, sker den nødvendige modernisering.
For bysamfund under 5.000 personækvivalenter er det ligeledes amtsrådenes opgave at stille krav om kvælstof- og fosforfjernelse, såfremt dette er nødvendigt af hensyn til vandområderne.
Dette forventes at ske i en lang række tilfælde.
Afledningsret for erhvervsejendomme Landejendomme, hvor der afledes spildevand fra andet end boligen, vil ikke efter lovforslaget få beregnet betalingen på grundlag af det samlede jordtilliggende, men kun efter den faktiske udledning.
Vedrørende zonelovstilladelserne har jeg stillet et ændringsforslag til lovforslaget, således at virksomheder, der uden zonetilladelse oprettes i nedlagte landbrugsbygninger, også vil få fastlagt en afledningsret på grundlag af den faktiske udledning.
Vedrørende tømningsordninger Jeg kan bekræfte landboforeningernes opfattelse af, at ejendomme, der er inddraget i den offentlige kloakforsyning, ikke samtidigt kan være omfattet af en betalingspligt til en tømningsordning.
Jeg vil anmode Miljøstyrelsen om, at dette bliver præciseret i det cirkulære, der til sin tid vil blive udsendt om loven.
Vejbidrag Jeg kan henvise til mine besvarelser af spørgsmål 21 og 43.
