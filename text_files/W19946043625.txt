 Fundet, at et fondsarkiv - under hensyntagen til dets opbygning og  

 anvendelse - var omfattet af lov om private registre.
 Udtalt, at personer, som var omtalt og fremtrådte i de enkelte lyd- og  

 videobånd, men som man ikke kunne søge på, måtte opfattes som bipersoner i  

 registeret og derfor ikke kunne anses for at være registrerede.
 Endvidere udtalt, at offentligt fremsatte udtalelser fra bl.a.
 medlemmer af politiske partiers ledende organer ikke kunne antages at  

 være oplysninger om enkeltpersoners rent private forhold, jf. § 3, stk. 2.
 Meddelt pålæg om, at et debitorregister, der var modtaget i  

 forbindelse med udførelsen af en edb-konsulentopgave, skulle tilbageleveres  

 til ejeren eller slettes, idet arbejdsopgaven var bragt til ophør, ligesom  

 registreringsbetingelserne i § 3, stk. 1, under alle omstændigheder ikke var  

 opfyldt.
 Registertilsynet iværksatte af egen drift på baggrund af presseomtale en  

 undersøgelse af et privat fondsarkivs registrering og videregivelse af  

 oplysninger.
Fondsarkivet, som var registreret i Handelsregisteret, havde ifølge  

 fundatsen for arkivet til formål »primært at øge forståelsen mellem  

 befolkninger og at fremme kendskabet til folkeslags kulturarv samt at  

 virkeliggøre kulturelt samarbejde formidlet gennem elektroniske medier og  

 medier beslægtet hermed, idet fondens ledelse optager og redigerer sådanne  

 informationer med bevarelse for øje, og mod eller uden vederlag stiller disse  

 til rådighed for forskning, undervisning og anden anvendelse af kulturel  

 art.« Fondsarkivet oplyste supplerende over for Registertilsynet, at  

 hovedformålet var at samle krønikehistoriske elementer, dvs. indsamle  

 materiale af kulturhistorisk interesse.
Salg af materiale fra arkivet skete i  

 de tilfælde, hvor det tjente den offentlige debat, forskning, undervisning,  

 nyhedsformidling og lignende.
Der blev solgt kopi og udskrifter af  

 materialet, også i redigeret form, til journalister og pressen, men ikke til  

 privatpersoner.
 Fondsarkivet oplyste endvidere, at arkivet hovedsageligt bestod af lyd- og  

 videobånd tilbage fra ca. 1950. Herudover indeholdt arkivet også plader og  

 papirudklip.
Indsamlingen af materialet var foregået ved, at fondsarkivet selv havde  

 optaget udsendelser på lyd- og videobånd.
Fondsarkivet havde også modtaget  

 arkivalier fra privatpersoner.
Arkivet indeholdt således hovedsageligt  

 oplysninger, der tidligere havde været offentliggjort.
 Hensigten var at sikre en i princippet tidsubegrænset opbevaring af  

 materialet.
Arkivet indeholdt i et vist omfang endvidere optagelser af møder og  

 samtaler, som fondens ledelse havde deltaget i.
I forbindelse med  

 fondsarkivets kortlægning af højreekstremistiske bevægelser i Danmark var der  

 efter aftale med arrangørerne iværksat videooptagelse af politiske møder,  

 hvor mødedeltagerne forinden gennem mødelederen var blevet orienteret om, at  

 mødet blev optaget, og at optagelserne ville indgå i fondsarkivet.
Herudover havde fondsarkivet også gennemført optagelser uden for den  

 officielle del af et møde.
Disse optagelser kunne indeholde oplysninger om  

 politiske, kriminelle og sociale forhold.
Fondsarkivet havde ligeledes i et  

 vist omfang modtaget optagelser af telefonsamtaler og andre samtaler, som  

 fondsarkivets ledelse havde haft med personer med tilknytning til den  

 politiske højrefløj.
 Ikke i alle tilfælde havde samtaleparten vidst, at samtalen var blevet  

 optaget til brug for fondsarkivet.
Systematisering af optagelserne skete ved indlægning i en database af  

 oplysninger om, fra hvilken TV-station optagelsen stammede, dato og  

 klokkeslæt for udsendelsen, hvilket nummer optagelsen havde på båndet,  

 båndnummer og emneord.
I databasen kunne søges på klassificeringskode,  

 båndnummer, navn og emneord.
Endelig oplyste fondsarkivet, at det havde adgang til et debitorsystem,  

 tilhørende et forlag på den politiske højrefløj.
Fondsarkivet havde på et  

 tidspunkt fungeret som edb-konsulent for forlagets indehaver, der i sin tid  

 bad fondsarkivet udvikle et program til styring af forlagets kundeoversigt.
 Sagen blev behandlet på et møde i Registerrådet.
 Spørgsmålet om, hvorvidt der var tale om et register omfattet af lov  

om private registre:
 Registertilsynet fandt - under hensyntagen til fondsarkivets opbygning og  

 anvendelse - at arkivet måtte anses for at være et register, jf. lov om  

 private registre, og at det indeholdt oplysninger, som var omfattet af loven.
 Registertilsynet lagde herved vægt på, at der var tale om en systematisk  

 indsamling af oplysninger, herunder personoplysninger, idet edb-registeret  

 fungerede som indgangsnøgle til oplysninger på lyd- og videobånd, at  

 registreringen havde et defineret formål i fondsarkivets fundats, samt at  

 opbevaringen af oplysningerne skulle være tidsubegrænset.
 Registertilsynet lagde endvidere vægt på, at lyd- og videobåndene - uanset  

 om disse ikke alene måtte anses for at være et register, som var omfattet af  

 loven - havde en sådan sammenhæng med de på edb lagrede oplysninger, at lyd-  

 og videobåndene m.v. måtte karakteriseres som værende en naturlig  

 (underliggende) del af edb-registeret.
Registertilsynet fandt dog, at registeret kun omfattede de personer m.v.,  

 som var særskilt registreret i databasen, og som man derfor kunne søge på,  

 hvorimod de personer m.v., som i øvrigt var omtalt og fremtrådte i de enkelte  

 lyd- og videobånd m.v., men som man ikke kunne søge på, ikke efter tilsynets  

 opfattelse kunne anses for at være registrerede.
Disse sidstnævnte personer,  

 som måtte opfattes som bipersoner i registeret, kunne man ikke systematisk  

 finde frem til i optagelserne, men kun finde ved aflytning eller gennemsyn af  

 de enkelte udsendelser.
 Spørgsmålet om, hvorvidt fondsarkivets registreringsvirksomhed var  

lovlig i henhold til private registre:
 Registertilsynet fandt under hensyntagen til fondsarkivets karakter og  

 formål, at fonden - i det omfang, registreringen i det konkrete tilfælde  

 kunne antages at være et naturligt led i den normale drift - kunne foretage  

 registrering af oplysninger som nævnt i lovens § 1.
 Registertilsynet lagde ved vurderingen vægt på, at fondsarkivet måtte  

 anses for en erhvervsvirksomhed, institution eller lignende, jf. lovens § 3,  

 stk. 1, samt at fondens hovedformål var at indsamle krønikehistoriske  

 elementer, og at fondsarkivet solgte materialet fra arkivet i de tilfælde,  

 hvor det efter fondens vurdering tjente den offentlige debat, forskning,  

 undervisning, nyhedsformidling og lignende.
 Spørgsmålet om, hvilke oplysninger fondsarkivet lovligt kunne  

registrere:
 Registertilsynet foretog - på grundlag af lovens § 3 - en vurdering af  

 lovligheden af registreringen af de forskellige oplysningstyper.
 Registertilsynet udtalte, at det efter tilsynets opfattelse var et  

 naturligt led i driften af fondsarkivet at optage og registrere udsendelser,  

 som var omfattet af fondens fundats, og hvor det overordnede princip for  

 udvælgelse af materialet var, at det efter fondens vurdering kunne bidrage  

 til en belysning af samfundsforholdene i en given periode, jf. lovens § 3,  

 stk. 1.
For så vidt angik registrering af oplysninger om enkeltpersoners rent  

 private forhold på lyd- og videobånd var det Registertilsynets opfattelse, at  

 det ville være i strid med § 3, stk. 2, såfremt oplysningerne ikke var  

 afgivet af de medvirkende personer i udsendelserne, eller disse personer ikke  

 havde givet samtykke til indhentning af oplysningerne, ligesom de medvirkende  

 skulle vide, at oplysningerne ville blive registreret.
Registertilsynet  

 udtalte i den anledning, at det generelt ville have formodningen imod sig, at  

 de registrerede personer - uanset deres stilling og position i samfundet -  

 alene ud fra situationen var vidende om, at de udtalelser, de fremkom med,  

 ville blive registreret.
 Afgørende for lovligheden af en registrering ville herefter i praksis i  

 almindelighed være, om registrerede personoplysninger ville skulle henføres  

 til § 3, stk. 1, eller til § 3, stk. 2, afhængig af den pågældende persons  

 position i samfundet generelt og i den konkrete sammenhæng.
 Offentligt fremsatte udtalelser fra eksempelvis medlemmer af politiske  

 partiers ledende organer, opstillede personer til offentlige valg om de  

 pågældendes egne politiske forhold samt udtalelser fra andre personer, som  

 indtog fremtrædende poster inden for deres erhverv eller lignende, kunne  

 således efter tilsynets opfattelse ikke antages at være oplysninger om  

 enkeltpersoners rent private forhold, jf. § 3, stk. 2. Dette ville derimod  

 være tilfældet, hvor der offentligt blev fremsat udtalelser om politiske  

 forhold m.v. fra personer, som ikke generelt indtog ledende poster, og hvor  

 de pågældende fremtrådte som private enkeltpersoner.
 For så vidt angår særlige lyd- og billedoptagelser fra politiske møder  

 m.m., udtalte Registertilsynet, at det var tilsynets opfattelse, at  

 betingelsen om, at de medvirkende selv skulle have afgivet oplysningerne,  

 eller at oplysningerne skulle være indhentet med deres samtykke, samt at de  

 medvirkende skulle vide, at oplysningerne blev registreret, ville være  

 opfyldt, når der var tale om møder eller samtaler, hvor de registrerede var  

 gjort bekendt med optagelsen.
 Registertilsynet lagde herved vægt på, at mødedeltagerne efter det oplyste  

 blev orienteret om, at mødet blev optaget på video, og at optagelsen ville  

 indgå i fondsarkivet, og at fondsarkivets formål var at belyse forhold af  

 kulturhistorisk interesse, samt at registrering af politiske forhold m.m.  

 måtte anses for at være nødvendig for at muliggøre en berettiget varetagelse  

 af virksomhedens tarv, herunder virkeliggøre fondens formål.
 Optagelser af møder og samtaler, hvori de medvirkende ikke havde været  

 vidende om optagelsen, måtte efter tilsynets opfattelse ikke indgå i arkivet.
 Spørgsmålet om, hvorvidt registrerede oplysninger måtte videregives  

fra fondsarkivet:
 Registertilsynet udtalte, at man fandt, at fondsarkivet lovligt uden  

 samtykke kunne videregive andre registrerede oplysninger end oplysninger om  

 enkeltpersoners rent private forhold, jf. § 3, stk. 1, og § 4, stk. 2, idet  

 videregivelsen måtte anses for at være et naturligt led i den normale drift  

 af fondsarkivet.
Med hensyn til videregivelse af lovligt registrerede oplysninger fra radio  

 og TV om enkeltpersoners rent private forhold var det tilsynets opfattelse,  

 at der måtte kræves faste holdepunkter for at kunne antage, at de pågældende  

 havde givet samtykke til videregivelsen, hvorfor der efter tilsynets  

 opfattelse skulle indhentes samtykke til en eventuel videregivelse.
Der kunne  

 som udgangspunkt ikke indfortolkes et samtykke alene ud fra situationen.
 Også videregivelse af registrerede oplysninger fra møder og samtaler, hvor  

 mødedeltagerne på forhånd var blevet orienteret om, at mødet eller samtalen  

 blev optaget, krævede efter tilsynets opfattelse samtykke til videregivelse,  

 jf. lovens § 4, stk. 1, såfremt der var tale om oplysninger om rent private  

 forhold.
 Registertilsynet fandt, at der ikke - selvom mødedeltagerne blev  

 orienteret om, at mødet blev optaget, og at optagelsen ville indgå i  

 fondsarkivet - kunne antages at foreligge en formodning for, at der samtidig  

 hermed blev givet samtykke til videregivelse af oplysningerne.
 Spørgsmålet om sletning af de registrerede oplysninger:
 Registertilsynet udtalte, at tidsubegrænset opbevaring af registreringerne  

 efter omstændighederne ikke ville stride imod § 6 i lov om private registre,  

 navnlig henset til karakteren af og formålet med fondsarkivet.
 Registertilsynet fandt imidlertid, at der i fundatsen for fondsarkivet  

 skulle indsættes en bestemmelse om anvendelsen af materialet i tilfælde af  

 fondens opløsning eller lignende, f.eks. overdragelse til Rigsarkivet, DR  

 eller lignende.
 Om debitorregisteret:
 Registertilsynet fandt, at da fondsarkivet efter det oplyste havde  

 fungeret som edb-konsulent for ejeren af registeret, og da denne  

 arbejdsopgave var bragt til ophør, skulle registeret enten tilbageleveres til  

 ejeren eller slettes.
 Registertilsynet fandt - såfremt fondsarkivet fortsat opbevarede  

 debitorregisteret - at opbevaringen ville skulle bedømmes efter lovens § 3,  

 stk. 1, og at det i den forbindelse ikke kunne antages at være et naturligt  

 led i driften af fondsarkivet at registrere oplysninger om et forlags  

 debitorer.
 Registertilsynet meddelte på denne baggrund i medfør af lov om private  

 registre § 23, stk. 1, fondsarkivet pålæg om at tilbagelevere eller slette  

 debitorregisteret indenfor en nærmere angivet frist.
 Fondsarkivet nægtede efterfølgende over for Registertilsynet at  

 tilbagelevere eller slette debitorregisteret, idet man bl.a. til støtte  

 herfor gjorde gældende, at registeret var modtaget som et arkivalie og ikke i  

 forbindelse med udførelsen af en konsulentopgave for forlaget.
Registertilsynet udtalte på denne baggrund, at man fastholdt sin afgørelse  

 og bemærkede i øvrigt, at det fremgår af referatet af den gennemførte  

 tilsynsinspektion i fondsarkivets lokaliteter, at fondsarkivets ledelse  

 oplyste, at arkivet var kommet i besiddelse af debitorregisteret i  

 forbindelse med udførelsen af en edb-konsulentopgave.
Uanset hvorledes  

 registeret var modtaget, ville besiddelsen dog være i strid med lov om  

 private registre § 3, stk. 1.
 Registertilsynet anmodede samtidig om bekræftelse på tilbagelevering eller  

 sletning af debitorregisteret.
 Registertilsynet modtog ikke en sådan bekræftelse, hvorfor der  

 efterfølgende blev indgivet politianmeldelse for overtrædelse af lov om  

 private registre.
 Der er herefter af Retten i Århus den 8. februar 1995 afsagt dom i sagen,  

 hvorved fondsarkivet og dettes formand er dømt for overtrædelse af lov om  

 private registre § 27, stk. 1, nr. 5, jf. stk. 3, jf. § 23, stk. 1, ved at  

 have undladt af efterkomme Registertilsynets pålæg om at tilbagelevere eller  

 slette debitorregisteret indenfor den meddelte frist.
Fondsarkivet og formanden blev ved dommen hver straffet med en bøde på 500  

 kr.
Endvidere blev fondsarkivet ved formanden tilpligtet at slette det  

 omhandlede register inden en af retten nærmere angivet frist, hvorefter der,  

 hvis sletning ikke skete, skulle betales fortløbende bøder på 200 kr. for  

 hver påbegyndt uge, indtil pålægget er efterkommet.
 Det er efterfølgende meddelt Registertilsynet, at den afsagte dom er  

 anket.
 (*1) Registertilsynets Årsberetning 1994 side 82.
