Beretning afgivet af Miljø- og Fødevareudvalget den 9. juni 2021 Beretning over Forslag til folketingsbeslutning om understøttende lovgivning for kommunernes reducering af luftforurening i byerne [af Rasmus Vestergaard Madsen (EL) m.fl.]:
1. Politiske bemærkninger Socialdemokratiet, Socialistisk Folkeparti, Radikale Venstre og Enhedslisten Et flertal i udvalget (S, SF, RV og EL) konstaterer, at mange danskere bliver alvorligt syge eller dør for tidligt som følge af luftforurening.
Det er særlig i de største byer, hvor flest mennesker bor og færdes, og bl.a. fordi så mange biler udleder partikler, som WHO har erklæret for kræftfremkaldende.
Den forurenede luft er også en væsentlig årsag til bl.a. lungekræft, hjertekarsygdomme og astma.
Dieselpersonbiler er den største kilde til partikeludledning fra trafikken i byerne.
De forventes at stå for 63 pct. af partikeludledningen og for ca. 50 pct. af NOx-udledningen fra trafikken på byveje (vurdering for 2022). NOx-udledningen og særlig partikeludledningen kan nedbringes væsentligt i de største byer, ved at dieselpersonbiler omfattes af miljøzonekravene.
Flertallet ønsker derfor at give kommunerne mulighed for at skærpe eksisterende miljøzoner til også at omfatte dieselpersonbiler.
Det indgår i forståelsespapiret mellem regeringen (S), SF, RV og EL om »Retfærdig retning for Danmark« at skærpe miljøzonerne, og samtidig ønsker flertallet at igangsætte arbejdet med at levere på de øvrige elementer fra betænkning over L 191, Forslag til lov om ændring af lov om miljøbeskyttelse (skærpede miljøzonekrav til tunge køretøjer og varebiler), folketingsåret 2018-2019 (1. samling). Derudover ønsker flertallet at etablere kommunal hjemmel til at oprette nulemissionszoner i afgrænsede byområder.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 5. marts 2021 og var til 1. behandling den 27. april 2021. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 4 møder.
Bilag Under udvalgsarbejdet er der omdelt 5 bilag på beslutningsforslaget.
Spørgsmål Udvalget har under udvalgsarbejdet stillet 1 spørgsmål til miljøministeren til skriftlig besvarelse, som ministeren har besvaret.
 P.u.v.
