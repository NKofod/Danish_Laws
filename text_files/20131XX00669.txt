Skriftlig fremsættelse (9. april 2014) Transportministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om en Cityring og ligningsloven (Supplerende miljømæssige vurderinger, bemyndigelser til at fastsætte regler om forurening og gener fra byggepladserne, kompensation til metrobyggepladsernes naboer, skattefritagelse for kompensation mv.) (Lovforslag nr.
L 177) Lovforslaget har et dobbelt formål.
Dels at tilvejebringe et retligt grundlag for, at Cityring-projektet kan færdiggøres i overensstemmelse med de forudsætninger, der lå til grund for vedtagelsen af Cityring-loven.
Dels at skabe rammer for, at generne for naboerne kan håndteres på en væsentligt mere målrettet måde, end det er tilfældet i dag, bl.a. gennem bedre mulighed for at kunne tilbyde genhusning til de mest belastede naboer.
 Med lovforslaget foreslås på den baggrund, at der skabes adgang til, at transportministeren kan gennemføre en supplerende VVM og miljøvurdering af ændringer i byggeriets anlægsfase.
 Endvidere foreslås det, at der overgås til en sammenhængende og generelt fastsat regulering af forurening og gener, herunder navnlig støj, i stedet for den nuværende konkrete regulering af hver fase og byggeplads efter miljøbeskyttelsesloven.
Med lovforslaget foreslås således, at reguleringen af forurening og gener udstedes som bekendtgørelser af transportministeren og baseres på resultatet af den supplerende VVM samt de politiske beslutninger om udvidet arbejdstid truffet i Københavns Kommune og Frederiksberg Kommune.
Københavns Kommune og Frederiksberg Kommune foreslås fortsat at udøve tilsynet med byggeriet, men miljøbeskyttelseslovens regler, herunder klageadgangen til Natur- og Miljøklagenævnet, foreslås ikke længere at finde anvendelse.
Endvidere foreslås det, at naboerne til byggepladserne får bedre muligheder for at undgå eller kompenseres for generne fra byggeriet.
Det sker ved, at kompensationen til naboerne forbedres.
Det sker endvidere ved, at der skabes bedre muligheder for midlertidig genhusning i de tilfælde, hvor naboerne ønsker det.
Der foreslås samtidig en regel, der sikrer, at kompensation og udbetalinger i forbindelse med genhusning, som er udbetalt af Metroselskabet til modtagere af ydelser fra det offentlige, ikke anses for hverken indtægt eller formue, som kan føre til tab af retten til en offentlig ydelse mv. eller nedsættelse af en sådan ydelse.
 For at opnå den forudsatte skattefrihed for naboerne foreslås endelig en ændring af ligningsloven, som sikrer, at Metroselskabets udbetalinger af kompensation ikke medregnes ved opgørelsen af modtagerens skattepligtige indkomst.
 Idet jeg i øvrigt henviser til lovforslaget med tilhørende bemærkninger, skal jeg hermed anbefale forslaget til det Høje Tings velvillige behandling.
