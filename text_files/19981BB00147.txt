Fremsat den 27. maj 1999 af Pernille Frahm (SF),  

 Jes Lunde (SF) og Holger K.
Nielsen (SF) Forslag til folketingsbeslutning om støtte til folkelig Europadebat i  

 ansøgerlandene fra Central- og Østeuropa Folketinget pålægger regeringen:
at søge at tilvejebringe en international fond til støtte  

 for Europadebat i ansøgerlande fra Central- og Østeuropa,  

 herunder 1)	at oprettte en fond til brug for oplysningsaktiviteter i  

 Østersølandene, 2)	at tage kontakt til Europa-Kommissionen med henblik på at  

 opnå Kommissionens aktive støtte til oprettelse af en  

 sådan fond til fordel for samtlige central- og  

 østeuropæiske lande i tilknytning til såvel de  

 pågående udvidelsesforhandlinger som det bredere europæiske  

 samarbejde og 3)	at tage kontakt med sine europæiske partnere for at skabe  

 forståelse for behovet for støtte til international folkelig  

 debat om Europas udvikling.
Bemærkninger til forslaget EU har indledt optagelsesforhandlinger med 11  

 lande fra Central- og Østeuropa.
Det er det erklærede mål,  

 at samtlige ansøgerlande skal opnå medlemskab i begyndelsen af  

 næste århundrede.
I de enkelte ansøgerlande er der bred støtte  

 til landenes ønske om medlemskab såvel i befolkning som i de  

 politiske partier.
Men der eksisterer næppe noget sted et klart billede  

 af, hvad et medlemskab af EU indebærer; de færreste kan vide,  

 hvad udvidelsen vil betyde for dem selv eller deres samfund Der er ingen tvivl om, at udvidelsen på mange  

 måder vil være både besværlig og omkostningsfuld.  

 Landene skal gennemføre tusindvis af EU-regler i deres egen  

 lovgivning, deres økonomier skal omstruktureres til  

 markedsvilkår, deres produktion skal indrettes efter vestlige  

 standarder og normer, og tusindvis af mennesker vil blive tvunget til at  

 skifte arbejde eller vil blive drevet ud i arbejdsløshed.
Det er  

 samtidig begrænset, hvilke fordele det enkelte menneske umiddelbart vil  

 kunne konstatere ved et medlemskab.
Dette forhold skyldes bl.a., at  

 forbedringer i landenes velfærd, herunder sociale,  

 miljømæssige og arbejdsmiljømæssige fremskridt sker  

 gradvist, og inden landet opnår medlemskab.
Samtidig vil de kontante  

 fordele ved et medlemskab først langsomt vise sig, bl.a. på  

 grund af begrænsninger i EU s budget, og fordi landene først  

 gradvist integreres fuldstændigt i EU.
 Konsekvensen er, at der er en betydelig risiko for, at der  

 opstår det, som kan kaldes et optagelseschok: De meget positive  

 forestillinger om, hvad et EU-medlemskab betyder, viser sig slet ikke at  

 stå mål med de faktiske realiteter.
En sådan situation kan let føre til  

 stærke modsætninger internt i de enkelte lande og i forhold til  

 EU.
Hvis sådanne modsætningsforhold skal undgås,  

 forudsætter det, at befolkningerne i Østeuropa får et mere  

 realistisk billede af, hvad der venter dem.
Det vil i den sammenhæng  

 være en fordel, hvis flere mennesker i de enkelte lande inddrages i  

 processen og beslutningerne, og at befolkningerne oplever international  

 støtte til at løse deres problemer og interesse for den  

 situation, de befinder sig i.
En række lande vil først opnå  

 medlemskab om adskillige år.
Og andre lande er slet ikke på tale  

 som medlemmer.
I de lande opstår der i sagens natur ingen  

 optagelseschok.
Men frygten for at blive koblet af det europæiske  

 samarbejde og frustrationen over den økonomiske og sociale udvikling  

 vil på samme måde være et grundlag for farlige  

 modsætningsforhold og politisk ekstremisme.
Danmark har været en af de stærkeste fortalere  

 for en udvidelse af EU.
Danmark har såvel en interesse i som et  

 medansvar for at undgå de problemer, som udvidelseschok kan  

 medføre.
Vi har på næsten samme måde en interesse i  

 at undgå, at de nationale og folkelige modsætningsforhold i  

 Europa bliver større.
Danmark har gode erfaringer med brede folkelige debatter  

 om væsentlige politiske emner og for offentlig støtte til at  

 forbedre grundlaget for sådanne debatter.
Såvel den folkelige  

 deltagelse som den offentlige støtte anses generelt for at være  

 en naturlig del af demokratiet og som en forudsætning for Danmarks  

 internationale engagement.
Danmark har deltaget aktivt for at styrke de svage  

 demokratier i Østeuropa.
Det er bl.a. sket i kraft af mangfoldige  

 enkeltpersoners og organisationers aktiviteter i forhold til Østeuropa  

   aktiviteter, som bl.a. støttes af Demokratifonden.
 Men hvor Demokratifonden giver støtte til, at  

 østeuropæere kan komme til Danmark for at lære om det  

 danske demokrati, så findes der kun meget begrænset mulighed for  

 at støtte internationale debatter og aktiviteter af folkeoplysende  

 karakter i Østeuropa og med international deltagelse fra bl.a.  

 Danmark.
Det er klart, at det ikke vil være muligt for  

 Danmark alene at tilvejebringe rimelige vilkår for brede folkelige  

 debatter i Østeuropa.
Det er først og fremmest et problem for  

 de østeuropæiske lande selv.
Men i kraft af den  

 økonomiske situation, landene befinder sig i, er der kun ringe chancer  

 for, at brede folkelige debatter vil blive prioriteret tilstrækkelig  

 højt.
Vi har med andre ord en situation, hvor såvel en  

 succesfuld udvidelse af EU som et generelt godt samarbejdsklima i hele Europa  

 forudsætter, at der skabes folkelig engagement, debat og  

 forståelse i de central- og østeuropæiske lande.
Samtidig  

 er det usandsynligt, at de fattige østeuropæiske stater har  

 mulighed for at finansiere sådanne aktiviteter.
På den baggrund foreslås det, at der fra dansk  

 side tages initiativ til at skabe det finansielle grundlag for at  

 støtte folkelige debataktiviteter omkring væsentlige  

 europæiske spørgsmål, eksempelvis ved oprettelse af en  

 særlig folkeoplysningsfond.
Støtteordningen skal omfatte  

 politiske partier og partilignende strukturer såvel som folkeoplysende  

 organisationer og aktiviteter.
Støtten skal kunne gives til hel eller  

 delvis finansiering af debatarrangementer, herunder til nødvendig  

 tolkning og rejseudgifter for oplægsholdere, samt til  

 oversættelse i forbindelse med udgivelser.
 Det vil ikke være muligt at løse problemet  

 alene med statslige eller EU-informationskampagner, der let får rene  

 propagandistiske overtoner og ikke giver rum for helt fri meningsudveksling  

 eller inddragelse af brede befolkningsgrupper.
Hvis en sådan fond skal have mulighed for at  

 gennemføre aktiviteter af samme form som dem, der er gennemført  

 i Danmark, vil den have en relativ størrelse, der mindst svarer til  

 det, som er brugt i forbindelse med EU-folkeafstemningerne i Danmark.
Det vil  

 sige på 500-1000 mio. kr. om året.
Hertil kommer administrative  

 omkostninger ved at håndtere sådanne aktiviteter og kontrollere,  

 at midlerne er anvendt i overensstemmelse med formålet.
Der er derfor  

 ikke tale om en opgave, som Danmark kan løse alene.
Man kan ikke meningsfuldt adskille diskussionen om  

 EU-medlemskab fra en bredere debat om, hvordan de store  

 fælleseuropæiske udfordringer håndteres, og hvordan  

 samarbejdsstrukturerne skal se ud.
Derfor skal støtte kunne gives til  

 debat om bredere europapolitiske temaer.
Støtteprogrammer af den her foreslåede  

 karakter bør ikke begrænses til de lande, som står over  

 for at blive medlemmer på kort eller lang sigt.
Det er en vigtig opgave  

 at udbygge gode relationer til de øvrige europæiske lande  

 herunder bl.a.
Rusland, Ukraine og Tyrkiet.
Derfor bør  

 støtteprogrammer også inddrage andre europæiske lande end  

 de nuværende medlemskandidater.
 Såfremt tankegangen vinder forståelse i  

 Europa-Kommissionen og blandt de øvrige EU-medlemmer, kunne Danmark  

 tilbyde at udarbejde forslag til, hvordan en sådan støtte kunne  

 administreres i tråd med de gode erfaringer fra Demokratifonden,  

 Danidas oplysningsbevilling, administrationen af EU-oplysningsmidler i  

 Nævnet vedrørende EU-oplysning og DUPI s støtte til  

 diverse konferencer om internationale spørgsmål.
Bemærkninger til punkt 1 Hvis der skal tilvejebringes grundlag for brede offentlige  

 debatter i samtlige ansøgerlande, skal der være mulighed for at  

 opnå støtte i samtlige ansøgerlande.
Opgaven har dermed  

 et omfang, som ikke kan løses af Danmark alene.
Tilvejebringelsen af  

 en permanent støtteform vil   i den udstrækning det lykkes   med  

 stor sandsynlighed tage lang tid.
For ikke at afvente en sådan proces  

 bør Danmark gå i front og oprette en støtteordning blandt  

 Østersølandene, som Danmark allerede har et tæt  

 samarbejde med bl.a. om landenes tilknytning til EU.
Dermed kan man fra dansk  

 side også høste erfaringer, som kan bruges i andre lande.
I valget af modtagerlande befinder man sig i et klassisk  

 dilemma mellem samarbejde i dybden og i bredden.
Fordelen ved et samarbejde  

 med mange eller alle lande er, at der er tale om problemstillinger, der  

 berører alle europæiske lande.
På den anden side vil det  

 være vanskeligt at opnå en rimelig grad af udbredelse, opbygge  

 tilstrækkelige erfaringer og foretage kontrol i hele Øst- og  

 Centraleuropa.
Forslagsstillerne mener på den baggrund, at  

 Østersølandene kan udgøre en rimelig balance mellem  

 disse to hensyn.
 Ordningen kunne fra dansk side administreres af  

 »Nævnet vedrørende EU-oplysning« eller Demokratifonden, som har  

 lignende erfaringer fra beslægtede opgaver.
Bemærkninger til punkt 2 Den internationale karakter af det foreslåede  

 projekt   såvel som dets sammenhæng til EU   gør det  

 naturligt at inddrage de europæiske samarbejdsinstitutioner,  

 eksempelvis Europarådet eller Europa-Kommissionen, i udformningen,  

 administrationen og ikke mindst finansieringen.
Der er argumenter for og imod  

 begge institutioner: Europarådet har færre ressourcer end EF, men  

 dækker hele Europa.
Europa-Kommissionen har flere midler, men har  

 typisk koncentreret sig om styrede informationskampagner, der blandt andet er  

 baseret på at styrke »den europæiske idé«.
Efter forslagsstillernes opfattelse er der dog tale om et  

 projekt, som primært bør bæres af EU, fordi det  

 grundlæggende drejer sig om det fremtidige interne og eksterne  

 samarbejde i EU, og fordi EU har større økonomisk råderum  

 end Europarådet.
Hertil kommer, at Europa-Kommissionen ville kunne  

 opnå nogle erfaringer fra et sådant samarbejde.
Det gælder  

 såvel i relation til de faktiske forhold i konkrete lande og problemer,  

 der fra befolkningens side er i forhold til EU-medlemskabet, som i relation  

 til fri folkeoplysning.
Den danske regering bør derfor tage kontakt til  

 Europa-Kommissionen med henblik på at opnå Kommissionens aktive  

 støtte til oprettelse af en støtteordning for fri  

 folkeoplysning med henblik på de mål, som er angivet i dette  

 forslag.
Modellen kunne eksempelvis være i form af en fond til fordel  

 for samtlige central- og østeuropæiske lande i tilknytning til  

 såvel de pågående udvidelsesforhandlinger som det bredere  

 europæiske samarbejde.
Bemærkninger til punkt 3 Hvis der skal tilvejebringes finansiering af den  

 størrelsesorden, som det kræver at gennemføre en  

 sådan folkeoplysning, og som der lægges op til i dette forslag,  

 kan der ikke alene trækkes på EU-midler.
Den danske regering skal  

 derfor tage kontakt med sine europæiske partnere.
Formålet med en  

 sådan kontakt er at skabe forståelse for behovet for  

 international folkelig debat om Europas udvikling og for at opnå  

 konkret økonomiske støtte.
Skriftlig fremsættelse Pernille Frahm (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om støtte til  

 folkelig Europa-debat i ansøgerlandene fra Central- og  

 Østeuropa.
(Beslutningsforslag nr.
B 147).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
