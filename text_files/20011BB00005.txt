Fremsat den 3. oktober 2001 af  

 udenrigsministeren (Mogens Lykketoft) Forslag til folketingsbeslutning om dansk deltagelse i en NATO-indsats i  

 Makedonien  

 (FYROM) Folketinget meddeler sit samtykke til, at danske militære styrker  

 stilles til rådighed for en NATO-indsats i Makedonien.
De danske  

 militære styrker udsendes for at medvirke til at støtte  

 sikkerheden for de internationale observatører, der er udstationeret i  

 Makedonien som led i gennemførelsen af fredsaftalen mellem de  

 makedonske parter.
NATO-styrken indsættes efter anmodning fra den  

 makedonske regering og er endosseret af FNs sikkerhedsråd med  

 resolution 1371 af 26. september 2001.
Bemærkninger til forslaget I.
Makedonien har ved et brev af den 18.  

 september 2001 fra præsident Trajkovski anmodet NATO om bistand til  

 sikring af de internationale observatører, der er udstationeret i  

 Makedonien som led i gennemførelsen af fredsaftalen (eller  

 rammeaftalen) af den 13. august 2001 mellem de slavisk-makedonske og de  

 etnisk albanske parter.
Fredsaftalen omfatter blandt andet  

 forfatningsændringer, som vedrører det albanske sprogs status og  

 sammensætningen af politistyrken i Makedonien.
 NATO-rådet har besluttet at imødekomme  

 anmodningen fra Makedoniens præsident Trajkovski om en sådan  

 indsats (operation "Amber Fox"). FNs sikkerhedsråd vedtog den  

 26. september 2001 resolution 1371, hvormed indsatsen bydes velkommen og  

 endosseres.
II.
Første skridt til sikring af freden i  

 Makedonien var en afvæbning af de etniske albanske oprørere.  

 NATO gennemførte en tidsbegrænset indsats (operation  

 "Essential Harvest"), som havde til formål at sikre  

 indsamling af våben, samtidig med at fredsaftalen og de  

 påkrævede forfatningsændringer blev godkendt i det  

 makedonske parlament.
I perioden frem til den 26. september 2001 blev der  

 indsamlet mere end 3.800 våben fra oprørsstyrkerne med henblik  

 på destruktion.
Den overordnede ledelse af operationen, der omfattede  

 over 4500 soldater, blev varetaget af den danske generalmajor Gunnar Lange,  

 som blev støttet af bl.a. et mindre antal danske stabsofficerer, mens  

 den taktiske ledelse af operationen blev forestået af en britisk  

 brigadegeneral.
Danmark bidrog ikke til operationen med egentlige  

 militære styrker.
Den opfølgende indsats "Amber Fox"  

 har til formål at støtte sikkerheden for de internationale  

 observatører udsendt af OSCE og EU, som blandt andet overvåger  

 parternes opfyldelse af fredsaftalen.
Danmark bidrager med  

 observatører både i OSCE- og EU-regi.
Ansvaret for observatørernes sikkerhed  

 påhviler principielt de makedonske myndigheder.
NATO vil være til  

 stede for at yde støtte i det omfang, de makedonske myndigheder ikke  

 kan varetage opgaven, og støtten vil i givet fald ske i samråd  

 med disse myndigheder.
I nødstilfælde vil opgaven bl.a. kunne  

 omfatte evakuering og ekstraktion.
Derimod vil der som udgangspunkt ikke  

 være tale om at lægge sig imellem stridende parter.
NATOs  

 støtte til de internationale observatørers sikkerhed vil  

 være et væsentligt bidrag til at sikre, at fredsaftalen kan  

 gennemføres som planlagt.
Uden NATOs fortsatte tilstedeværelse  

 vil der være øget risiko for, at konflikten blusser op igen og  

 spreder sig til andre dele af regionen.
III.
Operationen ventes at omfatte sammenlagt ca. 1000  

 tropper.
Styrken vil være deployeret i selve Makedonien.
NATOs  

 militære myndigheder har udarbejdet en operationsplan.
Den 26.  

 september 2001 godkendte NATO-rådet operationsplanen, og aktiverede  

 procedurerne for generering af styrker.
NATO-medlemslandene er blevet  

 konsulteret med henblik på eventuelle bidrag.
Tyskland har  

 erklæret sig rede til at stå i spidsen for indsatsen og bidrage  

 med en betydelig del af styrken.
Operationen ventes ledet af generalmajor  

 Lange.
Danmark vil kunne bidrage med ca. 40 soldater, herunder en  

 spejderdeling på ca. 30 soldater.
Herudover vil en mindre  

 forøgelse af det eksisterende nationale støtteelement  

 være nødvendig.
Muligheden for deltagelse af ikke-NATO medlemmer  

 ventes holdt åben.
Blandt andet på grund af terrorhandlingerne  

 den 11. september 2001 har man fra amerikansk side klart tilkendegivet, at  

 USA alene vil kunne indtage en begrænset støtterolle.
Varigheden af operationen er i første omgang sat  

 til ca. tre måneder, men med mulighed for forlængelse.
Det er  

 generelt hensigten, at den internationale civile tilstedeværelse i  

 Makedonien skal løbe frem til parlamentsvalget, der ifølge  

 fredsaftalen skal afholdes senest den 27. januar 2002.
IV.
Situationen i Makedonien præges af  

 spændinger mellem den makedonsk-slaviske befolkningsgruppe og det  

 etnisk albanske mindretal.
Kampe brød ud mellem regeringsstyrker og  

 albanske oprørsgrupper i marts 2001. Efter et omfattende  

 internationalt pres dannede de slaviske og albanske partier i april en  

 samlingsregering med deltagelse af alle partier i det makedonske parlament.  

 Målet var at iværksætte en dialog om mindretalsforhold,  

 således at det etnisk albanske mindretals legitime krav kunne blive  

 drøftet.
Forhandlingerne strandede imidlertid og kamphandlinger blev  

 genoptaget.
Fra international side anerkendtes behovet for en mere permanent  

 tilstedeværelse og for mægling.
Repræsentanter for EU, NATO  

 og USA spillede en væsentlig rolle i opnåelsen af  

 våbenhvilen i juli 2001 og den efterfølgende genoptagelse af  

 forhandlingerne.
Den 13. august 2001 underskrev de fire ledende partier -  

 to fra hver side af det etniske skel - fredsaftalen.
Efterfølgende er  

 det parallelle forløb mellem afvæbning af de etnisk albanske  

 oprørere og parlamentarisk godkendelse af fredsaftalen gået  

 stort set efter planen.
Der har været enkelte brud på  

 våbenhvilen, og der er fortsat en vis usikkerhed knyttet til den  

 parlamentariske procedure, som endnu ikke er fuldt gennemført.
Den  

 truende borgerkrig er indtil videre blevet forhindret.
De civile  

 observatører og NATO- indsatsen skal i de kommende måneder  

 være med til at sikre, at de opnåede resultater fastholdes, og at  

 fredsaftalen kan fuldføres.
V.
Den militære trussel mod de internationale  

 observatører og et eventuelt dansk militært bidrag  

 skønnes ikke at ville adskille sig fra forholdene for de danske  

 enheder i Bosnien-Herzegovina og Kosovo.
Denne vurdering baseres blandt andet  

 på den vellykkede gennemførelse af "Essential  

 Harvest". Både den makedonske regering og de etniske albanere  

 støtter fredsaftalen og har erkendt nødvendigheden af  

 tredjeparts engagement for at imødegå genopblussen af  

 kamphandlingerne.
Begge parter har udtrykt accept af en international civil  

 og militær tilstedeværelse efter "Essential Harvest".  

 På begge sider eksisterer yderligtgående grupperinger, der har  

 været imod den indgåede rammeaftale.
Det vurderes ikke  

 sandsynligt, at disse grupper forsætligt vil rette aktioner direkte mod  

 styrkerne i operation "Amber Fox", men disse kan utilsigtet blive  

 inddraget.
Beskydning af danske enheder kan ikke udelukkes, men det anses for  

 mindre sandsynligt.
Civil uro kan ikke udelukkes.
Der har inden for de sidste  

 måneder været eksempler på demonstrationer, hvoraf enkelte  

 udartede med stenkast mod blandt andet amerikanske og tyske ambassader og  

 hærværk på OSCE-hovedkvarteret i Skopje.
En eventuel iværksættelse af militære  

 aktioner som svar på terrorangrebene i USA den 11. september 2001 vil  

 kunne øge terrortruslen, herunder også i Makedonien.
Amerikanske  

 repræsentanter og borgere anses for mest udsatte.
Det kan ikke på  

 forhånd udelukkes, at også NATO-allierede kan blive mål for  

 terroraktioner.
Den danske spejderdeling, der er tilmeldt NATO s  

 umiddelbare reaktionsstyrker, består af fast personel.
Personellets  

 uddannelse, erfaring og motivation er på højt niveau, og styrken  

 råder over fuldt moderne udrustning, herunder personlig udrustning.
For  

 at imødegå den potentielle risiko for det danske styrkebidrag  

 fra bl.a. landminer vil det være udstyret med en høj grad af  

 selvbeskyttelseskapacitet i form af pansrede køretøjer af samme  

 art, som forsvaret tidligere har anvendt og fortsat anvender andetsteds  

 på Balkan.
 Med personellets uddannelse og træning, materiellets  

 beskaffenhed samt iagttagelsen af nødvendige procedurer tages de bedst  

 mulige forholdsregler over for mulige faremomenter, og personellet ydes den  

 bedst mulige beskyttelse.
 De sundhedsmæssige forhold samt faren for miner og  

 ueksploderede ammunitionsgenstande svarer til, hvad der er tilfældet  

 for dansk personel i Bosnien-Herzegovina og Kosovo.
 Evakueringsplaner omfattende det danske bidrag er under  

 udarbejdelse, og der vil blive truffet de hermed forbundne nødvendige  

 forholdsregler og aftaler.
Det fremgår af reglerne for magtanvendelse for  

 styrken, at personellet ikke blot vil have adgang til at anvende magt i  

 selvforsvar, men også til at gennemføre de pålagte  

 opgaver, herunder evt. evakuering og ekstraktion.
Der foreligger dermed  

 tilfredsstillende robuste regler for magtanvendelse for styrken.
 Makedonien underskrev den 26. september 2001 en  

 statusaftale vedrørende NATO-styrkens retlige status under ophold i  

 missionsområdet.
VI.
Regeringen finder, at Danmark bør bidrage til  

 NATO-indsatsen i Makedonien.
Et dansk militært bidrag til operation  

 "Amber Fox" vil være et klart signal om fortsat dansk  

 støtte til fredsbestræbelserne i Makedonien og dermed til  

 stabiliteten på hele Balkan.
Samtidig kan et dansk bidrag medvirke til  

 at aflaste NATO-allierede, især USA, i lyset af terrorhandlingerne den  

 11. september 2001.
VII.
Folketinget anmodes om at meddele sit samtykke til,  

 at danske militære styrker stilles til rådighed for  

 NATO-indsatsen i Makedonien.
De danske militære styrker udsendes for at  

 bidrage til sikkerheden for de internationale observatører i  

 Makedonien og i henhold til anmodningen fra den makedonske præsident  

 til NATO samt FN sikkerhedsrådsresolution 1371 af 26. september  

 2001.
Regeringen vil løbende vurdere det danske bidrags  

 sammensætning med henblik på at sikre en effektiv  

 opgaveløsning.
Såfremt det skulle vise sig hensigtsmæssigt  

 at justere bidraget væsentligt, eller såfremt der skulle ske en  

 væsentlig ændring i opgavernes karakter, vil regeringen  

 rådføre sig med Det Udenrigspolitiske Nævn herom eller om  

 nødvendigt på ny forelægge sagen for Folketinget.
Et dansk bidrag i form af udsendelse af ca. 40 soldater  

 samt en mindre forøgelse af det nationale støtteelement  

 forventes at indebære en merudgift for forsvaret på i alt ca. 15  

 mio. kr. pr. halvår.
Udgifterne afholdes inden for den ramme, der er  

 afsat til forsvarets deltagelse i internationale operationer.
