 I medfør af § 1, stk. 2, i lov om værnepligtens opfyldelse ved civilt  

 arbejde, jfr. lovbekendtgørelse nr. 427 af 30. september 1980, som ændret ved  

 § 1 i lov nr. 308 af 4. juni 1986 fastsættes følgende:
 § 1.  Varigheden af det civile arbejde svarer til  

 varigheden af den tjeneste indenfor forsvaret eller civilforsvaret, som de  

 værnepligtige overføres fra.
 § 2.  Værnepligtige, der overføres til civilt arbejde  

 i forbindelse med indkaldelse til den første samlede tjeneste i forsvaret  

 eller civilforsvaret, skal udføre civilt arbejde i et antal dage, der svarer  

 til længden af den tjeneste indenfor forsvaret eller civilforsvaret, som de  

 værnepligtige overføres fra.
 § 3.  Værnepligtige, der overføres til civilt arbejde  

 efter at have påbegyndt den første samlede tjeneste i forsvaret eller  

 civilforsvaret, skal udføre civilt arbejde i et antal dage, der svarer til  

 den resterende del af den første samlede tjeneste.
 § 4.  Værnepligtige i det kommunale civilforsvar, der  

 overføres til civilt arbejde efter afslutningen af den indledende  

 kaserneuddannelse, men inden den fortsatte lokale uddannelse er afsluttet,  

 skal udføre civilt arbejde i et antal dage, svarende til deres resterende  

 uddannelsestimer i det lokale civilforsvar.
 § 5.  Værnepligtige, der overføres til civilt arbejde  

 efter at have gennemført den første samlede tjeneste i forsvaret, skal udføre  

 civilt arbejde i et antal dage, der svarer til den efterfølgende tjeneste,  

 den pågældende er indkaldt til.
 § 6.  Indkaldelse til civilt arbejde i henhold til §§  

 3, 4 og 5 finder ikke sted, såfremt den tjeneste de pågældende overføres fra,  

 har en varighed af ikke over 2 døgn.
 § 7.  En arbejdsdag for en civil værnepligtig svarer  

 til det daglige timetal, der til enhver tid er fastsat på det almindelige  

 arbejdsmarked.
 § 8.  En værnepligtig, der, uden endnu at være  

 fordelt, søger om overførsel til civilt arbejde, deler vilkår med de  

 værnepligtige, sammen med hvilke han skal fordeles.
 Stk. 2.  En værnepligtig, som uden endnu at være mødt  

 til værnepligtstjeneste får en lavere egnethedsvedtegning, deler på grundlag  

 af den nye egnethedsvedtegning og under hensyntagen til uddannelse og  

 livsstilling, vilkår med de værnepligtige, sammen med hvilke han blev fordelt  

 eller skal fordeles.
 § 9.  Bekendtgørelsen træder i kraft ved  

 offentliggørelsen i Lovtidende og har virkning for værnepligtige, der ansøger  

 om overførsel til civilt arbejde efter den 30. juni 1986. For værnepligtige,  

 der har ansøgt om overførsel til civilt arbejde før dette tidspunkt, anvendes  

 de hidtidige regler.
 Stk. 2.  Samtidig ophæves indenrigsministeriets  

 bekendtgørelse nr. 291 af 10. juni 1976 om tjenestetid ved civilt arbejde.
