Skriftlig fremsættelse (3. oktober 2018) Skatteministeren (Karsten Lauritzen):
 Herved tillader jeg mig for Folketinget at fremsætte:
 Forslag til lov om ændring af fondsbeskatningsloven og ligningsloven (Mere robuste skatteregler for trusts som opfølgning på Skattelovrådets rapport).
(Lovforslag nr.
L 27) Lovforslaget har til formål at følge op på de anbefalinger, som er indeholdt i Skattelovrådets rapport om trusts, Styrket indsats mod skattely  Trusts fra marts 2018, som offentliggøres i forbindelse med fremsættelsen af dette lovforslag.
I maj 2017 indgik samtlige partier i Folketinget en aftale, der skal styrke indsatsen mod international skatteunddragelse.
I den forbindelse blev Skattelovrådet anmodet om at se på, om de danske regler er tilstrækkeligt robuste til at forhindre skatteunddragelse ved brug af skattely og omfanget af dette.
Samtidig blev Skattelovrådet også anmodet om, at foretage en nærmere analyse af trusts, herunder den nuværende praksis, og om de nye regler om beskatning af stifteren af trusts udgør et tilstrækkeligt værn.
Skattelovrådet anbefaler nogle konkrete ændringer for trusts, der skal sikre, at trusts ikke skal kunne anvendes til at undgå beskatning.
Skattelovrådet har bl.a. afdækket, at de gældende regler giver mulighed for, at et udenlandsk selskab kan oprette en trust, der administreres i Danmark, men som hverken beskattes i Danmark eller i det land, hvor trusten er stiftet.
Dette skyldes, at trusten oprettes således, at den i stiftelseslandet anses for at være et selvstændigt skattesubjekt, mens man i Danmark ser igennem trusten.
Trusten kan i en sådan situation optjene investeringsindkomst i Danmark uden beskatning.
 På den baggrund indeholder lovforslaget en række forslag om nye regler, som skal medvirke til at gøre de gældende regler mere robuste bl.a. i forhold til etablering af trusts i udlandet og for at imødegå en forskellig kvalifikation af trusts m.v.
Lovforslaget indeholder forslag om en ny hjemmel til beskatning af trusts, der administreres fra Danmark.
Disse trusts foreslås beskattet efter reglerne i fondsbeskatningsloven.
Derudover foreslås nye regler til at imødegå de situationer, hvor en trust kvalificeres forskelligt i Danmark og et andet land.
Sådanne trusts foreslås ligeledes beskattet efter reglerne i fondsbeskatningsloven.
Der foreslås endvidere en beskatning af båndlagt kapital uden aktuel kapitalejer.
Den eksisterende værnsregel i ligningslovens § 16 K foreslås udvidet, således at reglen tillige finder anvendelse, hvor det er ægtefællen eller andre nærtstående, der stifter eller indskyder midler i en trust, og således at den kan anvendes, uanset stifteren eller indskyderen aldrig tidligere har været fuldt skattepligtige.
Transaktioner med trusts foreslås omfattet af armslængdeprincippet Lovforslaget foreslås at træde i kraft den 1. januar 2019. Det foreslås, at loven har virkning fra fremsættelsestidspunktet, idet der er risiko for spekulation i de stramninger af reglerne, som er identificeret som relevante af Skattelovrådet, og som foreslås gennemført ved lovforslaget.
Lovforslaget har - med samme begrundelse  ikke været sendt i ekstern høring forinden fremsættelsen.
Lovforslaget sendes samtidig med fremsættelsen i ekstern høring.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
