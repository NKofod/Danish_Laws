Klage over manglende akut behandling af hoftebrud Nævnet fandt grundlag for at kritisere den ledende overlæge for behandlingen.
 Nævnet fandt videre grundlag for at kritisere den administrerende oversygeplejerske for tilrettelæggelsen af plejen.
 Nævnet lagde for så vidt angår behandlingen vægt på, at udsættelsen af operationen med fire døgn var under normen for almindelig anerkendt faglig standard, idet behandlingen afveg betydeligt fra den nationale standard om, at patienten skal opereres senest 48 timer efter indlæggelse, fordi dødeligheden stiger ved operation senere end dette tidspunkt.
Nævnet lagde i relation til tilrettelæggelsen af plejen vægt på, at det er et fagligt krav, at der til en sengeliggende patient i denne aldersgruppe sker tilsyn minimum hver halve time, eller at det som mindstemål sikres, at der er alarmmulighed, og at patienten forstår håndteringen af alarmen.
Nævnet noterede sig i denne forbindelse, at disse almindelige sygeplejefaglige rutiner ikke var bekræftet.
