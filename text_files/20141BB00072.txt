Fremsat den 6. februar 2015 af Stine Brix (EL), Per Clausen (EL) og Finn Sørensen (EL) Forslag til folketingsbeslutning om fritagelse for digital selvbetjening Folketinget pålægger regeringen at gennemføre de nødvendige ændringer af lovgivning og regelsæt, så borgere, der er fritaget for digital post, også automatisk fritages for at bruge de digitale selvbetjeningsløsninger.
Regeringen pålægges desuden at give kommunerne mulighed for at lade borgerne blive fritaget for digital post uden nogen tidsmæssig begrænsning.
Bemærkninger til forslaget Reglerne om digitale selvbetjeningsløsninger betyder, at også borgere, der er fritaget for digital post, skal møde personligt op hos kommunen og anmode om at blive fritaget for de digitale selvbetjeningsløsninger.
Denne fritagelse gælder kun i forhold til den konkrete ansøgning.
Kommunen har ikke mulighed for at undtage borgeren generelt.
Borgeren risikerer altså at skulle møde op gang på gang for at få en sådan fritagelse.
Dette er til stor gene for de borgere, der har brug for at blive undtaget, da de i forvejen er udfordret fysisk eller psykisk, og vi risikerer, at f.eks. ældre borgere helt opgiver at søge om ydelser, som de er berettiget til.
Denne lovgivning giver ikke kun problemer for borgerne.
Også kommunerne rammes, når de skal bruge ressourcer på gang på gang at undtage de samme borgere, som ikke er i stand til at bruge de digitale selvbetjeningsløsninger.
Enhedslisten mener, at de nuværende regler både er til besvær og til ulempe for borgerne og samtidig pålægger kommunerne ekstra opgaver, uden at hverken borgerne eller kommunen har nogen glæde af det.
Derfor bør borgere, der er fritaget for digital post, automatisk fritages for at bruge de digitale selvbetjeningsløsninger.
De nuværende regler betyder, at der kun kan gives dispensation for kravet om modtagelse af digital post i 2 år, medmindre særlige forhold gør sig gældende, jf. §§ 7 og 8 i bekendtgørelse om fritagelse af fysiske personer fra tilslutning til Offentlig Digital Post m.v.
En sådan tidsbegrænsning er i nogle tilfælde helt meningsløs, og der er derfor ingen grund til at kræve af kommunerne, at de altid skal genbehandle en sådan sag hvert andet år.
En fjernelse af dette krav vil både være en fordel for de berørte borgere og lette kommunerne for unødvendigt bureaukrati.
Skriftlig fremsættelse Stine Brix (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fritagelse for digital selvbetjening.
(Beslutningsforslag nr.
B 72) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
