Ankestyrelsens principafgørelse O-138-96 om kontanthjælp - tilbagebetaling - ubegrundet opgivelse af arbejde Resume:
 Ankestyrelsen ophævede tilbagebetalingspligten for hjælp udbetalt til ansøger, der var udeblevet fra et 6 ugers AMU-kursus.
 Ankestyrelsen lagde vægt på, at ansøger, der ubegrundet var udeblevet fra en beskæftigelsesfremmende foranstaltning, ikke umiddelbart i forbindelse med udeblivelsen var gjort bekendt med, at den hjælp, der herefter blev udbetalt til ham, var tilbagebetalingspligtig.
 Ankestyrelsen lagde endvidere vægt på, at kommunen ikke i tilstræk keligt omfang havde fulgt sagen op i henhold til bistandslovens § 41 (nu aktivlovens § 10) , idet opfølgning først blev foretaget ca. 1½ år efter udeblivelsen.
 Kassation:
Principafgørelsen har ikke længere vejledningsværdi Kassationsdato:
12-06-2009 Love:
Lov om social bistand - lovbekendtgørelse nr. 110 af 26. februar 1996 - § 26, stk. 1 og § 41 Sagsfremstilling:
Ansøger udeblev i slutningen af 1992 fra et 6 ugers AMU-kursus.
Først den 9. juni 1993 underskrev han en erklæring om, at den hjælp han havde modtaget fra 1. december 1992 var tilbagebetalingspligtig i henhold til bistandslovens § 26, stk. 1, nr. 1.
 Afgørelsen blev senere ændret af nævnet, således at kun hjælpen udbetalt fra den 9. juni 1993 var tilbagebetalingspligtig.
 Sagen blev ikke iøvrigt fulgt op af kommunen i henhold til bistands lovens § 41 fra januar 1993 til juni 1994.
Den 8. juni 1994 frabad ansøger sig, at der blev udarbejdet en handleplan og underskrev en blanket om, at han var uplacerbar.
Der blev alligevel gjort et forsøg på at få en aktiveringsaftale i gang, som imidlertid ikke blev til noget.
I januar/februar 1995 meddelte kommunen, at såfremt ansøger ikke mødte i et åbent tilbud, ville hjælpen blive standset.
Ansøger mødte herefter i det åbne tilbud.
 Ankenævnet tiltrådte kommunens afgørelse, hvorefter hjælpen i perioden  fra 9. juni 1993 til 20. februar 1995 var tilbagebetalingspligtig.
 Sagen blev behandlet i principielt møde med henblik på en afgrænsning af kommunernes opfølgningsforpligtelse i henhold til bistandslovens § 41, navnlig i sager om tilbagebetalingspligt, hvor gælden er blevet relativ stor.
 Afgørelse:
 Ankestyrelsen ændrede nævnets afgørelse.
 Ankestyrelsen lagde til grund, at ansøger i perioden 9. juni 1993 til 20. februar 1995 havde modtaget kontanthjælp med tilbagebetalingspligt som følge af udeblivelse fra et 6 ugers AMU-kursus, som han blev tilbudt i slutningen af 1992. Han blev ikke ved denne lejlighed umiddelbart gjort bekendt med, at han skulle tilbagebetale den kontanthjælp, han herefter modtog.
 Ankestyrelsen lagde endvidere til grund, at kommunalbestyrelsen i henhold til bistandslovens § 41, når der blev ydet hjælp efter bistandslovens § 37, skulle vurdere, om der var grund til at iværksætte særlige hjælpeforanstaltninger med henblik på, at modtageren igen blev i stand til at klare sig selv.
 Efter bistandslovens § 41, stk. 2 skulle kommunalbestyrelsen i øvrigt senest 3 måneder efter hjælpens påbegyndelse tage den pågældendes og familiens forhold op til bedømmelse af, om der var grundlag for at yde andre former for bistand end løbende økonomisk hjælp, herunder rådgivning om afvikling eller nedbringelse af faste udgifter, som pågældende ikke kunne forventes i stand til fremtidigt at afholde.
 Ankestyrelsen fandt ikke, at der forelå oplysninger om, at kommunen i tilstrækkeligt omfang havde opfyldt sin opfølgningsforpligtelse i henhold til bistandslovens § 41 med henblik på efter en rimelig periode at give ansøger et nyt tilbud.
 Ankestyrelsen lagde herved vægt på, at kommunen i perioden fra januar 1993 først fulgte sagen op midt i 1994, på hvilket tidspunkt ansøger underskrev en erklæring om at være uplacerbar, og at udbetalingen af hjælpen herefter først blev standset i januar/februar 1995.
