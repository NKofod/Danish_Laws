Fremsat den 13. oktober 1999 af  

 Sonja Albrink (CD),  

 Mimi Jakobsen (CD) og Arne Melchior (CD) Forslag til folketingsbeslutning om etablering af pensionsordning for selvstændige  

 erhvervsdrivende ved afhændelse af virksomhed i forbindelse med  

 generationsskifte Med henblik på at give virksomhedsejere bedre  

 muligheder for at etablere en pensionsordning pålægger  

 Folketinget regeringen at fremsætte lovforslag, som giver  

 virksomhedsejere mulighed for at indskyde skattepligtigt provenu m.v. fra  

 salg af virksomhed (f.eks. genvundne afskrivninger, ejendomsavancer og  

 goodwill) på en pensionsordning med løbende ydelser, dvs.  

 ratepension eller livrente, med fuld fradragsret.
Beskatningen af  

 virksomhedssalget udskydes dermed til udbetalingerne fra den løbende  

 pensionsordning.
Regeringens lovforslag skal fremsættes så  

 betids, at ændringen kan have virkning fra skatteåret 2000, og  

 forslaget skal indeholde en ophævelse af den nuværende fradragsregel på 10  

 år for indskud på en pensionsordning med løbende  

 udbetaling, og en ophævelse af den nugældende 60-års  

 aldersgrænse for oprettelse af en ratepension.
Som betingelse for at blive omfattet af ordningen  

 foreslås det, at virksomhedsejeren skal have drevet virksomhed i mindst  

 10 år.
Pensionsordningen for selvstændige erhvervsdrivende skal  

 gælde for ejere af personligt ejede virksomheder og interessentskaber  

 samt hovedaktionærer og hovedanpartshavere.
Andre ejere kan komme i  

 betragtning, hvis der kan dokumenteres et betydeligt økonomisk og  

 ledelsesmæssigt engagement i den afhændede virksomhed.
Bemærkninger til forslaget Centrum-Demokraterne aftalte med den  

 daværende regering i forbindelse med finanslovsaftalen for 1998, at der  

 skulle nedsættes et udvalg, som skulle belyse og komme med forslag til  

 eventuel yderligere smidiggørelse af generationsskifte i  

 erhvervslivet.
Udvalget skulle bl.a. kortlægge relevant lovgivning og  

 angive eventuelle regler og lovgivning, som vanskeliggør et  

 generationsskifte, samt overveje, om der findes regler, der hindrer, at  

 virksomhedsejeren er pensionsmæssigt ligestillet med resten af  

 arbejdsmarkedet.
 Med baggrund i Generationsskifteudvalgets  

 betænkning, nr. 1374 fra august 1999, stilles der forslag om, at  

 selvstændige erhvervsdrivende får bedre muligheder for at oprette  

 en pensionsordning, hvilket dels vil lette selvstændige  

 erhvervsdrivendes overgang til en pensionisttilværelse, dels vil  

 smidiggøre generationsskifteprocessen.
Reglerne for engangsindbetalinger til pensionsopsparing  

 med løbende udbetaling og ratepension skaber i dag en barriere for  

 selvstændige erhvervsdrivendes pensionsopsparing.
Det skyldes, at  

 fradraget for indbetalingen skal fordeles over 10 år, hvilket er  

 uhensigtsmæssigt for selvstændige erhvervsdrivende, der  

 realiserer en skattepligtig fortjeneste i forbindelse med virksomhedssalget,  

 men først får fradrag efterfølgende.
Dermed risikerer den  

 selvstændige erhvervsdrivende en langt højere marginalbeskatning  

 i forhold til den situation, hvor hele beløbet på en gang kan  

 indskydes på en pensionsordning med løbende ydelser og dermed  

 fordele beskatningen over en årrække i forbindelse med  

 udbetalingerne.
En pensionsordning for selvstændige erhvervsdrivende  

 vil fremme opsparingen i samfundet og kan samtidig betyde besparelser  

 på sociale tilskud/ydelser, eftersom de selvstændige  

 erhvervsdrivende får større pensioner udbetalt.
Når  

 selvstændige erhvervsdrivende i dag ikke i så høj grad  

 benytter sig af mulighederne for f.eks. ratepension eller livrente, skyldes  

 det ønsket om at spare op i egen virksomhed for at styrke  

 konsolideringen i virksomheden eller ønsket om at nedbringe  

 virksomhedens gæld.
Det er ofte et krav eller en betingelse fra f.eks.  

 bank, leverandører og kunder, at virksomheden har en vis soliditet,  

 hvis der skal gøres forretninger med eller lånes ud til  

 virksomheden.
Mindre virksomheder er typisk mere følsomme over  

 for skiftende konjunkturer og er mere sårbare over for  

 enkeltbegivenheder pga. mindre risikospredning på markedet - f.eks.  

 på grund af afhængighed af få kunder eller få  

 markeder.
En måde at komme f.eks. konjunkturudsving og lignende  

 omsætningsudsving i møde på er ved at opbygge et solidt  

 egenkapitalgrundlag, der ud over at give større sikkerhed for driften  

 øger muligheden for at kunne ændre produktionen eller omstille  

 virksomheden.
Samtidig er det ofte billigere for en mindre virksomhed at  

 finansiere driften ud fra opsparet overskud i forhold til fremmedkapital,  

 hvor mindre virksomheder ofte betaler mere i rente i forhold til  

 større og ofte mere velkonsoliderede virksomheder.
Endelig kan det for  

 den selvstændige erhvervsdrivende være vanskeligt at binde sig  

 til en fast pensionsaftale over en længere årrække på  

 grund af variationer og udsving i indtjeningen.
En mulighed for at indskyde skattepligtigt provenu fra et  

 virksomhedssalg vil derfor på mange måder være at  

 ligestille selvstændige erhvervsdrivende med lønmodtagere, som  

 ikke har de samme konsolideringsbehov.
Samfundet har samtidig en interesse i,  

 at selvstændige erhvervsdrivende til stadighed sparer op i virksomheden  

 frem for at trække pengene ud af virksomheden.
Det skaber det bedste  

 udgangspunkt for en stabil vækst til gavn for beskæftigelsen og  

 indtjeningen.
 I forbindelse med den selvstændige erhvervsdrivendes  

 flytning til udlandet skal der udformes værnsregler, der bestemmer, at  

 der skal ske efterbeskatning af indbetalingen, såfremt skatteyderen  

 inden for en årrække efter engangsindbetalingen flytter til  

 udlandet.
 For at begrænse de provenumæssige  

 skattevirkninger kan der eventuelt sættes et loft over indbetalingens  

 størrelse.
Skriftlig fremsættelse Sonja Albrink (CD):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om etablering af  

 pensionsordning for selvstændige erhvervsdrivende ved afhændelse  

 af virksomhed i forbindelse med generationsskifte.
(Beslutningsforslag nr.
B 8).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
