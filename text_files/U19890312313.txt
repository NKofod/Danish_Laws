 1/5 1986 foregik overenskomststridige arbejdsnedlæggelser blandt  

 adskillige personalegrupper på Odense Sygehus, og der afholdtes fællesmøde  

 med deltagelse af bl.a. fagforbund A og fagforbund B.
Arbejdsnedlæggelserne blev senere indbragt for Arbejdsretten.
Sagerne  

 vedrørende fagforbund A og fagforbund B blev behandlet samlet og på et  

 forberedende retsmøde forligt således, at det blev overladt til retsformanden  

 at bestemme, om bod var forskyldt og i bekræftende fald bestemme bodens  

 størrelse.
Retsformanden fastsatte en bod for de arbejdere, der havde været  

 opført på de navnelister, der var vedlagt sagerne.
Det viste sig senere, at en række arbejdere, der var organiseret i  

 fagforbund A, fejlagtigt havde været opført på navnelister vedrørende  

 fagforbund B's medlemmer.
Der fandtes ikke grundlag for at tilsidesætte  

 afgørelsen om bod for de pågældende arbejdere, blot fordi de var opført på en  

 forkert navneliste.
Herefter frifandtes arbejdsgiveren for en påstand om bod  

 for uberettiget løntræk til nedskrivelse af boden.
 Dommere: Bangert (retsformand), Bisgaard, Bæhring, Agnete Halmind,  

 Mads Kofod, Henrik Lind og Erik Nielsen.
 Under denne sag har Landsorganisationen i Danmark for Kvindeligt  

 Arbejderforbund i Danmark indklaget Amtsrådsforeningen i Danmark for Fyns  

 Amtskommune for Arbejdsretten for overenskomstbrud ved at have foretaget  

 modregning af et bodsbeløb i lønnen til nogle rengøringsassistenter, som er  

 medlemmer af forbundet.
 Om sagens nærmere omstændigheder er oplyst følgende:
I tiden fra den 2. til den 14. maj 1986 forekom arbejdsnedlæggelser på  

 Odense Amtssygehus omfattende et betydeligt antal ansatte inden for de fleste  

 personalegrupper.
I arbejdsnedlæggelserne deltog blandt andet  

 rengøringsmedhjælpere og vaskeriarbejdere, der er medlemmer af Kvindeligt  

 Arbejderforbund.
Ved et telex af 5. maj 1986 anmodede Amtsrådsforeningen  

 Landsorganisationen om afholdelse af fællesmøde.
I mødeindkaldelsen nævnes af  

 personalegrupper: sygehjælpere, sygehusportører, lægesekretærer,  

 husassistenter og vaskeriarbejdere, men ikke rengøringsmedhjælpere.
Det  

 anføres, at de strejkende er ansat i henhold til overenskomster med Forbundet  

 for offentlige ansatte, Dansk Kommunalarbejderforbund, Handels- og  

 Kontorfunktionærernes Forbund og Kvindeligt Arbejderforbund.
På telex er  

 senere tilføjet Husligt Arbejderforbund.
Fællesmøde afholdtes næste dag.
På mødet konstaterede parterne, at  

 arbejdsnedlæggelserne var overenskomststridige, og der blev givet tilsagn om  

 at opfordre de medlemmer, der fortsat var omfattet af arbejdsnedlæggelserne,  

 til snarest at genoptage arbejdet.
Mødereferatet er underskrevet af  

 repræsentanter for samtlige de anførte forbund.
Den 7. maj 1986 indgav klagerne enslydende klageskrifter vedrørende  

 medlemmer af hvert enkelt forbund.
Samme dag afholdtes forberedende møde i  

 Arbejdsretten, hvori deltog repræsentanter for de respektive forbund.
På  

 dette møde blev der givet tilsagn om, at det ville blive pålagt de ansatte at  

 holde arbejdet normaliseret.
Den 12. januar 1987 blev der indgivet kontinuationsklageskrifter for hvert  

 af forbundene.
Disse var ledsaget af navnelister, på hvilke samtlige  

 strejkende var anført.
 På navnelisten vedrørende Kvindeligt Arbejderforbund var kun anført  

 vaskeriarbejdere, medens 40 rengøringsmedhjælpere fejlagtigt var opført på  

 listen over medlemmer af Husligt Arbejderforbund.
Sagerne vedrørende medlemmerne af de to forbund blev behandlet samlet.
På  

 et forberedende møde den 15. januar 1987 blev sagerne udsat på  

 forligsforhandlinger.
På et nyt forberedende møde den 12. februar samme år  

 overlod parterne det til retsformanden at træffe bestemmelse, om bod er  

 forskyldt og i bekræftende fald at fastsætte dennes størrelse.
Retsformanden  

 bestemte herefter, at bod var forskyldt og pålagde hver af de på bilagene  

 anførte arbejdere at betale en bod, der fastsattes til 17 kr.50 øre for hver  

 time, de pågældende har deltaget i arbejdsstandsningen, dog 27 kr.50 øre fra  

 og med den 8. maj 1986.
Der blev herefter foretaget løntræk hos alle de ansatte, der var blevet  

 ikendt bod.
Forbundet protesterede imod, at der blev foretaget  

 lønindeholdelse hos rengøringsmedhjælperne.
Der blev i den anledning afholdt  

 lokal forhandling den 16. september 1987, hvor man fra arbejdsgiverside  

 erkendte, at der var sket er formel fejl ved, at der ikke på de i  

 Arbejdsretten fremlagte lister var anført organisationsforhold, således at  

 forliget i Arbejdsretten er indgået af Husligt Arbejderforbund for Kvindeligt  

 Arbejderforbunds medlemmer, der har deltaget i arbejdsnedlæggelserne.
På et  

 fællesmøde den 28. september 1987 kunne der ikke opnås enighed, og sagen blev  

 herefter ved klageskrift af 22. juli 1988 indbragt for Arbejdsretten, hvor  

 klageren har nedlagt følgende påstande:
 Indklagede har begået brud på gældende overenskomst ved at modregne et  

 bodsbeløb i lønnen for de på vedlagte Bilag A anførte medlemmer af Kvindeligt  

 Arbejderforbund i Danmark, beskæftiget som rengøringsassistenter ved Odense  

 Amtssygehus.
 Indklagede, Fyns Amtskommune tilpligtes at tilbagebetale det modregnede  

 bodsbeløb.
 Indklagede, Fyns Amtskommune pålægges en af Arbejdsretten fastsat bod for  

 det begåede overenskomstbrud.
 Indklagede har principalt nedlagt påstand om frifindelse, og subsidiært  

 nedlagt påstand om, at de omhandlede medlemmer af forbundet ikendes en efter  

 Arbejdsrettens skøn fastsat bod, der skærpes for de timer, hvori  

 arbejdsnedlæggelse har fundet sted efter den 7. maj 1986.
 Klagerne har påstået frifindelse for indklagedes subsidiære påstand.
Klagerne har til støtte for deres påstande anført, at  

 rengøringsassistenterne ikke er omfattet af det i Arbejdsretten indgåede  

 forlig.
De pågældende var opført på listen over Husligt Arbejderforbunds  

 medlemmer, men dette forbund kan ikke repræsentere klagernes medlemmer, og  

 rengøringsassistenterne er derfor ikke omfattet af forliget med dette  

 forbund.
De var ikke på listen over klagernes medlemmer og kan derfor heller  

 ikke være omfattet af dette forbunds forlig.
Det bestrides ikke, at der er  

 knyttet et sædvanligt forbehold til navnelisterne, og at et sådant forbehold  

 også kan gøres gældende af arbejdsgiveren.
Indklagede har imidlertid ikke  

 endnu et år efter benyttet sig af adgangen til ad fagretlig vej at få  

 navnelisterne berigtiget, og indklagede har derfor givet afkald på retten til  

 at få navnelisterne ændret.
Da forbundets medlemmer ikke har været omfattet  

 af noget af de indgåede forlig, har indklagede begået overenskomstbrud ved at  

 tilbageholde løn og har i den anledning forskyldt en bod, hvorved det må  

 tages i betragtning, at indklagede har beholdt de tilbageholdte penge i mere  

 end 1 år.
 Over for indklagedes subsidiære påstand har klagerne anført, at der ikke  

 nu kan pålægges bod, dels fordi klagerne ved undladelse af at søge  

 navnelisterne ændret har givet afkald på bod, dels fordi  

 rengøringsassistenterne ikke har været omfattet af det afholdte fællesmøde.  

 Der henvises herved til, at rengøringsassistenterne ikke var nævnt i  

 indkaldelsen til fællesmødet og referatet heraf.
Indklagede har til støtte for frifindelsespåstanden anført, at der ikke er  

 nogen grund til, at rengøringsassistenterne skulle undgå bod.
Det erkendes,  

 at der er begået en formel fejl ved, at de var opført på listen over Husligt  

 Arbejderforbunds medlemmer.
Sagerne blev behandlet samlet, og  

 Landsorganisationen var part i sagerne.
Forliget er indgået af  

 Landsorganisationen, og der var ved indgåelsen ikke tvivl om, at dette  

 omfattede alle strejkende medlemmer af de to forbund.
Landsorganisationen  

 kunne have sikret, at medlemmerne var korrekt opført.
Til navnelisterne var  

 knyttet sædvanligt forbehold, og hver af parterne kunne derfor have  

 redresseret fejlen.
Med hensyn til den subsidiære påstand har indklagede anført, at det først  

 er under replikken i den nu foreliggende sag, at man har påberåbt sig, at  

 rengøringsassistenterne ikke skulle være omfattet af fællesmødet.
Fællesmødet  

 må have omfattet samtlige strejkende medlemmer af de deltagende forbund på  

 Odense Amtssygehus.
 Arbejdsretten skal udtale:
Det er ubestridt, at også de omhandlede rengøringsassistenter deltog i de  

 overenskomststridige arbejdsnedlæggelser på sygehuset, hvis baggrund var  

 utilfredshed med budgetbesparelser.
Det må lægges til grund, at også  

 rengøringsassistenter har været omfattet af det fællesmøde, som blev afholdt  

 i anledning af arbejdsnedlæggelserne.
Det kan ikke være afgørende, at de ikke  

 var nævnt blandt de i mødeindkaldelsen opregnede grupper.
Fællesmødet må  

 anses for at have omfattet samtlige medlemmer af de deltagende forbund, som  

 strejkede på virksomheden.
Opfordringen til snarest at genoptage arbejdet  

 angik de af forbundenes medlemmer, der fortsat var omfattet af  

 arbejdsnedlæggelserne, og de strejkende rengøringsassistenter har ikke haft  

 nogen anledning til at tro, at de ikke skulle være omfattet heraf.
I  

 Arbejdsretten blev sagerne vedrørende de to forbunds medlemmer behandlet  

 samlet, og det blev vedrørende begge forbunds medlemmer overladt til  

 retsformanden at træffe bestemmelse om eventuel bod.
Retsformanden pålagde  

 herefter de på navnelisterne optagne personer bod.
Det er givet, at et  

 forbund ikke kan indgå retsforlig for et andet forbunds medlemmer, men begge  

 forbund var repræsenteret på mødet i Arbejdsretten.
Der er herefter ikke  

 grundlag for at tilsidesætte den trufne afgørelse om at pålægge  

 rengøringsassistenterne bod, blot fordi de var opført på den forkerte  

 navneliste.
Parterne kunne i øvrigt - hvad der er enighed om - have  

 berigtiget navnelisterne, hvorved denne sag kunne være undgået.
At dette ikke  

 er sket, kan i lige grad bebrejdes begge parter, og der kan ikke heri  

 indlægges noget afkald på bod fra de indklagedes side.
 Som følge af det anførte frifindes de indklagede.
 Sagens omkostninger til Arbejdsretten bør under de foreliggende  

 omstændigheder bæres af hver part med halvdelen.
 T h i k e n d e s f o r r e t :
 De indklagede, Fyns Amtskommune frifindes.
 Sagens omkostninger til Arbejdsretten 2.000 kr. betales af hver part med  

 halvdelen.
