Nr BSF 94 Forslag til folketingsbeslutning om forbedret forbrugerbeskyttelse i  

 købeloven Fremsat af Jørn Jespersen (SF) Anne Baastrup (SF) Steen Gade (SF) Kjeld  

 Rahbæk Møller (SF) den 21. februar 1996 Folketinget opfordrer regeringen til senest den 15. oktober 1996 at fremsætte lovforslag om ændring af reglerne om forbrugerkøb i købeloven efter følgende retningslinjer:
 1. Den absolutte reklamationsfrist ved forbrugerkøb forlænges til minimum  

 2 år fra salgsgenstandens overgivelse til køberen, dog således at der  

 fastsættes en længere periode i de tilfælde, hvor salgsgenstanden ved  

 sædvanlig brug må forventes at holde i væsentlig længere tid end 2 år.
2. Reglerne for forbrugernes ret til omlevering i tilfælde af mangler  

 forbedres og præciseres, så forbrugeren sikres ubetinget ret til omlevering, - uanset om de mangler, salgsgenstanden er behæftet med, kan  

 karakteriseres som væsentlige eller ej, - hvis sælgeren ikke har efterkommet krav om afhjælpning inden en uge fra  

 kravets fremsættelse, - hvis sælgerens første forsøg på at afhjælpe mangelen ikke fører til det  

 ønskede resultat.
 3. Det fastslås, at den tid, som medgår til sælgers afhjælpning af fejl og  

 mangler ved salgsgenstanden, lægges til den samlede absolutte  

 reklamationsfrist.
Bemærkninger til forslaget Almindelige bemærkninger Den danske købelov trænger til en modernisering, som stiller forbrugerne  

 bedre med hensyn til mulighederne for at få defekte og mangelfulde varer  

 byttet, når der er tale om varige forbrugsgoder (reklamationsperiodens  

 længde).
 Der er ligeledes behov for at sikre, at bytteretten ikke udhules af  

 langvarige og gentagne reparationer, som reelt er en væsentlig ulempe for  

 forbrugeren.
Bemærkninger til forslagets enkelte punkter Ad 1 De danske forbrugere er væsentlig ringere stillede end de norske, svenske  

 og finske forbrugere, når det gælder bytteperiodens længde.
I den danske  

 købelov er der således en reklamationsfrist på kun 1 år, hvor den i Sverige  

 er på 2 år, i Norge på op til 5 år, og i Finland findes der ingen absolut  

 frist - der kan i princippet klages når som helst.
 Forslagsstillerne finder, at reklamationsperioden i rimelig grad bør svare  

 til varens forventede levetid, ligesom danske forbrugere bør have samme grad  

 af forbrugerbeskyttelse, som eksisterer i de øvrige nordiske lande.
Derfor foreslås en generel udvidelse af reklamationsperioden til 2 år, men  

 med en udvidelse for visse produkter til enten 5 år som i Norge eller til en  

 i princippet ubegrænset periode som i Finland.
Således bør forbrugerne kunne  

 klage over f.eks. computere, vanskemaskiner og fjernsyn, som går i stykker  

 senere end et år efter købet - og med ret til hurtig reparation eller  

 ombytning.
Ad 2 Der sigtes mod at skabe den samme forbrugerbeskyttelse, som gælder i  

 Sverige og Finland, så ombytningsretten ikke er betinget af, at mangelen skal  

 være »væsentlig«.
Dels er begrebet svært at definere og kan dermed  

 anvendes til ugunst for forbrugeren, dels bør enhver konstateret mangel kunne  

 begrunde en ombytning, da forbrugeren under alle omstændigheder bør have krav  

 på at få den vare, som der er betalt for.
Den nuværende købelovs formuleringer om, at bytteretten ikke gælder, hvis  

 sælger tilbyder at afhjælpe mangelen inden for »rimelig tid« og  

 uden »væsentlig ulempe« for forbrugeren, stiller forbrugeren  

 urimeligt svagt over for sælger.
Der ses således mange eksempler, hvor  

 forbrugeren må acceptere meget lang reparationstid, ligesom forbrugeren i en  

 del tilfælde må acceptere, at den samme defekte vare repareres op til 4-5  

 gange.
Sådanne forhold er endog accepteret af Forbrugerklagenævnet.
Derfor bør forbrugerens retsstilling forbedres, så der i princippet  

 eksisterer en ombytningsret for defekte og mangelfulde varer.
Dog kan en  

 reparationstid på 1 uge accepteres, hvorved sælger gives en rimelig mulighed  

 for at afhjælpe mindre mangler uden væsentlig ulempe for forbrugeren.
Ad 3 I de tilfælde, hvor forbrugeren accepterer reparation af en defekt vare,  

 bør det som et minimum fastslås i lovgivningen, at reparationstiden ikke  

 tæller med i reklamationsperioden, som altså forlænges tilsvarende.
