Medarbejderaktieordning   tidsbegrænset  

 ansatte   ledergruppe Spørgsmål Kan Ligningsrådet bekræfte, at et medarbejderaktieprogram, der  

 omfatter åremålsansatte, kan anses for etableret i  

 overensstemmelse med ligningslovens § 7A, stk. 1, nr. 2? Kan Ligningsrådet bekræfte, at et medarbejderaktieprogram, der  

 udelukker ledende medarbejdere, kan anses for etableret i overensstemmelse  

 med ligningslovens § 7A, stk. 1, nr. 2? Svar Ja.
Se sagsfremstilling og begrundelse.
Ja.
Se sagsfremstilling og begrundelse.
Beskrivelse af de faktiske forhold Det er hensigten at etablere et medarbejderaktieprogram i en koncern efter  

 reglerne i LL § 7A, stk. 1, nr. 2. Under programmet skal der udloddes aktier  

 til medarbejderne baseret på de resultater, der er opnået i det  

 forløbne år.
Tre medarbejdere er ansat på åremål.
To af disse er  

 ansat på henholdsvis 2- og 3-årige kontrakter og  

 beskæftiger sig med forholdsvis simple arbejdsområder, der passer  

 til personernes kompetencer.
Begge medarbejdere har været omfattet af  

 en tidligere fyringsrunde og selskabet ønsker ikke at  

 fastansætte medarbejderne grundet risikoen for en ny fyring og dermed  

 unødig belastning af medarbejderne.
Kontrakternes varighed er baseret  

 på midlertidige arbejdsopgaver, men såfremt der fortsat er behov  

 for medarbejderne ved udløb, kan forlængelse af kontrakterne  

 komme på tale.
For begge medarbejdere er der tale om den første  

 tidsbegrænsede kontrakt med selskabet.
En medarbejder har haft en hjerneblødning og er reelt  

 førtidspensionist.
Personen varetager imidlertid fuldt ud en  

 normalstilling og lønnes højere, end det er sædvanligt  

 for et skånejob.
Personen er ansat på en et-årig kontrakt,  

 der vil kunne forlænges under hensyn til vedkommendes helbred.
Det kan  

 blive aktuelt at ansætte medarbejderen i et traditionelt  

 skånejob.
De ledende medarbejdere omfatter i alt 40 personer, fra  

 centerdirektørniveau og højere niveauer.
Disse personer er i  

 forvejen omfattet af et ledelsesincitamentprogram, der bl.a. lægger  

 vægt på det foregående års resultat.
Programmet er  

 baseret på tegningsretter til favørkurs.
Ifølge  

 rådgiver vil der ske en generel begrænsning af antallet af  

 tegningsretter i medarbejderaktieordningen, hvis ledelsen skal deltage, da  

 ledelsen findes tilstrækkeligt tilgodeset via  

 ledelsesincitamentprogrammet.
Styrelsens indstilling og begrundelse Ved objektiveringen af reglerne om medarbejderaktier ved lov nr. 166 af  

 24. marts 1999, blev der i ligningslovens § 7A indsat nyt stk. 2. Det  

 fremgår ikke af lovens forarbejder, hvordan ordene "ansat i uopsagt  

 stilling" i LL § 7A, stk. 2, 3. pkt. skal forstås.
Det fremgår ej  

 heller af lovens forarbejder, hvad der er formålet med at opstille  

 kravet om uopsagt stilling.
 Et af formålene med at acceptere skattefri medarbejderaktieordninger  

 er at knytte medarbejderne til deres arbejdsgiver og give medarbejderen et  

 incitament til en ekstra indsats med håbet om at få del i et  

 herved oparbejdet overskud via tildeling af aktieretter.
En arbejdsgiver, der ønsker at lade ordningen omfatte ansatte i  

 tidsbegrænsede stillinger, må have en formodning for, at der  

 herved opnås yderligere goodwill, enten, og ihvertfald, fra de  

 tidsbegrænset ansatte eller fra medarbejdergruppen generelt.
Det vil  

 næppe være foreneligt med formålet bag LL § 7A, hvis  

 skattemyndighederne tvinger arbejdsgiverne til at holde disse medarbejdere  

 ude fra sådanne ordninger.
Reglerne på dette område må ses i sammenhæng med  

 rådsdirektiv 1999/70/EF om rammeaftalen vedrørende  

 tidsbegrænset ansatte.
I direktivets § 4 fastslås det, at  

 ansættelsesvilkårene for tidsbegrænset ansatte ikke  

 må være mindre gunstige end de, der gælder for  

 sammenlignelige fastansatte, hvis dette ikke udelukkende er begrundet i  

 kontraktens tidsbegrænsede varighed og forskelsbehandlingen ikke er  

 begrundet i objektive forhold.
Det må siges at være bedst  

 stemmende med direktivet at tillade, at åremålsansatte, hvis  

 ansættelsesforhold som her er begrænset til at udløbe en  

 bestemt dato, er omfattet af en medarbejderaktieordning på lige fod med  

 de øvrige ansatte.
 Vedrørende undtagelse af ledende medarbejdere fra den almene  

 medarbejderaktieordning, er det korrekt, at der i lovens forarbejder  

 anføres, at adgangen til at erhverve aktier som udgangspunkt skal  

 stå åben for alle ansatte i virksomheden, således at ingen  

 gruppe af ansatte bliver favoriseret, men at begrænsninger, der er  

 fastsat efter almene kritierier, kan anerkendes.
Som eksempel på en betingelse for at deltage, dvs. at få nogle  

 aktier eller slet ingen anføres alene om vedkommende har været  

 ansat i en vis kortere tid.
Derudover kan omfanget af tegningsretten,  

 altså om man kan tegne et større eller mindre antal, men dog en  

 vis mængde, variere for forskellige grupper af ansatte.
Som eksempler  

 på sådanne grupper anføres tilknytning til virksomheden  

 (moder-/datterselskab), efter arbejdets varighed (heltid-deltid), efter  

 anciennitet, efter aflønning eller efter en kombination af disse  

 kriterier.
 Det er imidlertid ikke angivet, at udelukkelse fra at deltage i et  

 medarbejderaktieprogram kun kan ske på baggrund af ansættelse i  

 en vis kortere tid, ligesom opremsningen af kriterier for at variere  

 tildelingen ikke er angivet som værende udtømmende.
En ledergruppe, som beskrevet i sagsfremstillingen, må antages  

 generelt at være tilstrækkeligt alment angivet til, at  

 tildelingen af tegningsretter kan varieres, således at denne gruppe kan  

 få et mindre antal end øvrige medarbejdere.
Derimod må det  

 antages, at der skal mere til for at kunne tiltræde, at ledergruppen  

 helt kan undtages fra deltagelse i en medarbejderaktieordning.
Det i lovens forarbejder angivne om, at ingen gruppe af medarbejdere  

 må favoriseres, ses ikke i anden sammenhæng fortolket ud fra en  

 vurdering af, hvorvidt alle medarbejdere økonomisk set får del i  

 det ved fælles indsats opnåede resultat.
Det antages i relation  

 hertil, at det er væsentligt, at alle via medarbejderaktieordningen  

 får tegningsretter og at ingen i stedet modtager kontanter eller  

 ikke-båndlagte aktier.
Ved afgørelsen må der tages hensyn til, at ledergruppen er  

 defineret på baggrund af medarbejdernes stilling i koncernen samt, at  

 ledergruppen er omfattet af et særligt ledelsesincitamentsprogram, der,  

 som medarbejderaktieordningen, baseres på tegningsretter og ihvertfald  

 delvis på det opnåede resultat.
Der vil således ikke ved  

 undtagelse af ledergruppen fra medarbejderaktieordningen ske en favorisering  

 af den resterende medarbejdergruppe.
Dette understreges yderligere af det  

 anførte om reduktion af den samlede pulje i medarbejderaktieordningen,  

 hvis ledergruppen er omfattet.
Ud fra en samlet vurdering af de konkrete  

 forhold findes det herefter acceptabelt at udelukke ledergruppen fra  

 medarbejderaktieordningen.
 Told- og Skattestyrelsen indstiller på baggrund af  

 ovenstående, at et medarbejderaktieprogram, der konkret omfatter  

 åremålsansatte og fuldstændig udelukker ledende  

 medarbejdere, kan anses for etableret i overensstemmelse med LL § 7A, stk. 1,  

 nr. 2.
 Ligningsrådet tiltræder Told- og Skattestyrelsens  

 indstilling.
