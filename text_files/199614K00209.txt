Nr BTL 209 Betænkning over Forslag til lov om ændring af lov om miljøbeskyttelse  

 (Autorisationsordninger for gennemførelse af egenkontrol)   

 Nr L 209 1996-97, 1. samling Afgivet af Miljø- og Planlægningsudvalget Afgivet: 19970522 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret dels skriftligt, dels i samråd.
Et af udvalgets spørgsmål til miljø- og energiministeren og dennes svar herpå er optrykt som bilag til betænkningen.
 Endvidere har udvalget modtaget en skriftlig henvendelse fra:
Dansk Familielandbrug, De danske Landboforeninger og Kommunernes Landsforening.
 Herefter indstiller et mindretal (Socialdemokratiets, Socialistisk  

 Folkepartis, Fremskridtspartiets og Det Radikale Venstres medlemmer af  

 udvalget) lovforslaget til vedtagelse uændret.
 Et andet mindretal (Venstres medlemmer af udvalget) vil ved 3.  

 behandling stemme hverken for eller imod lovforslaget.
 Mindretallet er selvfølgelig opmærksom på den forureningsrisiko, der kan  

 opstå, hvis en beholder med flydende husdyrgødning af en eller anden årsag  

 skulle springe læk, men at udbygge det offentlige landbrugstilsyn med endnu  

 et bureaukratisk og ressourcekrævende kontrolapparat tenderer for det første  

 det, man kan kalde falsk tryghed, og for det andet kan den samme  

 krontrolfunktion opnås gennem en privat forsikringsordning uden indblanding  

 af offentlige midler.
 Mindretallet finder det desuden ikke rimeligt i et demokratisk samfund at  

 skulle betale 4.000 kr. for adgang til at klage over en offentlig afgørelse.
Mindretallet opfatter dette lovforslag som et særdeles klart udtryk for  

 regeringens mangel på interesse for at gøre noget ved det voksende  

 bureaukrati, som gør miljøpolitik generende, uoverskulig og ulogisk for  

 befolkningen.
Landbruget er i forvejen omgærdet af papirer, restriktioner og  

 kontroller på stort set alle områder og har bestemt ikke brug for, at tingene  

 gøres mere bureaukratiske.
Mindretallet havde derfor langt hellere set  

 lovforslagets bestemmelser om 10 års-beholderkontrol erstattet af en  

 forsikringsordning i lighed med den udvidede forureningsforsikring.
Herunder  

 indregnes selvfølgelig i en risikovurdering den enkelte beholders kvalitet,  

 hvorved de dårligste selvsagt ville blive kasserede.
Mange landmænd har allerede i dag tegnet den udvidede  

 forureningsforsikring.
Ved at gøre den lovpligtig ville alle komme med, og  

 man ville følge princippet om, at forureneren betaler.
Samtidig ville  

 samfundet aldrig stå tilbage med regningen, dersom en beholder skulle springe  

 læk.
Det er fra landbrugets side fremført, at den nugældende forsikringsordning  

 ikke kan gentegnes fra 1999, dersom man ikke forinden får etableret en 10  

 års-beholderkontrol.
Dette er en logisk følge af, at der i  

 husdyrgødningsbekendtgørelsen fra 1987 er lagt op til en 10  

 års-beholderkontrol, hvilket gør ukontrollerede tanke mere eller mindre  

 ulovlige.
Dette problem ville også løse sig ved at lade 10 års-kontrollen  

 erstatte med forsikringsordningen.
I en tid, hvor regelforenkling af hensyn til den enkelte borger burde være  

 hovedtemaet for enhver minister, er det uhensigtsmæssigt at etablere et  

 ekstra tilsynsorgan oven på et i forvejen etableret miljøtilsyn - et ekstra  

 kontrolorgan med selvstændig bestyrelse og sekretariat, med  

 autorisationsordninger, supplerende tilsyn, stikprøvekontrol,  

 administrationsgebyrer, tilsynsgebyrer, klageadgangsgebyrer osv.
Og til trods  

 herfor ligger afgørelsen og ansvaret alligevel i sidste instans der, hvor de  

 altid har ligget, nemlig hos kommunalbestyrelsen.
 Efter mindretallets opfattelse er det i stedet oplagt, at man overlader  

 tilsynet til de personer, der i forvejen færdes på ejendommen i  

 tilsynssammenhæng.
Det er mindretallets indtryk, at kommunernes tilsynsførende udfører et  

 udmærket arbejde gennem de ordinære tilsyn, og at de i øvrigt også tager sig  

 udmærket betalt herfor.
Kommunens miljøteknikere, som udfører de ordinære  

 tilsyn, er i reglen meget velbevandrede i tilsynet med landbrugsejendomme og  

 har et bredt erfaringsgrundlag fra mange forskellige former for tekniske  

 anlæg, der findes på en produktionsgård.
Stort set al flydende hysdyrgødning opbevares i typegodkendte beholdere,  

 og her yder beholderproducenterne en 5 års-produktgaranti med baggrund i en  

 produktansvarsforsikring, så her er landmanden yderst opmærksom på, at  

 beholderen lever op til alle forskrifter.
Kvalitetsmangler, som følger af  

 byggesjusk, viser sig i næsten samtlige tilfælde ved første opfyldning.
 De ældre små beholdere, som typisk blev fremstillet for 15-20 år siden af  

 den lokale murer, var indimellem af for dårlig kvalitet og ikke helt tætte,  

 men de er for en stor dels vedkommende enten taget ud af drift, fjernet,  

 fordi de stod i vejen for nybyggeri, eller renoveret efter påbud fra  

 kommunen.
 Når der finder en gylleforurening sted, skyldes det som regel menneskelige  

 fejl som åbentstående spjæld, overpumpninger og lignende. 10 års-kontrollen  

 er derfor ingen garanti i sig selv.
 Sluttelig kan man vel med god ret spørge, hvad det er, der gør beholdere i  

 landbruget så farlige, at netop de kræver jævnlig kontrol, når andre  

 avancerede betonkonstruktioner som broer, højhuse og lignende ikke fordrer  

 kontrol.
 Et tredje mindretal (Det Konservative Folkepartis medlemmer af  

 udvalget) vil ved 2. behandling redegøre for sin stilling til lovforslaget.
 Et fjerde mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
 Et femte mindretal (Centrum-Demokraternes medlem af udvalget) vil  

 ved 2. behandling redegøre for sin stilling til lovforslaget.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Eva Møller (KF) Aage Brusgaard (FP) nfmd.
 Dansk Folkeparti havde ikke medlemmer i udvalget.
Bilag Et af udvalgets spørgsmål til miljø- og energiministeren og dennes svar  

 herpå Spørgsmål 5:
Ministeren bedes give en udførlig begrundelse for, hvorfor kommunernes  

 tilsynsførende skal uddannes som autoriserede kontrollanter.
Hvor meget vil  

 det koste at uddanne de tilsynsførende? Svar:
 Jeg har forelagt spørgsmålet for Miljøstyrelsen, der har oplyst følgende:
»Det er ikke tanken at stille krav om, at kommunernes tilsynsførende  

 skal uddannes som autoriserede kontrollanter.
Med den foreslåede ordning skal  

 kontrollen udføres af en ekspert (en autoriseret person), som brugeren af  

 beholderen vælger selv.
Kommunalbestyrelsens opgave som tilsynsmyndighed er fortsat at udstede  

 fornødne påbud m.v.
Denne opgave kan med den foreslåede ordning ske på  

 baggrund af den tilstandsrapport, som udarbejdes af den autoriserede  

 kontrollant.
Baggrunden for at foreslå en ordning med autorisation af kontrollanter er,  

 at parterne bag forslaget har erkendt, at det kræver omfattende faglig  

 kompetence at vurdere, om en fritstående beholder er i forsvarlig stand.  

 Endvidere har parterne vurderet, at denne kompetence ikke generelt findes  

 blandt kommunale tilsynsførende, hvorfor eftersyn af beholdere i stedet  

 udføres af autoriserede specialister.
I tilfælde, hvor kommunale  

 tilsynsførende har den fornødne kompetence, kan de søge og opnå autorisation  

 på lige fod med andre personer.
Den foreslåede ordning giver mulighed for, at kontrollanterne rekrutteres  

 blandt personer, som i forvejen har den fornødne uddannelse eller  

 erhvervsmæssige erfaring, således at der kan trækkes på den eksisterende  

 arbejdskraftressource og viden på området.
Derved vil omkostningerne ved  

 uddannelse af de autoriserede kunne minimeres, idet det må forventes, at  

 hovedparten af kontrollanterne alene skal gennemføre et introduktionskursus  

 vedrørende ordningen.
Omkostningerne hertil skønnes at ligge i  

 størrelsesordenen 5-10.000 kr. pr. kontrollant.« Ændringsforslag Af Henning Urup (V) og Niels Jørgen Langkilde (KF):
 Til § 1 1) Efter nr. 1 indsættes som nyt nummer:
 »01) § 7 a, stk. 1, affattes således:
»Ministeren kan fastsætte regler om den ansvarliges pligt til for  

 egen regning at gennemføre egenkontrol af virksomheder, anlæg og indretninger  

 m.v. eller for egen regning at lade egenkontrollen gennemføre af sagkyndige,  

 herunder af autoriserede, akkrediterede eller lignende sagkyndige og  

 tilsvarende laboratorier, eller for egen regning at lade egenkontrollen  

 foretage som led i en forsikringsordning for virksomheder, anlæg eller  

 indretninger m.v.« 2) I den under nr. 2 foreslåede ændring af § 7 a  

 indsættes efter stk. 6 som nyt stykke:
»Stk. 7. Ministeren kan fastsætte nærmere regler om indholdet  

 af forsikringsordninger som nævnt i stk. 1.« Bemærkninger Til nr. 1 og 2 Med ændringsforslagene skabes der mulighed for, at der kan  

 indføres en forsikringsordning som alternativ til at lade egenkontrollen  

 udføre ved en autoriseret kontrollant.
 Ændringsforslagene giver miljø- og energiministeren hjemmel til at  

 fastsætte regler om, at det er muligt for den enkelte ejer eller bruger af  

 beholderen at vælge at tegne en forsikring, som omfatter ejendommens  

 gyllebeholdere og en udbedring af skaderne ved miljøpåvirkningerne efter  

 uheld med revner eller brud som alternativ til at lade egenkontrollen udføre  

 ved en autoriseret kontrollant.
Med baggrund i denne hjemmel vil ministeren kunne fastsætte regler om, at  

 10 års-kontrol af gødningsopbevaringsanlæg skal gennemføres enten af en  

 autoriseret eller som led i en forsikringsordning.
Ministeren vil samtidig  

 kunne fastsætte regler om, at den kontrol, forsikringsselskaberne skal udføre  

 som forudsætning for forsikringsdækning, har et indhold svarende til den  

 kontrol, der udføres af de autoriserede.
Sådanne regler vil være en  

 forudsætning for, at de kommunale tilsynsmyndigheder kan udstede de fornødne  

 påbud over for beholdere, som ikke har opnået forsikringsdækning og dermed må  

 vurderes ikke at overholde husdyrgødningsbekendtgørelsens krav om styrke og  

 tæthed.
