Rekonstruktion af datterselskab - Rekonstruktion af datterselskab, - under-tabsbegrænsning Spørgsmål:
1. Vil moderselskabet A/S A's eftergivelse af en fordring (pr. 1.  

 september 1993 på 4.033.510 kr.) på datterselskabet A UK Ltd  

 blive anset for omfattet af ligningslovens § 15, stk. 3 om frivillig  

 akkord? 2. Vil moderselskabets samme eftergivelse af fordringen være  

 omfattet af kursgevinstlovens § 6 B, stk. 2? Svar:
 1. Ja.
 2. Ja, se nærmere sagsfremstilling og begrundelse.
 Sagsfremstilling og begrundelse:
A/S A overtog den 1. september 1991 hele aktiekapitalen i A UK Ltd, og  

 selskaberne har fra denne dato været sambeskattet.
Selskaberne har  

 regnskabsår 1. september - 31.august.
I de to seneste regnskabsår, hvor selskaberne har været  

 sambeskattet, har resultatopgørelsen for datterselskabet vist store  

 underskud.
Egenkapitalen var pr. 1. september 1993 negativ med 415.459 GBP  

 (4.280.847 kr.), som bestod af aktiekapital på 5.000 GBP (51.520 kr.)  

 og overført negativt resultat på 420.459 GBP (4.332.367 kr.).
A/S A har som følge af datterselskabets økonomiske situation  

 gennem de seneste år leveret varer til datterselskabet uden at have  

 opnået betaling herfor.
Pr. 1. september 1993 var gælden  

 således til moderselskabet på 658.275 GBP (6.782.880 kr.).  

 Datterselskabets underskud var desuden finansieret ved banklån og  

 debitorfinansiering, begge dele med moderselskabet som kautionist.
 Moderselskabets andel af den samlede gæld inkl.  

 kautionsforpligtelser udgør herefter 10.100.964 kr. af i alt  

 10.610.358 kr. eller 95 pct.
 Moderselskabet vurderer fordringen 6.782.880 kr. til en værdi af  

 2.501.953 kr., idet datterselskabets samlede gæld til andre kreditorer  

 udgjorde 371.467 GBP (3.827.558 kr.), medens aktiverne udgjorde i alt 614.283  

 GBP (6.329.511 kr.).
 Moderselskabets eftergivelse af fordringen sker som led i en  

 rekonstruktion af datterselskabet.Det gøres gældende, at  

 datterselskabets gevinst ved nedskrivning af gælden er omfattet af  

 kursgevinstlovens § 6 B, stk. 2, fordi, at moderselskabet ikke har fradrag  

 for tab ved eftergivelse af gælden og samtidig med, at gælden  

 ikke kan nedskrives til et beløb lavere end fordringens værdi.  

 Ligeledes er man af den opfattelse, at gældseftergivelsen ikke falder  

 ind under ligningslovens § 15, stk. 3.
 Den kommunale skatteforvaltning har udtalt, at som følge af at  

 gælden til moderselskabet udgør 64 pct. af datterselskabets  

 samlede gæld, må den beskrevne gældseftergivelse anses for  

 at være omfattet af ligningslovens § 15, stk. 3, hvorfor der skal ske  

 underskudsbegrænsning efter denne regel.
 Skatteforvaltningen finder videre, at gældseftergivelsen umiddelbart  

 må anses for at være omfattet af kursgevinstlovens § 6 B, stk. 1  

 og 2, idet der er tale om koncernforbundne selskaber ifølge stk. 3.  

 Forholdet er ikke omfattet af kursgevinstlovens § 6 B, stk. 4, allerede af  

 den grund, at selskaberne har været sambeskattede siden 1. september  

 1991.
Med hensyn til spørgsmålet om datterselskabets gæld  

 nedskrives til et lavere beløb end fordringens værdi for  

 moderselskabet, finder forvaltningen, at dette ikke umiddelbart kan besvares,  

 idet der i datterselskabets aktiver indgår en ejendom i England.
I  

 denne forbindelse må det vurderes, om ejendommens værdi svarer  

 til den regnskabsmæssige værdi, der indgår i de opgjorte  

 aktiver.
Told- og skatteregionen skal anføre, at det er en  

 forudsætning for, at en gældseftergivelse vil være omfattet  

 af ligningslovens § 15, stk. 3, og dermed begrænse  

 underskudsfremførslen, at der er tale om en gældseftergivelse,  

 der indgår som en del af en samlet ordning af skyldnerens  

 gældsforhold.
En enkeltstående gældseftergivelse er derfor  

 ikke omfattet af loven.
På baggrund af de foreliggende oplysninger er  

 regionen enig med skatteforvaltningen i, at der er tale om en frivillig  

 akkord omfattet af ligningslovens § 15, stk. 3. Det bemærkes, at en  

 akkord med en hovedkreditor kan blive betragtet som en samlet ordning med  

 kreditorerne, jf. bemærkningerne til lovforslaget.
Da der er tale om koncernforbundne selskaber, er told- og skatteregionen  

 enig i, at værnsreglen i kursgevinstlovens § 6 B gælder.
Dette  

 medfører, at der ikke vil kunne ske fradrag for tab på  

 fordringen, ligesom der ikke skal ske beskatning af gevinst på  

 gælden, medmindre fordringen nedskrives til en lavere værdi end  

 dennes værdi for kreditor på gældseftergivelsestidspunktet,  

 jf. kursgevinstlovens § 6 B, stk.1 og 2. En forudsætning herfor er som  

 omtalt af skatteforvaltningen, at værdien af ejendommen i England  

 svarer til den regnskabsmæssige værdi, hvilket der ikke er taget  

 stilling til ved besvarelsen.
 Ligningsrådet er enig i det af skatteforvaltningen og told- og  

 skatteregionen anførte.
