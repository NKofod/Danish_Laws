 Finanstilsynet var afskåret fra at behandle en klage fra medlemmer af  

 en pensionskasse over pensionskassens investeringer, da de pågældende ikke  

 kunne anses som parter.
 K1 og K2 har ved skrivelse af 1. november 1994 klaget over, at  

 Finanstilsynet i skrivelse af 25. oktober 1994 (j.nr. 6663-0069) har undladt  

 at tage stilling til en række konkrete klagepunkter vedrørende A's  

 Pensionskasses investeringer i byggeri på ... .
 Klagernes skrivelse af 15. august 1994 har bl.a. følgende indhold:
»I.
Undertegnede henvender os til Finanstilsynet for at få oplyst om  

 hvorvidt A's Pensionskasses investeringer i A's Hus og kontorareal til B er i  

 over-ensstemmelse med de for pensionskasser gældende  

 investeringsbestemmelser, herunder om investeringerne holdes indenfor de  

 tilladelige grænser, der er fastsat for at sikre risikospredning. (Der  

 henvises til lov om forsikringsvirksomhed kapitel 22 § 87).
II.
Endvidere beder vi om Finanstilsynets vurdering af, om de nævnte  

 investeringer kan forventes at give et rimeligt afkast i forhold til  

 investeringernes størrelse.
III.
Endelig anmoder vi Finanstilsynet om at vurdere om bestyrelsen kan  

 tillade sig at træffe en beslutning, som må forudses at indebære væsentlig  

 risiko for erstatningskrav/retssager overfor pensionskassens bestyrelse og  

 dermed dens medlemmer, på grund af evt. skader på den omliggende bebyggelse  

 forårsaget af nævnte byggeri, som følge af ændring af grundvandsstand og øget  

 trafik i området.
Skaderne kan evt. først vise sig år efter byggeriets  

 opførelse.« I ovennævnte skrivelse samt i skrivelse af 19. september 1994 og 17.  

 oktober 1994 til Finanstilsynet har klagerne anmodet Finanstilsynet om at  

 besvare de nævnte spørgsmål, således at det planlagte byggeri kun kan  

 igangsættes, såfremt Finanstilsynet finder investeringen acceptabel.
Klagerne  

 har til støtte for deres synspunkt gjort gældende, at de på  

 generalforsamlingen har udtrykt betænkelighed ved investeringen, men at det  

 ikke har været muligt at påvirke bestyrelsens planer.
Klagerne har over for  

 Finanstilsynet bl.a. henvist til, at byggeriet er forbundet med særlig  

 økonomisk risiko, fordi den beregnede pris er for lavt ansat, herunder som  

 følge af problematiske bundforhold, risikoen for erstatningskrav fra den  

 omliggende bevaringsværdige bebyggelse, opførelse på fredet areal, en  

 kompliceret byggeproces og udgifter til rentetab på grund af en forventelig  

 langvarig byggeperiode.
Klagerne har vedrørende det forventede afkast peget  

 bl.a. på risici ved genudlejning, særlig som følge af at der er tale om  

 erhvervsbyggeri.
Klagerne har endvidere henvist til, at pensionskassen med  

 den foreliggende investering har foretaget en væsentlig ændring i forhold til  

 hidtidig praksis fra investering i sikkert boligbyggeri til erhvervsbyggeri i  

 et område, hvor der findes overskydende erhvervslokaler til udlejning og i en  

 størrelsesorden, der ikke står i forhold til pensionskassens midler.
 Den påklagede afgørelse fra Finanstilsynet af 25. oktober 1994 har  

 følgende indhold:
»I skrivelse af 15. august 1994 efterfulgt af skrivelse af 19.  

 september og 17. oktober 1994, har De anmodet Finanstilsynet om at vurdere,  

 »hvorvidt A's Pensionskasses investeringer i A's Hus og kontorareal til  

 B er i overensstemmelse med de for pensionskasser gældende  

 investerings-bestemmelser, herunder om investeringerne holdes inden for de  

 tilladelige grænser, der er fastsat for at sikre risikospredning, jf. lov om  

 forsikringsvirksomhed § 87, hvorvidt de nævnte investeringer kan forventes at  

 give et rimeligt afkast i forhold til investeringernes størrelse, og hvorvidt  

 pensionskassens bestyrelse kan tillade sig at træffe en beslutning, som må  

 forudses at indebære væsentlig risiko for erstatningskrav/retssager overfor  

 pensionskassens bestyrelse og dermed dens medlemmer, på grund af eventuelle  

 skader på den omliggende bebyggelse forårsaget af nævnte byggeri, som følge  

 af ændring af grundvandsstand og øget trafik i området.« Der er indsendt referat af ordinær generalforsamling den 9. juni 1993 og  

 8. juni 1994 i A's Pensionskasse, hvoraf fremgår, at bestyrelsen i  

 beretningen begge år har omtalt og beskrevet projektet omkring A's Hus, og at  

 generalforsamlingen begge år har taget bestyrelsens beretning til  

 efterretning.
 Tilsynet kan oplyse følgende:
 Ledelsen i en pensionskasse kan foretage investeringer - herunder også i  

 fast ejendom - indenfor de muligheder, der er angivet i placeringsreglerne i  

 kapitel 14a, »Investeringsregler« i lov om forsikringsvirksomhed.
Endvidere fremgår det af lovens § 87, at bestyrelsen og direktionen er  

 forpligtet til at anbringe pensionskassen kapital på en hensigtsmæssig og for  

 forsikringstagerne tjenlig måde, således at selskabet til enhver tid kan  

 opfylde sine forpligtelser.
Det er således ledelsens ansvar i sin generelle  

 investeringspolitik at sørge for en så stor spredning af de samlede  

 investeringer, at selvom enkelte investeringer måtte vise sig uholdbare, vil  

 pensionskassen kunne udrede de løbende forpligtelser samt honorere fremtidige  

 ydelser.
Bestemmelsen indebærer desuden, at ledelsen skal søge at opnå det  

 størst mulige afkast af en foretagen investering.
 Der henvises i denne forbindelse til vedlagte kopi af uddrag af  

 Finanstilsynets Beretning for 1991, side 83-85, vedrørende en pensionskasses  

 opførelse af fast ejendom.
 Det nævnte regelsæt er omfattet af lovens straffebestemmelser, jf. lovens  

 § 260.
 Endvidere finder kapitel 16, »Erstatning m.v.« i lov om  

 aktieselskaber anvendelse for pensionskasser, jf. § 72 og 203a i lov om  

 forsikringsvirksomhed.
Afgørelser truffet i henhold til lov om forsikringsvirksomhed kan  

 indbringes for Erhvervsministeriets Erhvervsankenævn senest 4 uger efter, at  

 afgørelsen er meddelt, jf. lovens § 247a.' I en af ankenævnet indhentet udtalelse mv. har Finanstilsynet ved  

 skrivelse af 3. februar 1995 bl.a. oplyst følgende:
»De af klagerne i skrivelse af 15. august 1994 under I og II rejste  

 spørgsmål er ønsket belyst under henvisning til § 87 i lov om  

 forsikringsvirksomhed.
I denne forbindelse kan ud over det i Finanstilsynets  

 skrivelse af 25. oktober 1994 nævnte om bestemmelsen henvises til vedlagte  

 bilag 3, der yderligere belyser baggrunden for indholdet af bestemmelsen.
 I henhold til lovens § 237 har Finanstilsynet til opgave at påse, at  

 lovens bestemmelser overholdes af de af loven omfattede virksomheder.
 I det omfang tilsynet foretager vurdering af f.eks. et  

 forsikringsselskabs/en pensionskasses enkeltaktiver, vil det ske som led i  

 det løbende tilsyn, herunder i forbindelse med undersøgelser i medfør af  

 lovens § 240.
En sådan vurdering er således alene et mellemværende mellem Finanstilsynet  

 og respektive pensionskasse/forsikringsselskab.
I denne forbindelse henvises  

 til lovens § 240 c, stk. 6, hvoraf fremgår, at som part i forholdet til  

 Finanstilsynet anses alene det forsikringsselskab/den pensionskasse, som  

 tilsynsvirksomheden efter lovens kapitel 26 vedrører.
Finanstilsynet kan således ikke kommentere en pensionskasses (planer om)  

 enkeltinvesteringer overfor den pågældende pensionskasses enkelte medlemmer  

 og kan således derfor overfor Fr.
K1 og Hr.
K2 ikke yderligere kommentere A's  

 Pensionskasses investering i byggeri på .... ... Med hensyn til det af  

 klagerne i skrivelse af 15. august 1994 under III stillede spørgsmål skal man  

 alene henvise til det i Finanstilsynets skrivelse af 25. oktober 1994 nævnte  

 vedrørende kapitel 16 i lov om aktieselskaber.« Efter at være blevet gjort bekendt med Finanstilsynets redegørelse af 3.  

 februar 1995 har klagerne bl.a. bemærket:
»Vi har forståelse for, at der bør ske en spredning af en  

 pensionskasses samlede investeringer, og at der, i forbindelse med  

 pensionskassers investeringer kan forekomme investeringer, som viser  

 sig at være uholdbare.
Det forekommer rimeligt, at en pensionskasses  

 investeringer ikke vurderes enkeltvis, men at der ses på grupper af  

 investeringer ved vurdering af, om en pensionskasses investeringspolitik  

 medfører risiko for, at kassen ikke kan opfylde sine forpligtelser.
Det er vores opfattelse, at pensionskassens ledelse ved investeringen i  

 A's Hus satser en meget stor kapitalandel i eet projekt, og ikke søger at  

 sikre det størst mulige afkast.
Når ledelsen på forhånd accepterer  

 arkitektorganisationernes krav om en fast lav husleje, så er der ikke tale om  

 at sikre det størst mulige afkast af investeringen til gavn for  

 forsikringstagerne, men om at bruge pensionskassemidler til at støtte faglige  

 organisationer.
Det mener vi ikke er A's Pensionskasses opgave.
Endvidere mener vi, at Finanstilsynet med lidt god vilje og uden at  

 overtræde § 240 c (om pligten for Finanstilsynets ansatte og eksperter til at  

 hemmeligholde hvad de gennem deres virksomhed bliver vidende om) kunne have  

 besvaret be- eller afkræftende på de af os stillede spørgsmål.« Ankenævnet udtaler:
En bedømmelse og besvarelse af de spørgsmål, som klageren har stillet til  

 Finanstilsynet vil forudsætte en konkret undersøgelse og inddragelse af de  

 konkrete omstændigheder, der ligger til grund for henvendelsen.
Som følge  

 heraf er henvendelsen til Finanstilsynet en konkret klage over  

 pensionskassens adfærd.
Efter § 240 c i lov om forsikringsvirksomhed pålægges bl.a.
Finanstilsynet  

 en særlig tavshedspligt vedrørende det som tilsynet gennem dets virksomhed  

 bliver vidende om. § 240 c, stk. 6, indeholder endvidere en regel om, at  

 alene et forsikringsselskab (pensionskasse) kan anses som part i forhold til  

 Finanstilsynet.
Det følger heraf, at klagerens henvendelse indgår i  

 grundlaget for Finanstilsynets almindelige tilsyn med pensionskassen, medens  

 de af klageren rejste spørgsmål, som ikke kan behandles i forhold til  

 klageren, der efter loven ikke kan have status som part, er omfattet af  

 Finanstilsynets tavshedsforpligtelse.
Det tilføjes, at erhvervsankenævnet må anse det for betænkeligt, at  

 Finanstilsynet i skrivelse af 25. oktober 1994 har afgivet en redegørelse,  

 der set i sammenhæng med henvisningen til klageadgangen efter § 247 a i lov  

 om forsikringsvirksomhed kan forstås, som om Finanstilsynet kan behandle  

 sagens realitet.
Endvidere burde den redegørelse for Finanstilsynets  

 tilsynsvirksomhed efter lov om forsikringsvirksomhed og klagerens stilling  

 som følge af lovens § 240 have fremgået af det oprindelige svar til klageren  

 og ikke først som sket i forbindelse med afgivelse af redegørelsen til  

 erhvervsankenævnet af 3. februar 1995.
