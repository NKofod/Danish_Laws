Skriftlig fremsættelse (25. marts 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 selskabsskatteloven m.fl. love (Justering af reglerne om  

 forsikringsselskabers fradrag).
(Lovforslag nr.
L 213).
Lovforslaget er en opfølgning på de regler,  

 der blev indført i juni 1998 for at begrænse  

 forsikringsselskabers skattemæssige fradrag.
Disse regler har sat en  

 effektiv stopper for forsikringsselskabernes muligheder for at opbygge  

 skattetekniske underskud, som kan udnyttes i sambeskattede selskaber.
Der har vist sig et behov for at tilpasse reglerne,  

 så der tages hensyn til de forskelle, der er mellem livs- og  

 skadesforsikringsselskaber.
Derfor foreslås der en lempelse af  

 fradragsbegrænsningen i skadesforsikringsselskaber, uden at det dog  

 igen bliver muligt at oparbejde skattetekniske underskud.
Tilpasningen af  

 reglerne vil samtidig begrænse det nuværende incitament til at  

 flytte aktiver fra skadesforsikringsselskaber over i andre selskaber, hvor  

 der ikke sker fradragsbegrænsning.
Fradragsbegrænsningen i skadesforsikringsselskaber  

 skal først træde i kraft, når de skattefri finansielle  

 indtægter kan siges at indgå i selve forsikringsvirksomheden.
Det  

 vil være, når der er underskud på forsikringsdriften i  

 lovforslagets forstand - altså når de forsikringsmæssige  

 udgifter og hensættelser samt øvrige driftsomkostninger  

 overstiger præmieindtægterne med tillæg af en vis rente.
 I modsætning hertil indgår de skattefri  

 finansielle indtægter som en fast del af forsikringsdriften i  

 livsforsikringsselskaber, og derfor skal fradragsbegrænsningen ikke  

 ændres for disse selskaber.
Lovforslaget udvider desuden anvendelsesområdet for  

 de regler, der skal modvirke dobbeltbeskatning af moder-/datterselskaber, og  

 hvor moderselskabet er et forsikringsselskab.
Efter de gældende regler  

 er kun selskaber i sambeskatning omfattet.
Med lovforslaget skal alle  

 datterselskaber omfattes, hvis forsikringsmoderselskabet direkte eller  

 indirekte ejer 25 pct. eller mere af datterselskabets aktiekapital.
 Reglerne skal have virkning fra og med indkomståret  

 1998 på lige fod med de regler fra juni 1998, som lovforslaget er en  

 opfølgning på.
 Idet jeg i øvrigt henviser til bemærkningerne  

 til lovforslaget, skal jeg anbefale det til Folketingets velvillige  

 behandling.
