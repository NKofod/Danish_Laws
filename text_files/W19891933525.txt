 En 45-årig mand M med mellemste førtidspension på grund af følger  

 efter polio anset for berettiget til bil på erhvervsmæssigt grundlag.
 M var fuldtidsansat som kontorbetjent i en til ham oprettet beskyttet  

 beskæftigelse, hvorved han i 1988 havde tjent 46.700 kr.
 REDEGØRELSE FOR SAGEN:
 M var blevet ramt af polio som 10-årig i 1953. På grund af følgerne heraf  

 fik han tilkendt mellemste invalidepension i 1972.
Sygdommen havde medført en svær rygskævhed.
Endvidere var der udtalte  

 lammelser i højre side i bug- og rygmuskler og lette lammelser i højre ben.  

 En 5 cm's forkortelse af højre ben blev kompenseret af skæv bækkenstilling.
M  

 var tydeligt ganghæmmet på grund af nedsat kraft og betydelig kropsoverføring  

 som følge af rygskævheden.
I 1986 blev der til M oprettet en beskyttet arbejdsplads som kontorbetjent  

 på en revalideringsinstitution.
M arbejdede på fuld tid og tjente i 1988  

 46.700 kr. herved.
 For at komme på arbejde skulle M først gå ca. 700 meter, derefter med  

 bus-tog-bus og til sidst gå 3-400 meter.
 M havde efterhånden fået tiltagende svært ved at klare befordringen på  

 grund af smerter og udtrætning.
 AFGØRELSEN, DER KLAGES OVER:
 Revaliderings- og pensionsnævnet gav afslag på støtte til køb af bil.
 Nævnet anførte i sin afgørelse, at M ganske vist skønnedes at have en  

 varig nedsættelse af funktionsevnen, men at evnen til at færdes uden brug af  

 bil ikke var væsentligt forringet, jf. bilbekendtgørelsens § 1 og § 2.
 Nævnet vurderede ansøgningen på ikke-erhvervsmæssigt grundlag.
 KLAGEN TIL ANKESTYRELSEN:
 Afgørelsen blev anket af M, der henviste til størrelsen af  

 arbejdsindtægten.
 LOVGRUNDLAG:
 Bistandslovens § 58.
 Socialministeriets bekendtgørelse nr. 886 af 11. december 1986 om støtte  

 til køb af bil efter bistandslovens § 58, § 1, § 2 og § 4.
 ANKESTYRELSENS AFGØRELSE:
 På baggrund af oplysningerne om M's helbredsmæssige og erhvervsmæssige  

 forhold fandt Ankestyrelsen, at han opfyldte betingelserne for støtte til køb  

 af bil.
 Ankestyrelsen lagde ved afgørelsen vægt på, at M's indtægt var indtjent i  

 et fuldtidsarbejde, og at han i forbindelse med arbejdet havde opnået en  

 indtægt, hvorved han havde skaffet sig et væsentligt bidrag til forsørgelsen.
 Ankestyrelsen ændrede således revaliderings- og pensionsnævnets afgørelse.
