(Til apoteker, sygehusapoteker,  

 fremstillere af medicinske specialiteter, importører,  

 kontrollerede laboratorier og grossister samt fremstillere af medicinske gasser) Som et led i sundhedsstyrelsens tilsyn og kontrol med lægemidler foretager  

 sundhedsstyrelsens farmaceutiske laboratorium (SFL) undersøgelser af  

 færdigvarer, mellemprodukter og råvarer, der udtages i forbindelse med  

 visitats (eftersyn) på den enkelte virksomhed eller indkaldes fra denne.  

 Siden 1. november 1973 har man også forsøgsvis hjemkøbt medicinske  

 specialiteter fra grossistleddet.
Resultatet af de foretagne undersøgelser er  

 hidtil blevet meddelt den enkelte virksomhed i et tillæg til  

 visitatsberetningen eller i en skrivelse fra SFL.
Udtagningen af prøverne til undersøgelserne er ikke i overensstemmelse med  

 farmakopeens bestemmelser om udtagning af prøver.
Som hovedregel udtages kun  

 een eller ganske få enheder af en batch, hvorfor disse alene kan betragtes  

 som en slags stikprøver, der normalt ikke er repræsentative for en given  

 batch.
Undersøgelserne, der udføres på de udtagne stikprøver, er i  

 overensstemmelse med farmakopeens metoder, dog udføres samtlige farmakopeens  

 prøver ikke i alle tilfælde.
 Det følger heraf, at SFL's meddelelser vedrørende de undersøgte lægemidler  

 kun omfatter resultatet af faktisk udførte undersøgelser på den pågældende  

 stikprøve, og at resultatet ikke kan tages som et umiddelbart kriterium for  

 godkendelse eller kassation af den batch, hvoraf prøven er udtaget.
 På denne baggrund og som et led i bestræbelserne for at rationalisere  

 arbejdet på SFL, har sundhedsstyrelsen fundet anledning til at ændre  

 meddelelsesformen for undersøgelsesresultater, som fremover vil ske efter  

 følgende retningslinier:
 1. Giver undersøgelserne ikke anledning til  

 bemærkninger, vil der ikke blive tilsendt den pågældende virksomhed nogen  

 meddelelse herom.
 2. Finder SFL efter undersøgelse af prøven anledning  

 til bemærkninger, vil disse skriftligt blive meddelt den enkelte virksomhed.
En meddelelse må have til følge, at de påtalte forhold tages op til  

 nærmere vurdering.
I første række må tages stilling til, om de påtalte  

 forhold giver anledning til, at udlevering af den pågældende batch  

 umiddelbart standses, medens en fortsat vurdering foretages.
Dernæst  

 foretages en gennemgang af batchjournalen og eventuelt en fornyet analyse på  

 repræsentativt prøvemateriale udtaget i overensstemmelse med farmakopeens  

 bestemmelser om prøveudtagning.
Såfremt resultatet af den samlede vurdering  

 er tilfredsstillende, kan udleveringen af den pågældende batch fortsætte.
I  

 modsat fald kan der blive tale om kassation af restbeholdningen og/eller en  

 mere eller mindre omfattende tilbagekaldelse.
 Såfremt SFL ved undersøgelse af stikprøven finder resultater, der afviger  

 så betydeligt, at man skønner, der er stor sandsynlighed for, at den  

 pågældende batch i sin helhed er uacceptabel, og at der derfor øjeblikkeligt  

 må træffes effektive foranstaltninger for at hindre yderligere udlevering og  

 eventuel anvendelse, vil den pågældende virksomhed blive kontaktet  

 telefonisk.
 I de tilfælde, hvor der er fundet anledning til bemærkninger, vil  

 virksomheden sædvanligvis blive anmodet om skriftligt at oplyse, hvilke  

 foranstaltninger meddelelsen har givet anledning til.
 Denne ordning vil blive iværksat den 1. september 1974.
 SUNDHEDSSTYRELSEN, DEN 25. JULI 1974.
 P.D.V.
