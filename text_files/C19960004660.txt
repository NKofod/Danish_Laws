 Vejledningen indeholder:
I Indledende bemærkninger II Betingelserne for orlov i henhold til AL 1. Orlovspersonen 1.1 Hvem er omfattet? 1.2 Betingelsen om dagpengeret 1.3 Særlige forhold omkring opfyldelse af dagpengeretten 1.4 Medlemskab af en arbejdsløshedskasse 2. Afløseren 2.1 Ledig III Administration 1. Arbejdsløshedskassens administration IV Økonomien 1. Orlovsydelsens størrelse 1.1 70 % af højeste dagpengebeløb for fuldtidsforsikrede 1.2 70 % af højeste dagpengebeløb for deltidsforsikrede 1.3 Orlovsydelse, der udbetales fra den 1. april 1997 2. Arbejdsgiveren udbetaler løn i orlovsperioden 3. Fradrag i orlovsydelsen 4. Udbetaling af orlovsydelsen 5. Modtagelse af anden offentlig  

 forsørgelsesydelse/fængselsophold V De forsikringsmæssige aspekter af reglerne om orlov 1. Konsekvenser for orlovspersonen 1.1 Selvforskyldt ledighed 1.2 Rådighed 1.3 Ferie med feriegodtgørelse eller løn 1.4 Ferie med feriedagpenge 1.5 Afbrydelse af orlov 1.6 Afskedigelse og opsigelse i orlovsperioden 1.7 Arbejdskravet/Ydelsesperioder 1.8 Gentagen orlov 2. Konsekvenser for afløseren VI Oplysningspligt, tilbagekaldelse af bevilling og  

 tilbagebetaling VII Sanktion VIII Kasseansvar IX Klageadgang X Kombinationsforsikrede medlemmer I Indledende bemærkninger Orlov til sabbat kan kun anvendes af beskæftigede lønmodtagere, der ved  

 orlovens start er fyldt 25 år, og som ville være dagpengeberettigede i  

 tilfælde af ledighed efter arbejdsløshedsforsikringslovens regler.  

 Sabbatorlov kan gives i sammenhængende perioder af mindst 13 ugers varighed  

 og højst op til 52 uger.
Ved orlov til sabbat stilles der krav om, at der skal ansættes en ledig  

 som afløser i orlovsperioden.
Afløseren skal i mindst 52 uger inden for de  

 seneste 65 uger have været tilmeldt som ledig på Arbejdsformidlingen eller  

 anden lignende formidlingsvirksomhed.
 De nærmere regler om adgangen til sabbatorlov er fastsat i  

 Arbejdsmarkedsstyrelsens bekendtgørelse nr. 1169 af 21. december 1995 om  

 orlov til uddannelse, sabbat og børnepasning (orlovsbekendtgørelsen).
 Denne vejledning redegør for dels de betingelser, der i henhold til  

 reglerne i arbejdsløshedsforsikringsloven skal være opfyldt for at gå på  

 orlov med orlovsydelse, dels de forsikringsmæssige aspekter af reglerne om  

 sabbatorlov.
 Aftaler om sabbatorlov kan ikke løbe længere end til den 31. marts 1999.
 Vejledningen afløser direktoratets B-vejledning af 31. maj 1995 om de  

 forsikringsmæssige aspekter af orlov til sabbat.
II Betingelserne for orlov i henhold til  

 arbejdsløshedsforsikringsloven 1. Orlovspersonen 1.1 Hvem er omfattet? Den eneste persongruppe, der har adgang til sabbatorlov, er  

lønmodtagere i beskæftigelse.
Vurderingen af om pågældende  

 orlovsansøger kan anses for lønmodtager i beskæftigelse, skal som  

 udgangspunkt foretages efter de almindelige regler i  

 arbejdsløshedsforsikringsloven.
Der henvises til reglerne i direktoratets  

 bekendtgørelse om beskæftigelseskrav, dagpengeperiode og aktivperiode.
Da det  

 er en betingelse for orlov, at der indgås orlovsaftale med arbejdsgiveren,  

 vil lønmodtagere, der ikke er i et fast ansættelsesforhold hos en  

 arbejdsgiver, der kan aftales orlov med, som f.eks. freelancebeskæftigede,  

 ikke være omfattet af reglerne om sabbatorlov.
Personer, der er i støttet  

 arbejde, f.eks. jobtræning, betragtes i relation til orlovsreglerne for  

 lønmodtagere.
Både fuldtids- og deltidsbeskæftigede lønmodtagere kan gå på sabbatorlov.  

 Deltidsbeskæftigede lønmodtagere, der står tilmeldt Arbejdsformidlingen - med  

 eller uden ret til supplerende dagpenge - vil kunne gå på sabbatorlov fra  

 deres beskæftigelse.
Det samme gælder medlemmer, der var omfattet af de  

 tidligere gældende regler om bierhverv.
 En lønmodtager, der søger orlov fra beskæftigelse, vil under orloven ikke  

 kunne fortsætte i uændret omfang i samme beskæftigelsesforhold.
1.2 Betingelsen om dagpengeret Ved orlovens start skal orlovspersonen være dagpengeberettiget i  

 henhold til arbejdsløshedsforsikringslovens regler.
Er sabbatorloven delt op  

 i perioder af mindst 13 ugers varighed, skal orlovspersonen være  

 dagpengeberettiget ved hver enkelt periodes påbegyndelse.
 Betingelsen om dagpengeret medfører, at medlemmet ved orlovens start enten  

 skal opfylde arbejdsløshedsforsikringslovens § 53 om medlemsanciennitet og  

 arbejdskrav eller være indplaceret i dagpengeperioden/aktivperioden, jf.  

 arbejdsløshedsforsikringslovens § 55, stk. 1 eller 2, eller være omfattet af  

 arbejdsløshedsforsikringslovens § 55, stk. 4.
 Da perioder med orlov til sabbat skal medregnes i ydelsesperioderne efter  

 arbejdsløshedsforsikringslovens § 55, skal der ved overgang til sabbatorlov  

 foretages indplacering af medlemmet efter reglerne i direktoratets  

 bekendtgørelse om beskæftigelseskrav, dagpengeperiode og aktivperiode.
 Medlemmet skal i hele orlovsperioden have dagpengeret efter  

 arbejdsløshedsforsikringslovens § 55, stk. 1, 2, 4 eller 5.
 Orlovspersonen skal ved orlovens start opfylde de almindelige  

rådighedsbetingelser i arbejdsløshedsforsikringsloven, hvilket  

 betyder, at medlemmet f.eks. ikke må være syg eller deltage i en uddannelse,  

 der ikke berettiger til dagpenge efter arbejdsløshedsforsikringslovens § 62  

 a.
 Det er uden betydning, at der i perioden mellem orlovsaftalens indgåelse  

 og orlovens start indtræder sygdom af kortere varighed, hvis sygdommen ikke  

 forhindrer medlemmet i at opfylde orlovsaftalen.
For at kunne anses for at stå til rådighed, skal medlemmet ved orlovens  

 start opholde sig og have bopæl i Danmark.
Om bopælskravet kan  

 anses for opfyldt afgøres efter de retningslinier, der er fastsat i  

 vejledningen til optagelsesbekendtgørelsen for lønmodtagere.
Et medlem, der  

 søger orlov i umiddelbar forlængelse af ferie i henhold til ferielovens  

 regler, der afholdes i udlandet, vil kunne opfylde betingelsen, hvis  

 ansøgning om orlov indgives inden feriens påbegyndelse.
 Under orloven skal medlemmet derimod ikke opfylde rådighedsbetingelserne.
Endvidere kan et medlem, der sideløbende med lønarbejde driver selvstændig  

 virksomhed som bibeskæftigelse, gå på sabbatorlov fra lønarbejdet.
Det er  

 afgørende, at der er tale om selvstændig virksomhedsudøvelse i et omfang, der  

 er forenelig med ret til dagpenge efter reglerne i direktoratets  

 bekendtgørelse om udøvelse af bibeskæftigelse ved selvstændig virksomhed.  

Det er endvidere en betingelse, at medlemmet opfylder den særlige,  

 begrænsede dagpengeret, der gælder for medlemmer med selvstændig  

 bibeskæftigelse.
Det bemærkes, at der gælder visse undtagelser fra  

 dagpengebegrænsningen, f.eks. for mindre landbrugere med bopælspligt på  

 ejendommen, jf. nærmere herom i bibeskæftigelsesbekendtgørelsen.
 Da en sabbatorlovsperiode medregnes i ydelsesperioden, vil en  

 sabbatorlovsperiode ligeledes opbruge af den begrænsede dagpengeret ved  

 selvstændig bibeskæftigelse.
 Udføres der i orlovsperioden arbejde i den selvstændige bibeskæftigelse,  

 medfører det fradrag i orlovsydelsen.
 Er orloven delt op i flere perioder, skal dagpengeretsbetingelsen være  

 opfyldt ved hver enkelt periodes påbegyndelse.
1.3 Særlige forhold omkring opfyldelse af dagpengeretten Der skal ikke ske overførsel af eventuelle overskydende timer efter  

 arbejdsløshedsforsikringslovens § 59, stk. 2, for et medlem, der går på orlov  

 med orlovsydelse.
Har et medlem ved orlovens start en effektiv karantæne efter  

 arbejdsløshedsforsikringslovens § 63 eller § 87, kan der ikke udbetales  

 orlovsydelse i en periode svarende til karantænen, der herefter anses for  

 udstået.
Den pålagte karantæne berører således ikke medlemmets opfyldelse af  

 dagpengeretten.
 Grænsearbejdere er ikke omfattet af reglerne om sabbatorlov.  

 Grænsearbejdere, der bor i et andet EØS-land og arbejder i Danmark, opfylder  

 ikke dagpengeretsbetingelsen, idet de i tilfælde af fuld ledighed ikke er  

 berettiget til dagpenge i Danmark.
 Dette følger af EF-forordning nr. 1408/71, hvorefter grænsearbejdere med  

 bopæl i et andet EØS-land kun er dagpengeberettiget i Danmark ved delvis  

 eller midlertidig ledighed.
Andre arbejdstagere end grænsearbejdere - dvs. personer, der ikke  

 vender tilbage til bopælen mindst en gang om ugen - som arbejder i Danmark,  

 vil efter en konkret vurdering kunne anses for dagpengeberettiget ved fuld  

 ledighed i Danmark, og vil i så fald kunne opnå orlov til sabbat.
Sådanne  

 sager skal altid forelægges direktoratet.
1.4 Medlemskab af en arbejdsløshedskasse Medlemmet skal i hele orlovsperioden bibeholde sit medlemskab af  

 arbejdsløshedskassen.
 I orlovsperioden vil der på baggrund af eventuelle arbejdsperioder kunne  

 skiftes arbejdsløshedskasse eller ændres forsikringskategori.
 Udfører medlemmet arbejde under orloven i et andet EØS-land eller på  

 Færøerne, og bliver medlemmet på grund af beskæftigelsens omfang omfattet af  

 det pågældende lands forsikringssystem, vil medlemmet ikke kunne bevare  

 medlemskabet af en dansk arbejdsløshedskasse.
 Orloven vil i disse tilfælde anses for afbrudt, jf. afsnit V, pkt. 1.5.
2. Afløseren 2.1 Ledig Det er en betingelse for at gå på sabbatorlov, at arbejdsgiveren  

 forpligter sig til at ansætte en ledig som afløser i orlovsperioden.  

 Afløseren skal umiddelbart forud for ansættelsen have været tilmeldt  

 Arbejdsformidlingen eller anden lignende formidlingsvirksomhed i mindst 52  

 uger inden for de seneste 65 uger.
Perioder med tilbud efter lov om en  

 aktiv arbejdsmarkedspolitik og lov om kommunal aktivering medregnes i  

 ledighedsperioden.
Det er Arbejdsformidlingen, der tager stilling til, om  

 afløseren opfylder betingelserne for at kunne ansættes som afløser.
 Der stilles ikke krav om, at afløseren skal være medlem af en  

 arbejdsløshedskasse, hvorfor der heller ikke stilles krav om, at afløseren  

 skal være dagpengeberettiget.
 En person, der arbejder på nedsat tid, og som samtidig er tilmeldt  

 Arbejdsformidlingen, anses for ledig, og vil, såfremt ovennævnte krav om 52  

 ugers ledighed er opfyldt, kunne ansættes som afløser i en orlovsstilling.
Afløseren skal ansættes med mindst samme timetal som lønmodtageren, der  

 går på orlov.
Der stilles hverken krav om, at afløseren skal ansættes i  

 orlovspersonens stilling eller, at afløseren skal tilhøre samme  

 stillingskategori som orlovspersonen.
Det afgørende er, at afløseren ansættes  

 på de løn- og ansættelsesvilkår, som efter lovgivning eller overenskomst er  

 gældende for det arbejde, som afløseren udfører.
Ved besættelse af orlovsstillingen kan ledige ansættes med tilskud efter  

 reglerne i lov om en aktiv arbejdsmarkedspolitik og lov om kommunal  

 aktivering.
Er den, der ansættes i orlovsstillingen, et dagpengeberettiget  

 medlem af en arbejdsløshedskasse, kan pågældende forud for orloven ansættes i  

 en oplæringsperiode, hvorunder der kan udbetales uddannelsesgodtgørelse eller  

 tilskud efter lov om en aktiv arbejdsmarkedspolitik.
III Administration Arbejdsformidlingen har kompetencen til at bevilge orlov med  

 orlovsydelse.
Arbejdsformidlingen kan tidligst bevilge orloven 2 måneder  

 inden orlovens start.
Ansøgningen om orlov skal være indgivet til  

 Arbejdsformidlingen inden orlovens start.
Har Arbejdsformidlingen ikke  

 modtaget ansøgningen inden orlovens start, kan orlov med orlovsydelse dog  

 bevilges med virkning fra orlovens start, hvis arbejdsløshedskassen har  

 modtaget ansøgningen inden dette tidspunkt.
 I forbindelse med godkendelse af ansøgningen påser Arbejdsformidlingen  

 bl.a., at lønmodtageren opfylder beskæftigelseskravet (3 års/2 års  

 beskæftigelse inden for 5 år), og at arbejdsløshedskassen har attesteret, at  

 orlovspersonen opfylder kravet om medlemskab og dagpengeret.
 For så vidt angår beskæftigelseskravet, kan det oplyses, at der stilles  

 forskellige krav afhængig af, om lønmodtageren er fuldtids- eller  

 deltidsbeskæftiget.
En lønmodtager anses i praksis for fuldtidsbeskæftiget, såfremt  

 pågældende i de sidste 10 uger forud for orlovens begyndelse har været  

 beskæftiget i fagets fulde sædvanlige arbejdstid, eller har været ansat på  

 vilkår, der efter overenskomst eller lignende aftaler kan sidestilles med  

 fuld tid.
I alle andre tilfælde anses lønmodtageren for deltidsbeskæftiget.
Fuldtidsbeskæftigede lønmodtagere skal inden for de sidste 5 år enten have  

 haft ansættelse som lønmodtagere eller have udøvet selvstændig virksomhed i  

 væsentligt omfang svarende til 3 års fuldtidsbeskæftigelse.
For  

 deltidsbeskæftigede lønmodtagere gælder et krav om beskæftigelse svarende til  

 2 års fuldtidsbeskæftigelse.
Ved opgørelsen af beskæftigelseskravet medregnes  

 ikke beskæftigelse, hvortil der er ydet offentligt tilskud til lønnen.
Der  

 medregnes heller ikke selvstændig virksomhedsudøvelse, hvortil der er ydet  

 offentligt tilskud til etablering og drift, herunder iværksætterydelse,  

 etableringsydelse og igangsætterydelse.
Endvidere medregnes orlovsperioder  

 med orlovsydelse og orlovsperioder uden løn ikke.
Orlovspersonen skal over for Arbejdsformidlingen på tro og love erklære,  

 at beskæftigelseskravet er opfyldt.
Arbejdsløshedskassen skal ikke attestere  

 denne oplysning.
1. Arbejdsløshedskassens administration af  

 orlovsansøgninger Arbejdsløshedskassen kan tidligst attestere, at orlovsansøgeren er  

 dagpengeberettiget 2 måneder inden orlovens start.
Arbejdsløshedskassen står kun inde for forholdene på  

 attestationstidspunktet, og skal derfor påføre ansøgningen dato for  

 attestationen.
Bliver arbejdsløshedskassen opmærksom på, at der er sket  

 ændringer i de oprindelige betingelser for orlov, skal arbejdsløshedskassen  

 give Arbejdsformidlingen meddelelse om forholdet.
 Til brug for arbejdsløshedskassens attestation af orlovspersonens  

dagpengeret skal orlovspersonen udfylde blanket AR 246.  

 Arbejdsløshedskassens vurdering af, om dagpengeretsbetingelsen er opfyldt,  

 foretages på grundlag af orlovspersonens oplysninger på blanketten.  

 For så vidt angår opfyldelsen af arbejdskravet, skal medlemmet  

 fremlægge dokumentation for beskæftigelsen til brug for kassens afgørelse af,  

 hvorvidt medlemmet opfylder § 53, stk. 2, på tidspunktet for orlovens  

 begyndelse.
Rådighedskravet skal baseres på medlemmets oplysninger på  

 blanketten.
Et medlem, der går på orlov fra et beskæftigelsesforhold, anses  

 som udgangspunkt for at opfylde de almindelige krav om at stå til rådighed  

 for arbejdsmarkedet.
 Der kan dog være forhold, der gør, at medlemmet ikke anses for  

 dagpengeberettiget på grund af f.eks. deltagelse i undervisning, der ikke  

 berettiger til dagpenge, jf. arbejdsløshedsforsikringslovens § 62 a, eller  

 ansøgning om/tilkendelse af social pension, jf.  

 arbejdsløshedsforsikringslovens § 64.
 Hvis orloven skal holdes i enkelte perioder (af mindst 13 ugers varighed),  

 vil arbejdsløshedskassens attestation af dagpengeretsbetingelsens opfyldelse  

 (ved hver orlovsperiodes påbegyndelse) alene kunne gives under forudsætning  

 af, at forholdene ikke ændres.
 Orlovspersonen skal på ansøgningsblanketten skrive under på, at der vil  

 blive givet meddelelse til Arbejdsformidlingen, såfremt der sker ændringer i  

 de oprindelige betingelser for orloven.
 Arbejdsløshedskassen skal træffe afgørelse om orlovsydelsens størrelse.  

 Afgørelsen baseres på lønmodtagerens oplysninger om beskæftigelsen i de  

 sidste 10 uger forud for orloven.
IV Økonomien 1. Orlovsydelsens størrelse Orlovsydelsen til fuldtidsforsikrede udbetales i forhold til medlemmets  

 beskæftigelse forud for orloven.
Det er kun den beskæftigelse, som medlemmet  

 går på orlov fra, der kan danne grundlag for udbetaling af orlovsydelse.
Til  

 deltidsforsikrede udbetales orlovsydelsen med en fast sats, uanset medlemmets  

 beskæftigelse forud for orloven.
1.1 Lønmodtagere, der er berettigede til orlovsydelse, der udgør 70 %  

 af arbejdsløshedsdagpengenes højeste beløb for fuldtidsforsikrede Orlovsydelsen til fuldtidsforsikrede lønmodtagere udgør et beløb, der  

 svarer til 70 % af arbejdsløshedsdagpengenes højeste beløb for  

 fuldtidsforsikrede, jf. § 47 i lov om arbejdsløshedsforsikring m.v., hvis  

 lønmodtageren i de sidste 10 uger før orloven Ad a) Ansættelse til et fast timetal Har lønmodtageren været ansat til en fast ugentlig arbejdstid (eventuelt  

 gennemsnit over en periode), er det dette timetal, der anvendes.
I tilfælde, hvor  

 lønmodtageren dokumenterer at have arbejdet i flere timer end svarende til  

 ansættelsen, lægges det faktiske timetal til grund, se nærmere nedenfor.
Da det er afgørende, hvor mange timer lønmodtageren er ansat til, er det  

uden betydning, om der i 10-ugers-perioden er fravær, f.eks. på  

 grund af barselsorlov, sygdom eller ferie.
Tilsvarende gælder, når der i  

 10-ugers-perioden forekommer arbejdsfordeling eller orlov uden løn, medmindre  

 lønmodtageren har haft anden beskæftigelse eller har modtaget ydelser fra  

 arbejdsløshedskassen.
Ad b) Faktiske antal løntimer Er et medlem ikke ansat til en fast ugentlig arbejdstid, eller har  

 medlemmet ikke været ansat i hele 10-ugers-perioden, er det afgørende,  

 hvor mange løntimer medlemmet har haft i 10-ugers-perioden.
Det samlede antal  

 timer, for hvilke der udbetales løn (løntimer), divideres i disse tilfælde  

 med 10, hvorved der fremkommer det gennemsnitlige timetal, der skal anvendes.  

 Det samme gælder i tilfælde, hvor lønmodtageren dokumenterer at have arbejdet  

 i flere timer end svarende til ansættelsen.
Da det kun er løntimer, der kan medregnes, vil fravær i form af f.eks.  

 barselsorlov, sygdom og ferie kun kunne medregnes, hvis der er ydet  

 overenskomstmæssig løn.
Fraværsperioder kan ikke forlænge 10-ugers-perioden.
 Dokumentation for beskæftigelsen kan ske ved fremlæggelse af lønsedler med  

 angivelse af løntimerne.
1.2 Lønmodtagere, der er berettigede til orlovsydelse, der udgør 70 %  

 af arbejdsløshedsdagpengenes højeste beløb for deltidsforsikrede Til fuldtidsforsikrede lønmodtagere, der i de seneste 10 uger i gennemsnit  

 har været ansat/har arbejdet mindre end 24 timer ugentlig, udgør  

 orlovsydelsen et beløb, der svarer til 70 % af arbejdsløshedsdagpengenes  

 højeste beløb for deltidsforsikrede, jf. § 70 i lov om  

 arbejdsløshedsforsikring m.v.
Samme ydelse udbetales til deltidsforsikrede  

 lønmodtagere, uanset medlemmets beskæftigelse forud for orloven.
1.3 Orlovsydelse, der udbetales fra og med den 1. april 1997 For orlovsydelse, der udbetales fra og med den 1. april 1997, nedsættes  

 ydelsen til 60 % af arbejdsløshedsdagpengenes højeste beløb, jf. § 47 og § 70  

 i lov om arbejdsløshedsforsikring m.v.
2. Arbejdsgiveren udbetaler løn i orlovsperioden Hvis arbejdsgiveren fortsætter med at udbetale sædvanlig løn til  

 lønmodtageren under orloven, udbetales orlovsydelsen til arbejdsgiveren, hvis  

 den udbetalte løn overstiger det beløb, som lønmodtageren - uden fradrag for  

 arbejde/indtægt - er berettiget til.
I den sædvanlige løn indgår alle fast, påregnelige løndele, eksklusiv  

 overarbejdsbetaling.
Udbetaler arbejdsgiveren under orloven en løn, der er  

 knyttet til en uddannelsesaftale, er der ikke tale om sædvanlig løn, uanset  

 at lønnen svarer til den løn, der blev udbetalt under det almindelige  

 ansættelsesforhold.
Arbejdsgiveren vil derfor ikke i disse tilfælde kunne få  

 udbetalt orlovsydelsen.
Det beløb, som udbetales til arbejdsgiveren, er bruttobeløbet, som  

 medlemmet ellers ville have fået udbetalt, efter at der er foretaget fradrag  

 for eventuelt arbejde og/eller anden indtægt.
Der sker ikke fradrag i  

 orlovsydelsen for differencen mellem orlovsydelsen og lønnen.
 I tilfælde, hvor arbejdsgiveren ikke udbetaler løn til medlemmet under  

 orloven, men fortsat indbetaler pensionsbidrag, skal der ikke foretages  

 fradrag i orlovsydelsen til medlemmet, da pensionsbidraget ikke kommer til  

 udbetaling til medlemmet i orlovsperioden.
 Der skal heller ikke ske fradrag i orlovsydelsen i tilfælde, hvor  

 arbejdsgiveren har aftalt med lønmodtageren, at denne skal have et  

supplement fra arbejdsgiveren til orlovsydelsen.
 Aftalen mellem arbejdsgiveren og lønmodtageren om supplering af  

 orlovsydelsen skal forevises arbejdsløshedskassen for at sikre, at der ikke  

 sker fradrag i orlovsydelsen for beløbet.
3. Fradrag i orlovsydelsen Når et medlem, der modtager orlovsydelse, samtidig har arbejde og/eller  

 andre indtægter, skal der ske fradrag i orlovsydelsen efter reglerne i  

 direktoratets bekendtgørelse om fradrag i dagpengene for personer, der  

 deltager i jobtræning eller i individuel jobtræning og fradrag i ydelser i  

 henhold til lov om en aktiv arbejdsmarkedspolitik og lov om orlov.
Fradrag i orlovsydelsen for arbejdsindtægter og for andre  

 indtægter, som medfører fradrag efter reglerne om fradrag i  

 arbejdsløshedsdagpengene, foretages som et indtægtsfradrag (krone for krone).  

 Arbejdsmarkedsbidrag skal fratrækkes i indtægten, inden der foretages fradrag  

 i orlovsydelsen.
Ulønnet lønmodtagerbeskæftigelse medfører ikke fradrag i  

 orlovsydelsen.
 Hvis lønindtægten ikke kendes på det tidspunkt, hvor medlemmet skal  

 udfylde blanket AR 281 »Erklæring om udbetaling af orlovsydelse«,  

 fradrages et beløb, der svarer til antal beskæftigede timer ganget med den  

 gældende omregningssats.
 Fradrag for udøvelse af selvstændig virksomhed foretages med et beløb, der  

 svarer til de på virksomheden anvendte timer ganget med den gældende  

 omregningssats.
 For så vidt angår fradrag for ferie med feriegodtgørelse henvises til  

 afsnit V, pkt. 1.3 nedenfor.
 Udgangspunktet er, at fradraget foretages uge for uge, og der skal kun ske  

 fradrag i den udstrækning, medlemmet har haft indtægter i selve  

 orlovsperioden.
 Reglerne om overførsel af overskydende timer efter  

 arbejdsløshedsforsikringslovens § 59, stk. 2, finder ikke anvendelse i en  

 orlovsperiode.
Der foretages ikke fradrag i orlovsydelsen i tilfælde, hvor arbejdsgiveren  

 i orlovsperioden yder medlemmet et supplement til orlovsydelsen.
Hvis  

 medlemmet i orlovsperioden udfører arbejde hos arbejdsgiveren, der er indgået  

 orlovsaftale med, skal der foretages fradrag herfor i orlovsydelsen.
 Der foretages heller ikke fradrag i orlovsydelsen for sygeperioder i  

 orlovsperioden, hvorunder der ikke modtages ydelser efter lov om dagpenge ved  

 sygdom eller fødsel.
4. Udbetaling af orlovsydelsen Staten yder forskud eller refusion til arbejdsløshedskasserne til  

 udbetaling af orlovsydelsen efter reglerne i §§ 79 - 82 i  

 arbejdsløshedsforsikringsloven.
Arbejdsløshedskassen udbetaler orlovsydelsen, når orlovspersonen på  

 blanket AR 281 månedligt på tro og love har erklæret, at orlov fortsat  

 holdes.
Erklæringen skal gives på udbetalingsblanketten, hvorpå  

 orlovspersonen ligeledes giver oplysning om eventuelt arbejde eller anden  

 indtægt, der medfører fradrag i orlovsydelsen.
Afholdes orloven i udlandet udenfor EØS-landene, kan orlovsydelsen  

 udbetales, uden at den månedlige erklæring foreligger.
Efter orlovsperiodens  

 ophør skal orlovspersonen over for arbejdsløshedskassen på blanket AR 282 på  

 tro og love oplyse, at betingelserne for at modtage orlovsydelsen har været  

 opfyldt i hele orlovsperioden.
Orlovspersonen skal samtidig på tro og love  

 give oplysning om eventuelt arbejde og indtægter af betydning for  

 udbetalingen af orlovsydelsen.
 Hvis orlov holdes i udlandet, er det en betingelse for udbetaling af  

 orlovsydelsen, at der er oprettet en konto i et pengeinstitut i Danmark, der  

 gør det muligt at udbetale ydelsen.
 Orlovsydelsen udbetales bagud for henholdsvis 4 eller 5 uger, således at  

 hver udbetalingsperiode slutter næstsidste søndag i måneden.
 5. Modtagelse af anden offentlig forsørgelsesydelse/  

 fængselsophold mv.
Når der modtages orlovsydelse, kan der ikke samtidig modtages offentlig  

 forsørgelsesydelse efter anden lovgivning.
Ved offentlig forsørgelsesydelse  

 forstås ydelser, der udbetales med henblik på at dække modtagerens basale  

 forsørgelsesbehov.
Der kan f.eks. ikke modtages Statens  

 Uddannelsesstøtte, social pension, dagpenge efter lov om dagpenge ved sygdom  

 eller fødsel, kontanthjælp efter bistandsloven eller mere specielle  

 forsørgelsesydelser, som f.eks. godtgørelse for tabt arbejdsfortjeneste ved  

 pasning af døende i hjemmet o.l.
Derimod kan en orlovsperson i særlige  

 tilfælde søge om hjælp til dækning af udgifter til sygebehandling, medicin  

 eller lignende eller hjælp til nødvendige merudgifter til pasning af  

 handicappet barn i hjemmet, herunder dækning af tabt arbejdsfortjeneste i  

begrænset omfang.
For så vidt angår dækning for tabt  

 arbejdsfortjeneste, er det afgørende, om der er tale om dækning for fuld  

 eller delvis forsørgelse.
I den forbindelse gøres opmærksom på, at modtagelse  

 af tabt arbejdsfortjeneste kan betyde, at medlemmet ikke anses for at stå til  

 rådighed for arbejdsmarkedet, og at medlemmet af den grund ikke vil kunne  

 opfylde dagpengeretsbetingelsen som betingelse for at gå på orlov.
 Har orlovspersonen ret til godtgørelse efter lov om  

 arbejdsmarkedsuddannelse, kan der ikke modtages orlovsydelse.
Der kan ikke modtages orlovsydelse under fængselsophold.
Der kan endvidere  

 ikke udbetales orlovsydelse til en person, der forsørges på institution.
V De forsikringsmæssige aspekter af reglerne om orlov 1. Konsekvenser for orlovspersonen 1.1 Selvforskyldt ledighed Hvis et medlem under orlov uden en gyldig grund opsiger det  

 arbejde, som medlemmet er på orlov fra, eller bliver afskediget af en grund,  

 der væsentligst kan tilregnes medlemmet, pålægges medlemmet 5 ugers karantæne  

 for selvforskyldt ledighed.
Karantænen kan tidligst få virkning efter  

 orlovsperiodens udløb.
1.2 Rådighed I orlovsperioden skal medlemmet ikke stå til rådighed for arbejdsmarkedet.
Medlemmet er frit stillet med hensyn til aktivitetsmuligheder i  

 orlovsperioden.
Et medlem på sabbatorlov kan også deltage i uddannelser, der  

 ikke kan opnås uddannelsesorlov til.
Medlemmet kan endvidere holde ferie eller rejse ud af landet.
I tilfælde,  

 hvor opholdet i udlandet er af længere varighed, vil medlemmet kunne afmelde  

 sig folkeregisteret i Danmark med fortsat ret til orlovsydelse.
Opstår der sygdom i orlovsperioden, anses medlemmet for fortsat at være på  

 orlov.
Sygdom under orloven forlænger ikke orlovsperioden.
1.3 Ferie med feriegodtgørelse eller løn Sabbatorlov er ikke en såkaldt kvalificeret feriehindring, der berettiger  

 til udbetaling af feriegodtgørelse uden afholdelse af ferie.
 Der henvises til § 29 i Arbejdsministeriets bekendtgørelse om  

 feriegodtgørelse, der udtømmende opremser de feriehindringer, der berettiger  

 til udbetaling af feriegodtgørelse, uden at ferie holdes.
 Holder medlemmet i orlovsperioden ferie med feriegodtgørelse, udsættes den  

 resterende del af orlovsperioden i en periode, der svarer til den afholdte  

 ferie, såfremt ferien varsles og afholdes i henhold til ferielovens regler.  

 Ved beregningen af orlovsydelsen skal feriedage med feriegodtgørelse  

belægges med 7,4 timer for fuldtidsforsikrede, og med hvad der svarer  

 til 1/5 af den gennemsnitlige ugentlige arbejdstid for deltidsforsikrede.
 Sker der udsættelse af orlovsperioden vil arbejdsløshedskassen modtage  

 besked herom fra Arbejdsformidlingen.
1.4 Ferie med feriedagpenge Et medlem, der er på orlov med orlovsydelse, betragtes hverken som ledig  

 eller lønmodtager i relation til arbejdsløshedsforsikringslovens § 75 h.  

 Medlemmet vil derfor ikke kunne modtage feriedagpenge i orlovsperioden.  

 Derimod vil der i efterfølgende ferieår kunne udbetales feriedagpenge på  

 grundlag af den udbetalte orlovsydelse i optjeningsåret.
1.5 Afbrydelse af orlov Udføres der i orlovsperioden arbejde i et andet EØS-land eller på  

 Færøerne, og bliver medlemmet på grund af beskæftigelsens omfang omfattet af  

 det pågældende lands forsikringssystem, vil medlemmet ikke kunne opretholde  

 medlemskab af en dansk arbejdsløshedskasse, og orloven vil derfor anses for  

 afbrudt.
Såfremt orloven afbrydes, skal orlovspersonen meddele arbejdsløshedskassen  

 dette.
Arbejdsløshedskassen skal uden ugrundet ophold stoppe udbetalingen af  

 orlovsydelsen samt give Arbejdsformidlingen meddelelse om dette.
Hvis en lønmodtager før orlovsperiodens udløb ønsker at stille sig til  

 rådighed for arbejdsmarkedet og modtage dagpenge, skal medlemmet, for at  

 kunne anses for at stå til rådighed i resten af en orlovsperiode, opfylde  

 betingelserne i direktoratets bekendtgørelse om rådighed og selvforskyldt  

 ledighed.
Det er bl.a. en betingelse, at den resterende orlovsperiode  

 forventes at ville vare over 4 uger, og at medlemmet ikke har mulighed for at  

 vende tilbage til arbejdspladsen med det samme.
 Ved afbrydelse af orloven pålægges der således ikke karantæne, idet  

 vurderingen alene går på medlemmets rådighed.
En lønmodtager på sabbatorlov har ret til at afbryde orloven på grund af  

barsel, og i stedet gå på barselsorlov på de vilkår, som følger af  

 ansættelsesforholdet.
Vælger lønmodtageren at gå på barselsorlov, anses  

 sabbatorloven for afbrudt.
Efter barselsorloven kan lønmodtageren få en ny  

 sabbatorlov bevilget, såfremt den resterende orlovsperiode er på mindst 13  

 uger.
Ved afbrydelse af orloven har orlovspersonen alene forbrugt den faktisk  

 afholdte orlovsperiode.
Ved en eventuel senere ansøgning om orlov vil den  

 afholdte orlovsperiode blive fratrukket i retten til orlov efter reglerne om  

 gentagen orlov, jf. nedenfor pkt. 1.8.
1.6 Afskedigelse og opsigelse i orlovsperioden De almindelige opsigelsesregler gælder også under sabbatorlov.
Det er  

 muligt at afskedige en lønmodtager i orlovsperioden, ligesom lønmodtageren  

 selv vil kunne opsige sin stilling i orlovsperioden.
Bliver lønmodtageren afskediget under orloven, har lønmodtageren ret til  

 at afbryde orloven for i stedet at følge de i ansættelsesforholdet gældende  

 løn- og ansættelsesvilkår.
Opsiger lønmodtageren sin stilling under orloven,  

 afbrydes orloven ved ansættelsens ophør.
En eventuel karantæne for  

 selvforskyldt ledighed kan tidligst få virkning fra det tidspunkt, hvor  

 medlemmet ophører med orloven.
1.7 Arbejdskravet/ Ydelsesperioder Udføres der i orlovsperioden arbejde, vil dette arbejde kunne medregnes  

 til opfyldelse af arbejdskravet i henhold til arbejdsløshedsforsikringslovens  

 § 53, stk. 2.
 Perioder med orlov til sabbat opbruger af ydelsesperioderne efter  

 arbejdsløshedsforsikringslovens § 55, stk. 1, 2 og 5. Der henvises til  

 direktoratets bekendtgørelse om beskæftigelseskrav, dagpengeperiode og  

 aktivperiode.
 Påbegynder medlemmet under orloven selvstændig virksomhed som  

 bibeskæftigelse, løber dagpengebegrænsningen på 78 uger fra tidspunktet for  

 virksomhedens start.
 Den tidsmæssige begrænsning i retten til supplerende dagpenge, jf.  

 arbejdsløshedsforsikringslovens § 60, stk. 1, finder ikke anvendelse i en  

 orlovsperiode.
1.8 Gentagen orlov Der kan højst opnås sabbatorlov og uddannelsesorlov i en samlet periode på  

 52 uger inden for 5 år.
Sabbatorlov begrænser ikke muligheden for at gå på  

 børnepasningsorlov.
2. Konsekvenser for afløseren, der er medlem af en  

 arbejdsløshedskasse Dette afsnit gælder kun, såfremt afløseren, der ansættes i en  

 orlovsstilling, er medlem af en arbejdsløshedskasse.
 For et medlem, der ansættes i en orlovsstilling, gælder de almindelige  

 regler i arbejdsløshedsforsikringsloven, herunder reglerne om udbetaling af  

 supplerende dagpenge.
 Ansættes medlemmet efter reglerne om jobtræning i lov om en aktiv  

 arbejdsmarkedspolitik, vil beskæftigelsen i orlovsstillingen ikke kunne  

 medregnes til optjening af arbejdstimer til opfyldelse af arbejdskravet.
 Et medlem, der under ansættelsen i orlovsstillingen ønsker at holde ferie,  

 vil kunne få udbetalt feriedagpenge, såfremt betingelserne herfor er opfyldt.
VI Oplysningspligt, tilbagekaldelse af bevilling og  

 tilbagebetaling Et medlem, der modtager orlovsydelse, er forpligtet til at underrette  

 arbejdsløshedskassen om forhold, der har betydning for retten til ydelsen.  

 Såfremt orloven afbrydes, skal orlovspersonen meddele arbejdsløshedskassen  

 dette.
Arbejdsløshedskassen skal uden ugrundet ophold stoppe udbetalingen af  

 orlovsydelsen samt give Arbejdsformidlingen meddelelse herom.
 Sker der ændringer i de oprindelige betingelser for bevillingen af  

 orlov, skal orlovspersonen meddele dette til Arbejdsformidlingen.
Såfremt arbejdsløshedskassen bliver opmærksom på, at der sker ændringer i  

 de oprindelige betingelser for orlov, skal arbejdsløshedskassen give  

 Arbejdsformidlingen meddelelse om forholdet.
Arbejdsformidlingen træffer  

 afgørelse om eventuel tilbagekaldelse af bevillingen.
Bevillingen kan  

 tilbagekaldes af Arbejdsformidlingen, såfremt orlovspersonen har givet  

 Arbejdsformidlingen urigtige oplysninger eller fortiet forhold, der har  

 betydning for bevillingen.
Bevillingen kan endvidere tilbagekaldes, hvis  

 betingelserne for orloven ikke længere er tilstede.
 Tilbagekalder Arbejdsformidlingen bevillingen, skal der gives meddelelse  

 herom til arbejdsløshedskassen.
 Opretholder Arbejdsformidlingen orlovsbevillingen skal  

 arbejdsløshedskassen udbetale orlovsydelse, medmindre medlemmet ikke opfylder  

 en af de betingelser, som arbejdsløshedskassen attesterer i forbindelse med  

 ansøgning om orlov.
 Stopper arbejdsløshedskassen udbetalingen af orlovsydelsen, skal dette  

 meddeles orlovspersonen skriftligt.
 Har medlemmet givet arbejdsløshedskassen urigtige oplysninger eller  

 fortiet forhold af betydning for retten til ydelsen, eller i øvrigt mod bedre  

 vidende uberettiget modtaget ydelsen, skal orlovsydelsen, der er modtaget med  

 urette, tilbagebetales af medlemmet, jf. arbejdsløshedsforsikringslovens §  

 86, der i henhold til § 86, stk. 13, finder tilsvarende anvendelse på  

 orlovsydelse, der er udbetalt med urette.
VII Sanktion Et medlem på orlov med orlovsydelse kan idømmes sanktion efter  

 arbejdsløshedsforsikringslovens § 87 for svigagtigt eller uagtsomt forhold  

 over for kassen i forbindelse med modtagelsen af ydelsen.
 Medlemmet kan således blive udelukket fra retten til orlovsydelse,  

 dagpenge m.v. i en periode eller miste sit medlemskab af kassen.
VIII Kasseansvar I tilfælde, hvor der er udbetalt orlovsydelse med urette, har kassen ikke  

 krav på refusion fra statskassen, og udbetalte refusionsbeløb skal  

 tilbagebetales, jf. arbejdsløshedsforsikringslovens § 86, stk. 4, jf. stk.  

 13.
 Kassen bevarer dog retten til refusion for fejludbetalte ydelser, hvis  

 fejludbetalingen skyldes medlemmets svigagtige forhold eller  

 Arbejdsformidlingen.
 De nærmere regler for kassernes ret til refusion findes i direktoratets  

 bekendtgørelse om arbejdsløshedskassernes ret til refusion fra statskassen  

 for fejludbetalte ydelser.
IX Klageadgang Klage over en kasses afgørelse om ret til orlovsydelse, fradrag i ydelsen,  

 ydelsens størrelse, tilbagebetaling, sanktion m.v. kan af den, afgørelsen  

 vedrører, indbringes for Direktoratet for Arbejdsløshedsforsikringen inden 4  

 uger efter, at klageren har fået meddelelse om afgørelsen, og direktoratets  

 afgørelse vil kunne indbringes for Arbejdsmarkedets Ankenævn, jf.  

 arbejdsløshedsforsikringslovens § 98 og § 99.
 Arbejdsformidlingens afgørelse om tilbagekaldelse af en bevilling af orlov  

 kan inden 4 uger efter, at klageren har fået meddelelse om afgørelsen,  

 indbringes for Arbejdsmarkedets Ankenævn, jf. arbejdsløshedsforsikringslovens  

 § 100.
 Derimod kan Arbejdsformidlingens øvrige afgørelser om orlov ikke  

 indbringes for anden administrativ myndighed.
X Kombinationsforsikrede medlemmer Kombinationsforsikrede medlemmer har status som fuldtidsforsikrede, og er  

 omfattet af arbejdsløshedsforsikringslovens almindelige regler for  

 fuldtidsforsikrede, medmindre der er fastsat særlige regler i bekendtgørelse  

 nr. 68 af 26. januar 1995 om kombinationsforsikring.
Der er i bekendtgørelsen  

 ikke fastsat regler om kombinationsforsikredes orlovsmuligheder.
I dette afsnit gennemgås de særlige forhold, der gør sig gældende for  

 kombinationsforsikrede medlemmer.
Afsnittet skal læses i sammenhæng med de  

 øvrige regler, der er fastsat i denne vejledning.
 Da det kun er lønmodtagere, der kan gå på sabbatorlov, vil et  

 kombinationsforsikret medlem kun have mulighed for at gå på sabbatorlov fra  

 beskæftigelsen som lønmodtager.
 Medlemmet skal ved påbegyndelsen af orloven være dagpengeberettiget  

 i tilfælde af fuld ledighed fra lønarbejdet.
 Hvis virksomheden er ophørt/ophører, skal medlemmet for at kunne  

 anses for dagpengeberettiget være ophørt mere end midlertidigt efter reglerne  

 i §§ 7, 8 eller 9 i kombinationsforsikringsbekendt gørelsen.
Perioder med orlov til sabbat opbruger af ydelsesperioderne efter  

 arbejdsløshedsforsikringslovens § 55, stk. 1 og stk. 2, jf. stk. 7. Et  

 medlem, der forud for orloven modtog supplerende dagpenge, vil i  

 orlovsperioden ikke opbruge af retten til supplerende dagpenge.
Den  

 tidsmæssige begrænsning i retten til supplerende dagpenge, jf.  

 arbejdsløshedsforsikringslovens § 60, stk. 1, finder ikke anvendelse i en  

 orlovsperiode.
Hvis virksomheden fortsætter skal medlemmets dagpengeret afgøres  

 efter reglerne i direktoratets bekendtgørelse om udøvelse af selvstændig  

 virksomhed som bibeskæftigelse.
Dette bevirker bl.a., at arbejdet med  

 virksomheden til enhver tid skal kunne udføres uden for normal arbejdstid.
Der skal foretages fradrag i orlovsydelsen for tidsforbruget ved den  

 selvstændige virksomhed.
Fradraget foretages med et beløb, der svarer til de  

 på virksomheden anvendte timer ganget med den gældende omregningssats.
 Orlovsydelsen fastsættes alene på baggrund af beskæftigelsen som  

 lønmodtager i de sidste 10 uger forud for orloven, efter de i afsnit IV, pkt.  

 1 fastsatte regler.
