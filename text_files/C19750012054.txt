(Fra handelsministeriet (j.nr. 479-3-75.) til en advokat.) I skrivelse af 7. marts 1975 har De forespurgt, hvorledes § 14, stk.3, i  

 lov nr. 121 af 25. marts 1970 om restaurations- og hotelvirksomhed m.v. skal  

 praktiseres i et tilfælde, »hvor et anpartsselskab søger  

 alkoholbevilling«.
 Det fremgår af sagen, at det pågældende anpartsselskab ikke har nogen  

 bestyrelse, og at der ikke er udstedt anpartsbeviser.
 Ifølge § 14, stk.3, nævnte lov kan alkoholbevilling uden tilladelse fra  

 handelsministeren kun meddeles selskaber m.v., når disses vedtægter  

 inderholder bestemmelser om, at aktier (andelsbeviser) ikke kan udstedes  

 eller overdrages til nogen, der fremstiller eller forhandler drikkevarer, at  

 alle aktier (andelsbeviser) skal lyde på og noteres på navn, og at der til  

 overdragelse kræves samtykke fra bestyrelsen.
 Handelsministeriet skal herefter udtale, at vedtægterne altid skal  

 indeholde bestemmelse om, at anpartsbeviser - eller hvor sådanne ikke findes,  

 anparter - ikke kan udstedes eller overdrages til nogen, der fremstiller  

 eller forhandler drikkevarer.
 Vedtægterne behøver derimod ikke at indeholde oplysning om, at  

 anpartsbeviserne skal lyde på og noteres på navn, idet dette allerede følger  

 af § 15 i lov nr. 371 af 13. juni 1973 om anpartsselskaber, der bestemmer, at  

 anpartsbeviser skal lyde på navn og ikke kan transporteres til ihændehaver.  

 Hvor anpartsbeviser ikke er udstedt, vil anpartshavernes navn og bopæl fremgå  

 af den fortegnelse, der ifølge anpartsselskabslovens § 16 skal føres over  

 anpartshaverne, og en optagelse i vedtægterne af dette krav vil således være  

 overflødig.
 Restaurationslovens krav om, at der i vedtægterne skal indehholdes  

 bestemmelse om, at der til overdragelse af anpartsbeviser (anparter) kræves  

 samtykke fra bestyrelsen, må - i et anpartsselskab uden bestyrelse - anses  

 for opfyldt, hvis vedtægterne indeholder bestemmelse om, at der til sådan  

 overdragelse kræves samtykke fra direktionen.
 Man henleder opmærksomheden på bestemmelserne i restaurations- og  

 hotellovens § 14, stk.5, hvorefter indehavere af alkoholbevilling og  

 bestyrere i forretningssteder med alkoholbevilling ikke uden tilladelse fra  

 handelsministeren må modtage lån, herunder lån af inventar, indskud eller  

 usædvanlig kredit fra nogen, som fremstiller eller forhandler drikkevarer.
