Skriftlig fremsættelse (9. oktober 2013) Økonomi- og indenrigsministeren (Margrethe Vestager):
 Herved tillader jeg mig for Folketinget at fremsætte:
Forslag til lov om ændring af regionsloven (Regioners nedsættelse af stående udvalg uden forudgående godkendelse) (Lovforslag nr.
L 38) Lovforslagets formål er at udmønte anbefalinger fra Udvalget om evaluering af kommunalreformen om, at regionerne uden forudgående godkendelse fra økonomi- og indenrigsministeren får mulighed for at nedsætte stående udvalg såvel med som uden del i den umiddelbare forvaltning af regionens anliggender.
Disse anbefalinger er omfattet af den del af aftalen af 26. juni 2013 om rammer for justering af kommunalreformen, der vedrører mere frihed i det regionale styre, som regeringen har indgået med Enhedslisten og Liberal Alliance.
Med lovforslaget får regioner mulighed for at træffe beslutning i styrelsesvedtægten om almindeligt udvalgsstyre uden ministerens godkendelse.
En sådan styreform svarer til det såkaldte udvalgsstyre, som efter gældende ret er den almindelige styreform i kommunerne.
Dette indebærer, at den umiddelbare forvaltning af regionens opgaver varetages af et eller flere stående udvalg og et økonomiudvalg, som efter regionsrådets bestemmelse i stedet kan benævnes forretningsudvalget.
Regionsrådet kan endvidere kan træffe beslutning i styrelsesvedtægten om, at stående udvalg og økonomiudvalget (forretningsudvalget) ikke eller kun inden for visse af deres områder varetager den umiddelbare forvaltning af regionens anliggender.
Kommuner har i dag tilsvarende hjemmel til etablering af denne styreform (den ovenfor omtalte Skanderborg-model).
 Lovforslaget fremsættes nu med henblik på ikrafttræden med virkning fra de nyvalgte regionsråds start den 1. januar 2014.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
