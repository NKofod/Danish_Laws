Entreprenøren blev anset ansvarlig for de skete deformationer af  

 presseplader, fordi denne trods opfordring ikke fremskaffede en tegning af  

 pressen og ikke kunne referere til et tilsvarende anlæg opstillet andetsteds.  

 Klagerens principale påstand om udskydning af den endelige afgørelse til en  

 vurdering foretaget af de tekniske dommere, fandtes ikke at kunne tages til  

 følge.
Den subsidiære påstand angav vel ikke - som den burde - noget beløb,  

 men fandtes ikke at være til hinder for fastsættelse af et beløb til  

 klageren.
 Totalrådgiveren frifandtes.
K E N D E L S E i Voldgiftssag nr.
C 1461 K Kommune mod 1. A A/S 2. B A/S Efter at der mellem klageren, K kommune, og indklagede, 1) A A/S, X-by,  

 samt indklagede 2) B A/S, Y-sted, er opstået tvist om ansvaret for mangler  

 ved en kammerfilterpresse, har klageren ved klageskrift af 15. november 1984  

 indbragt sagen for en i henhold til »Regler for behandling af sager ved  

 Voldgiftsnævnet for bygge- og Anlægsvirksomhed« nedsat voldgiftsret,  

 bestående af akademiingeniør Søren Dall, direktør, ingeniør Flemming Hvalsø  

 Hansen og landsdommer Poul Rønnov, sidstnævnte som formand.
 Besigtigelse ved de tekniske dommere har fundet sted den 13. juni 1986.  

 Mundtlig forhandling, berammet i henhold til reglernes § 24, har fundet sted  

 den 4. oktober 1988.
Klageren har principalt påstået indklagede 1 tilpligtet at udskifte de i  

 filterpressen monterede 55 stk. presseplader, således at pladerne inden en af  

 voldgiftsretten fastsat frist erstattes af nye - af voldgiftsrettens tekniske  

 dommere godkendte - kontraktmæssige plader.
Subsidiært har klageren påstået  

 indklagede 1 tilpligtet - alene eller sammen med indklagede 2 - at godtgøre  

 klageren udgiften ved en udbedring.
 Klageren har forbeholdt sig yderligere erstatningskrav, såfremt der -  

 efter at anlæggets procesgarantier er kontrolleret - måtte vise sig, at  

 anlægget ikke opfylder de stillede krav.
 Indklagede 1 har principalt påstået sagen afvist, fordi klagerens påstande  

 ikke egner sig til påkendelse, og har subsidiært nedlagt påstand om  

 frifindelse samt frigivelse af en garanti vedrørende sikkerhedsstillelse og  

 betaling af præmie vedrørende denne.
 Overfor denne påstand har klageren nedlagt påstand om frifindelse.
 Indklagede 2 har nedlagt påstand om frifindelse.
 Sagens omstændigheder er følgende:
 Ved kontrakt af 11. april 1980 mellem klageren og indklagede 2 påtog denne  

 sig at yde teknisk rådgivning og bistand vedrørende bl.a.  

 »Centralrenseanlæggets 2. parcel, primærtank, rådnetank m.v.«, og  

 indklagede blev betegnet som totalrådgiver.
Ved kontrakt, dateret 25. august og 8. september 1980, påtog indklagede 1  

 sig vedrørende centralrenseanlægget for en sum af 1.559.645 kr. excl. moms at  

 udføre »maskinentreprise 3, kammerfilterpresse«.
Kontrakten  

 henviste til indklagedes tilbud af 28. april 1980 på »et nøglefærdigt  

 slamafvandingsudstyr baseret på Edwards & Jones Ltd's  

 kammerfilterpresse«.
I specifikationerne var anført 15 bar, 0,575 m3  

 tørret slammængde i timen (incl. kemikalier) og 40% slamtørstof i afvandet  

 slam (excl. kemikalier). Indklagedes ydelser omfattede såvel »tør«  

 som »våd« afprøvning.
 Den til anlægget hørende konditioneringstank incl. omrørerne blev udført  

 af anden entreprenør.
I dagene 27. til 29. juli 1982 foretoges første gang tilførsel af slam  

 under overvågning af en repræsentant for Edwards & Jones.
Der viste sig  

 visse problemer, bl.a. vedrørende placering af omrørerne i  

 konditioneringstanken, og efter forslag fra indklagede 1 blev der monteret  

 nogle luftspyd, der bevirkede en bedre rotation.
Senere (august 1983) blev  

 omrørerne genmonteret i en position nærmere bunden af tanken, hvilket gav en  

 bedre funktion.
Den 24. august 1982 foretoges ny prøvekørsel under  

 tilstedeværelse af repræsentanten for Edwards & Jones.
I de følgende  

 måneder foretog klageren forskellige kørsler med pressen med skiftende  

 resultat.
Fra midten af oktober til midten af november skete det flere gange,  

 at pressen skød slammet ovenud på vægge og loft.
Den 18. november 1982 fandt  

 afleveringsforretning sted, og det anføres her: »Det har vist sig, at  

 kammerfilterpressen ikke har været helt tæt under visse presninger.
Dette  

 tages op den 1.3.1983, hvis det fortsat viser sig at være et problem, som  

 ingen umiddelbar påviselig årsag har.« Påtalen ved afleveringsforretningen blev fulgt op af gentagne  

 reklamationer, og da det måtte fastslås, at pladerne var deformeret, og  

 pressen ikke kunne opfylde specifikationer med hensyn til arbejdstryk og  

 kapacitet, blev voldgiftsklagen indgivet.
 Indklagede 1 har tilbudt afhjælpning ved opretning af pladerne, men er  

 blevet afvist af klageren.
 Der er under sagen fremlagt et omfattende bilagsmateriale, bl.a.  

 skrivelser mellem parterne og notater om måling af skævheder i pladerne, om  

 driftsresultater og om slammets kondition.
 Der er under den mundtlige forhandling afgivet forklaring af driftsleder  

 hos klageren C, tidligere ingeniør hos klageren D, direktør hos indklagede 1  

 E og overingeniør hos indklagede 2 F.
Under de tekniske dommeres besigtigelse fremsatte disse ønske om, at  

 indklagede 1 fremskaffede forskellige oplysninger vedrørende pressen.
Denne  

 opfordring er kun delvis efterkommet og først umiddelbart før den mundtlige  

 forhandling, efter at denne var berammet med hjemmel i Reglernes § 24.
Klageren har navnlig gjort gældende, at indklagede 1 ikke har foretaget  

 kontraktmæssig levering.
Pressepladerne er deformeret, hvilket bevirker, at  

 pressen ikke opfylder specifikationer med hensyn til arbejdstryk og  

 kapacitet.
Indklagede må være ansvarlig herfor, idet det må komme indklagede  

 til skade, at denne ikke har fremskaffet de af voldgiftsretten ønskede  

 oplysninger.
Der er intet holdepunkt for, at klageren ikke har opereret  

 anlægget efter forskrifterne, og klageren har været berettiget til at afvise  

 indklagedes tilbud om afhjælpning.
 Med hensyn til påstanden overfor indklagede 2 har klageren henvist til  

 indklagede 1's procedure.
Indklagede 1 har bestridt at være ansvarlig.
Filterpressen er kun en  

 enkelt komponent i et samlet anlæg, for hvilket indklagede 2 var  

 totalrådgiver.
Skaden på pladerne må antages at skyldes fejl ved  

 flokkuleringen, og dette ligger uden for indklagede 1's entreprise, men er  

 omfattet af indklagede 2's rådgivning.
Iøvrigt kunne manglen ved pladerne  

 være afhjulpet ved opretning, og klageren har ikke været berettiget til at  

 modsætte sig dette.
De af klageren nedlagte påstande har iøvrigt en så  

 upræcis karakter, at der må ske afvisning.
Indklagede 2 har bestridt at have noget ansvar.
Der er intet holdepunkt  

 for, at indklagede har udvist fejl eller forsømmelser, og der er navnlig  

 intet bevis for, at skaden på pladerne skulle skyldes konditioneringen af  

 slammet, idet alle målinger har vist, at slammet havde den rette kondition.
 Voldgiftsretten skal udtale:
 Efter det i sagen foreliggende materiale er der ikke grundlag for at  

 kritisere klagerens pasning og vedligeholdelse af anlægget, og der er ikke  

 holdepunkter for, at skaden på pladerne skyldes fejl ved flokkuleringen.
 Indklagede 1 har trods opfordring ikke fremskaffet en tegning af pressen,  

 der viser afstandsklodsernes tolerance, og har heller ikke kunnet referere  

 til et tilsvarende anlæg opstillet andetsteds eller fremskaffet beregninger  

 af pladernes styrke.
 Som følge af det anførte må indklagede 1 være ansvarlig for de skete  

 deformationer af pladerne, medens indklagede 2 må frifindes.
 Efter voldgiftsrettens opfattelse ville en opretning af pladerne ikke  

 kunne foretages med et tilfredsstillende resultat.
Klagerens principale påstand, der udskyder den endelige afgørelse til en  

 vurdering, foretaget af de tekniske dommere, findes ikke at kunne tages til  

 følge.
Den subsidiære påstand angiver vel ikke - som den burde - noget beløb,  

 men findes ikke at være til hinder for, at voldgiftsretten fastsætter det  

 beløb, som indklagede 1 bør godtgøre klageren.
 Dette beløb findes efter det foreliggende - herunder at klageren gennem  

 afhjælpning får nye presseplader i stedet for de deformerede plader, der nu  

 har været i drift i mere end 6 år - at kunne fastsættes til 300.000 kr. +  

 moms at forrente med 6% over Nationalbankens diskonto fra 4. oktober 1988,  

 indtil betaling sker.
 Det af klageren tagne forbehold bortfalder.
 T H I B E S T E M M E S :
 Indklagede 1, A A/S, betaler til klageren, K kommune, 300.000 kr. + moms,  

 der forrentes med 6% over Nationalbankens diskonto fra 4. oktober 1988, til  

 betaling sker.
 Indklagede 2, B A/S, frifindes.
 I sagsomkostninger betaler indklagede 1 til klageren 18.000kr., medens  

 klageren til indklagede 2 betaler 12.000 kr.
 Det ikendte udredes inden 14 dage efter denne kendelses modtagelse.
