Fremsat den 30. marts 2011 af beskæftigelsesministeren (Inger Støjberg) Forslag til Lov om ændring af barseludligningsloven (Udskydelse af revisionsfristen) § 1 I barseludligningsloven, jf. lov nr. 417 af 8. maj 2006, som ændret ved lov nr. 288 af 29. marts 2010, foretages følgende ændring:
 1. I § 13, stk. 3, ændres »folketingsåret 2010-11« til: »folketingsåret 2011-12«.
§ 2 Loven træder i kraft den 1. juni 2011.
Bemærkninger til lovforslaget Almindelige bemærkninger 1. Lovforslagets baggrund og indhold Efter barseludligningslovens § 13, stk. 3, skal den ansvarlige minister fremsætte forslag om revision af loven for Folketinget i folketingsåret 2010-11. Med dette lovforslag foreslås det at udskyde fremsættelsen af lovforslag om en revision for Folketinget til Folketingsåret 2011-12. Denne udsættelse skal sikre den fornødne tid til de politiske forhandlinger i forligskredsen bag barseludligningsloven.
Revisionsfristen er allerede en gang tidligere udskudt, da dette var nødvendigt for at sikre den fornødne ro om overenskomstfornyelserne på det private arbejdsmarked i foråret 2010. Siden er der udarbejdet en uafhængig evaluering af barseludligningsloven.
Denne evaluering er efter offentligt udbud foretaget af Cowi A/S.
Det følger bl.a. af bemærkningerne til bestemmelsen, at der inden lovrevisionen skal foretages en uafhængig evaluering af lovens virkning på udviklingen på arbejdsmarkedet, herunder de ligestillingsmæssige konsekvenser i forhold til brancher, funktion, lønudvikling o.l.
I det lys vil det blive overvejet, om den lovbaserede ordning skal udvides eller ændres.
Forløbet omkring udarbejdelsen af den uafhængige evaluering har imidlertid trukket ud.
Derfor er en yderligere udsættelse af revisionsfristen nødvendig.
2. Økonomiske og administrative konsekvenser for det offentlige Lovforslaget har ikke økonomiske og administrative konsekvenser for staten, kommuner og regioner.
 3. Økonomiske og administrative konsekvenser for erhvervslivet m.v.
 Lovforslaget har ingen økonomiske og administrative konsekvenser for erhvervslivet m.v.
4. Administrative konsekvenser for borgerne Lovforslaget har ingen administrative konsekvenser for borgerne.
5. Miljømæssige konsekvenser Lovforslaget har ingen miljømæssige konsekvenser.
6. Forholdet til EU-retten Lovforslaget indeholder ingen EU-retlige aspekter.
7. Hørte organisationer Lovforslaget har været sendt til høring hos Advokatrådet, Akademikernes Centralorganisation, Arbejdsgiverforeningen Konditorer, Bagere og Chokolademagere, Arbejdsmarkedets Tillægspension, Business Danmark, Centralorganisationernes Fællesudvalg, Dansk Arbejdsgiverforening, Dansk Journalistforbund, Dansk Kvindesamfund, Danske Arkitektvirksomheder, Danske Regioner, Datatilsynet, Den Danske Dommerforening, DS Håndværk og Industri, Finanssektorens Arbejdsgiverforening, Foreningen af Aktive Kvinder, Foreningen af Statsautoriserede Revisorer, Foreningen Registrerede Revisorer FRR, Funktionærernes og Tjenestemændenes Fællesråd FTF, Kommunale Tjenestemænd og Overenskomstansatte, Kommunernes Landsforening, Kristelig Arbejdsgiverforening, Kristelig Fagbevægelse, Kvinderådet, KVINFO, Landsorganisationen i Danmark, Ledernes Hovedorganisation, Liberale Erhvervs Råd, Ligebehandlingsnævnet, Personalestyrelsen og Sammenslutningen af Landbrugets Arbejdsgiverforeninger.
Bemærkninger til lovforslagets enkelte bestemmelser Bemærkninger til de enkelte bestemmelser Til § 1 Det foreslås at udsætte fremsættelsen af lovforslag om revision af barseludligningsloven til folketingsåret 2011-12. Udsættelsen af lovrevisionen er begrundet i at sikre den fornødne tid til de politiske drøftelser omkring en evaluering af barseludligningsloven.
 Regeringen foreslår derfor at udsætte lovrevisionen til folketingsåret 2011-12.
Til § 2 Det foreslås, at loven skal træde i kraft den 1. juni 2011.
