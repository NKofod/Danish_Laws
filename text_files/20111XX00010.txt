Skriftlig fremsættelse (9. november 2011) Erhvervs- og vækstministeren (Ole Sohn) Herved tillader jeg mig for Folketinget at fremsætte:
Forslag til lov om ændring af lov om betalingstjenester og elektroniske penge (Fastsættelse af gebyrregler og regler for overvæltning ved brug af betalingsinstrumenter m.v.) (Lovforslag nr.
L 8).
Formålet med lovforslaget er at bringe de danske regler for betalingskort i overensstemmelse med EU-retten.
I sommeren 2011 blev der udstedt en bekendtgørelse om gebyrer ved brug af internationale betalingsinstrumenter (fx Mastercard og Visa), hvori der blev fastsat ensartede gebyrregler og regler for overvæltning af gebyrer for brug af såvel dansk som udenlandsk udstedte internationale betalingsinstrumenter.
Herefter kan der overvæltes gebyrer på forbrugerne for brug af kreditkort, men ikke for brug af debetkort (fx Dankortet). Modellen kaldes splitmodellen.
De ændrede regler trådte i kraft den 1. oktober 2011.
Baggrunden for bekendtgørelsen var, at Kommissionen havde påpeget, at den fandt, at gebyrreglerne og reglerne for overvæltning af gebyrer på internationale betalingsinstrumenter var diskriminerende og dermed i strid med EU-retten.
Det skyldtes, at det var tilladt at overvælte gebyrer på udenlandsk udstedte internationale betalingsinstrumenter, men ikke på danske.
Splitmodellen skal også gælde for detailhandlens egne betalingskort (fx benzinkort og centerkort). Kortene benævnes i loven som betalingsinstrumenter uden chip.
Med de nuværende regler kan forretningerne ikke opkræve gebyr ved brug af detailhandlens egne betalingskort, mens det er tilladt for forretningerne at opkræve gebyr ved brug af internationale betalingsinstrumenter.
Denne forskel kan i følge Kommissionen være diskriminerende og dermed i strid med EU-retten.
Detailhandlens egne kort reguleres i lov om betalingstjenester og elektroniske penge, og der skal derfor ske en lovændring for at bringe de danske regler i overensstemmelse med EU-retten.
Med lovforslaget ophæves de bestemmelser, der forhindrer overvæltning af gebyrer for detailhandlens egne betalingskort.
Med lovforslaget vil splitmodellen fremover også komme til at gælde for detailhandlens egne betalingskort (fx benzinkort og centerkort).
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
