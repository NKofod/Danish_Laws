 Et højspændingsværk ændrede arbejdstiden for losning af kul, hvilket  

 fandtes at være i overensstemmelse med de aftaler, der var indgået med SID om  

 arbejdstiden.
Dommere: Arnold Hansen, Erik Nielsen, Pontoppidan (retsformand),  

 Sarroe, Spang-Hanssen, Sven F.
Thomsen og Westergaard.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Sammenslutningen af Havne- og Købmandsorganisationer i Danmark for Foreningen  

 af Arbejdsgivere ved Aabenraa Havn for Sønderjyllands Højspændingsværk for  

 Arbejdsretten i anledning af en omlægning af arbejdstiden på Sønderjyllands  

 Højspændingsværks havn.
 Klagerne har nedlagt følgende påstand:
 Sønderjyllands Højspændingsværk tilpligtes for brud på § 4 om arbejdstid i  

 gældende overenskomst mellem Foreningen af Arbejdsgivere ved Aabenraa Havn og  

 Specialarbejderforbundet i Danmarks Aabenraa afdeling til  

 Specialarbejderforbundet i Danmark at betale en efter rettens skøn fastsat  

 bod.
 Sammenslutningen af Havne- og Købmandsorganisationer i Danmark og  

 Foreningen af Arbejdsgivere ved Aabenraa Havn tilpligtes for delagtighed i  

 det begåede overenskomstbrud til Specialarbejderforbundet i Danmark at betale  

 en efter rettens skøn fastsat bod.
 De indklagede har påstået frifindelse.
 Sagens nærmere omstændigheder er efter det oplyste følgende:
 Mellem Foreningen af Arbejdsgivere ved Aabenraa Havn og  

 Specialarbejderforbundets Aabenraa afdeling er der den 21. marts 1987 indgået  

 overenskomst, hvorefter fællesoverenskomsten mellem Sammenslutningen af  

 Havne- og Købmandsorganisationer og Specialarbejderforbundet om  

 havnearbejdere i provinsen finder anvendelse suppleret af en række lokale  

 bestemmelser, herunder de lokale bestemmelsers § 4 om arbejdstid. § 4, stk.  

 2, er sålydende:
 »Arbejdstiden er 39 effektive timer pr. uge.
 Ved losse- og lastearbejde således:
Mandag - onsdag kl. 7.00 til kl. 12.00 og kl. 12.30 til kl. 16.00, torsdag - fredag kl. 7.00 til 12.00 og kl. 12.30 - 15.30 med 20 minutters pause om formiddagen og 10 minutters pause om eftermiddagen.
Arbejdstiden for losning af kul ved Enstedværkets havn følger  

 arbejdsholdene der.
For tiden således:
kl. 06.00 - 14.00 kl. 14.00 - 22.00 kl. 22.00 - 06.00« I § 11 hedder det:
»Specialarbejderforbundet eller arbejdsgiverforeningen har ingen ret  

 til ensidigt at vedtage nogensomhelst bestemmelse vedrørende  

 arbejdsforholdene i Aabenraa ud over, hvad nærværende overenskomst omfatter.  

 Alle bestemmelser og alle forandringer, som ønskes truffet, skal anmeldes for  

 den anden parts bestyrelse og godkendes af denne, førend de træder i kraft.  

 En sådan anmeldelse skal straks behandles i den respektive bestyrelse.« Den 23. april 1987 blev der mellem Højspændingsværket og en række  

 fagforeninger indgået en aftale, som bl.a. indebar en ændring af arbejdstiden  

 på Værket.
Ifølge aftalens pkt. 4 ændres den normale daglige arbejdstid - som  

 hidtil havde vekslet fra faggruppe til faggruppe - fra 1. september 1987 til  

 at være fra kl. 7.00 til kl. 15.00. Aftalen er på arbejdstagerside tiltrådt  

 af følgende organisationer: »Dansk Metalarbejderforbund«,  

 »Dansk El-Forbund«, »Specialarbejderforbundet i  

 Danmark-havnen« og »Specialarbejderforbundet i Danmark i  

 øvrigt«.
 Pr. 1. september 1987 har Værket herefter ændret arbejdstiden på havnen  

 således, at den nu er fastsat til: 7 - 15, 15 - 23 og 23 - 7.
 Klagerne var af den opfattelse, at Værkets ensidige ændring af  

 arbejdstiden var i strid med § 4, jf. § 11, i overenskomsten af 21. marts  

 1987.
 Sagen blev behandlet på et mæglingsmøde den 5. juli 1988 og på et  

 fællesmøde den 26. september 1988. På møderne bestred man fra  

 arbejdsgiverside, at den nævnte ændring var overenskomststridig.
Vedrørende organisations- og arbejdsforholdene på Værket er det oplyst, at  

 Værket både er medlem af Jernets Arbejdsgiverforening og af Sammenslutningen  

 af Havne- og Købmandsorganisationer i Danmark.
Arbejdsforholdene vedrørende  

 driften af Værket er reguleret af overenskomsten mellem Jernets  

 Arbejdsgiverforening og CO-Metal.
Der er ansat ca. 300 arbejdere på Værket, hvoraf ca. 140 er medlemmer af  

 Specialarbejderforbundet. 100 af disse medlemmer arbejder på selve Værket  

 efter Jernets overenskomst.
De øvrige er beskæftiget på havnen.
Også disse  

 medlemmer arbejder for langt de flestes vedkommende efter Jernets  

 overenskomst.
Der er under domsforhandlingen afgivet vidneforklaring af  

 sektorleder Niels  Erik Petersen, overingeniør  Bent Møller-Jensen og  

 personalechef  Finn  Sørensen, alle fra Sønderjyllands Højspændingsværk.
Der  

 er endvidere afgivet vidneforklaring af underdirektør i Sammenslutningen af  

 Havne- og Købmandsorganisationer i Danmark,  Kristen Brock, og af formanden  

 for Specialarbejderforbundets Aabenraa afdeling,  Henry Andersen.
Niels Erik Petersen har forklaret, at losningen af de store kulbåde  

 varetages af ca. 20 af Værkets specialarbejdere, der arbejder i 3-holdsskift.  

 Desuden tilkaldes der havnearbejdere fra Aabenraa Havn.
Specialarbejderne  

 står for de »overordnede« funktioner (føring af truck og gummiged,  

 pasning af transportbånd og losseformænd). Havnearbejderne fra Aabenraa Havn  

 udfører navnlig arbejde med rengøring af lastrummene.
Alle specialarbejderne  

 bortset fra losseformændene arbejder efter Jernets overenskomst.  

 Losseformændene og havnearbejderne fra Aabenraa Havn arbejder efter  

 havneoverenskomsten.
Der er tale om et udpræget teamwork.
Det er derfor  

 nødvendigt, at holdene begynder og slutter samtidig.
Bent Møller-Jensen har forklaret, at aftalen af 23. april 1987 blev  

 indgået efter ret langvarige forhandlinger.
Man ønskede fra Værkets sider at  

 opnå en sanering af en række forskellige regler om arbejdstid og pauser.  

 Dette blev opnået.
Der er tale om fælles forhandling med alle faggrupperne,  

 herunder de specialarbejdere, som arbejdede på havnen.
Disse var  

 repræsenteret af  Gerhard Steppart, der var medlem af bestyrelsen for  

 Specialarbejderforbundets Aabenraa afdeling.
Steppart, der nu er afgået ved  

 døden, havde altid repræsenteret de specialarbejdere, som arbejdede på  

 havnen, og det var vidnets opfattelse, at den indgåede aftale også omfattede  

 de havnearbejdere fra Aabenraa Havn, som assisterede ved losningen af de  

 store kulbåde.
Spørgsmålet blev dog ikke specielt fremdraget under  

 forhandlingerne.
Når der i § 4 i overenskomsten af 21. marts 1987 tales om  

 »arbejdsholdene« sigter dette efter hans mening til kranførere,  

 gummigedsførere og de arbejdere, der passede transportbåndene.
Kristen Brock har forklaret, at han var med til at forhandle § 4 i  

 overenskomsten af 21. marts 1987. Forhandlingerne foregik i  

 Forligsinstitutionen. § 4 er »skræddersyet« til forholdene på  

 Højspændingsværket.
Man var klar over, at der var forhandlinger i gang om  

 ændring af arbejdstiden.
Man valgte derfor at udforme § 4 således, at det  

 blev oplyst, hvad arbejdstiden var »for tiden«.
Man mente  

 herigennem at have taget højde for eventuelle ændringer.
Henry Andersen har forklaret, at de forhandlinger, som førte til aftalen  

 af 23. april 1987, kun angik de arbejdere, som var ansat ved Værket.
Aftalen  

 er derfor uden betydning for havnearbejderne. Ændring af deres arbejdstid  

 kræver efter § 11 i overenskomsten af 21. marts 1987 en aftale mellem  

 Specialarbejderforbundet og arbejdsgiverforeningen, og en sådan aftale er  

 ikke indgået.  Gerhard Steppart havde intet mandat til at forhandle for  

 havnearbejderne.
Han dækkede kun de specialarbejdere på Værket, som gjorde  

 tjeneste i havnen.
Til støtte for påstanden har klagerne anført, at Værket har handlet  

 overenskomststridigt ved ensidigt at ændre arbejdstiden for havnearbejderne  

 fra kl. 6 til kl. 7. Det kan muligvis give anledning til en vis tvivl,  

 hvorledes § 4 i overenskomsten af 21. marts 1987 skal forstås, men når § 4  

 sammenholdes med § 11, er det klart, at Værket har været uberettiget til  

 ensidigt at ændre arbejdstiden.
At det er arbejdstiden for havnearbejderne,  

 som er afgørende, bestyrkes også af praksis forud for omlægningen af  

 arbejdstiden.
Arbejdstiden på Værket begyndte tidligere kl. 6.30. Desuagtet  

 mødte Værkets specialarbejdere, når de arbejdede med losningen af de store  

 både, kl. 6, d.v.s. på det tidspunkt, hvor havnearbejderne mødte.
Overenskomsten af 21. marts er ikke ændret ved aftalen af 23. april 1987,  

 som var resultatet af en lønforhandling mellem Værket og de arbejdere, som  

 var dækket af Jernets overenskomst.  Gerhard Steppart repræsenterede de  

 specialarbejdere fra Værket, som arbejdede på havnen.
Også disse var -  

 bortset fra losseformændene - omfattet af Jernets overenskomst.
Derimod  

 havde Steppart, som forklaret af  Henry Andersen, intet mandat til at  

 forhandle på havnearbejdernes vegne.
Efter overenskomstens § 11 kræver en  

 ændring af arbejdstiden en aftale med bestyrelsen for Aabenraa afdelingen,  

 og Steppart havde ingen bemyndigelse til at tegne bestyrelsen.
 Sammenslutningen af Havne- og Købmandsorganisationer og Foreningen af  

 Arbejdsgivere ved Aabenraa Havn har gjort sig delagtige i overenskomstbruddet  

 ved ikke på mæglingsmødet og fællesmødet at have erkendt, at der forelå et  

 overenskomststridigt forhold.
Indklagede har til støtte for frifindelsespåstanden anført, at omlægningen  

 af arbejdstiden ikke var i strid med overenskomstens § 4. § 4 fastsætter ikke  

 en bestemt arbejdstid, men foreskriver, at arbejdstiden skal følge  

 arbejdsholdene ved havnen.
Med dette udtryk sigtes der til de  

 specialarbejdere fra Værket, som forestod losningen.
Når arbejdstiden for  

 disse specialarbejdere ændredes som følge af aftalen af 23. april 1987, var  

 det af hensyn til gennemførelsen af losningsarbejdet nødvendigt, at de  

 havnearbejdere, som assisterede ved losningen, mødte samtidig med  

 specialarbejderne fra Værket.
Det er uden betydning, at § 4 angiver  

 arbejdstiden, idet det fremgår af teksten, at der alene er tale om en  

 gengivelse af den arbejdstid, som var gældende på tidspunktet for  

 overenskomstens indgåelse, jf. ordene »for tiden«.
Den ændring af  

 arbejdstiden, som blev foretaget pr. 1. september 1987, er derfor ikke i  

 strid med § 11. Denne bestemmelse angår - i modsætning til § 4, stk. 2 - ikke  

 specielt forholdene ved Værkets havn.
Aftalen af 23. april 1987 omfattede også havnearbejderne.
Dette fremgår af  

 underskrifterne på aftalen, hvor aftalen angives tiltrådt af SID-havnen.  

 Værket kunne med føje gå ud fra, at  Gerhard Steppart, som var medlem af  

 bestyrelsen for Specialarbejderforbundets Aabenraa afdeling, også forhandlede  

 for havnearbejderne.
Ellers ville han alene have repræsenteret de 2  

 losseformænd, som arbejdede efter havneoverenskomsten.
 Arbejdsretten skal udtale:
Overenskomsten af 21. marts 1987 regulerer arbejdsforholdene for medlemmer  

 af Specialarbejderforbundet i forbindelse med arbejdet ved Aabenraa Havn og  

 ved Ensted Havn.
Overenskomsten indeholder forskellige særregler for arbejdet  

 ved Ensted Havn, herunder § 4, stk. 2, der f.s.v. angår losning af kul ved  

 Ensted Havn fastlægger en anden arbejdstid end den i øvrigt gældende.
Når det  

 i § 4, stk. 2, foreskrives, at arbejdstiden f.s.v. angår dette arbejde følger  

 arbejdsholdene der, findes det mest nærliggende at forstå bestemmelsen  

 således, at der hermed sigtes til arbejdstiden for de specialarbejdere fra  

 Værket, som forestår arbejdet med losningen af kul.
Når arbejdstiden for  

 disse arbejdere som følge af aftalen af 23. april 1987 blev ændret pr. 1.  

 september 1987, følger det herefter af § 4, stk. 2, at også arbejdstiden for  

 de havnearbejdere, som assisterer ved losning af kul, ændres tilsvarende.
Da  

 arbejdet ved losning af kul foregår i 3-holdsskift, medfører dette, at  

 arbejdstiden for det første hold begynder kl. 7. Angivelsen i § 4, stk. 2, af  

 arbejdstiden for de 3 hold kan ikke føre til andet resultat, idet det fremgår  

 af ordene »for tiden«, at der alene er tale om en angivelse af  

 arbejdstiden på tidspunktet for overenskomstens indgåelse.
Overenskomstens §  

 11 indebærer et forbud mod ensidige ændringer, som går ud over, hvad der  

 følger af overenskomsten.
Da ændringen af arbejdstiden ved Ensted Havn efter  

 det foran anførte er sket i overensstemmelse med § 4, stk. 2, findes heller  

 ikke § 11 at være tilsidesat.
 Arbejdsretten tager herefter indklagedes frifindelsespåstand til følge.
 T h i k e n d e s f o r r e t :
 Indklagede, Dansk Arbejdsgiverforening for Sammenslutningen af Havne- og  

 Købmandsorganisationer i Danmark for For Foreningen af Arbejdsgivere ved  

 Aabenraa Havn for Sønderjyllands Højspændingsværk, frifindes.
 I sagsomkostninger betaler klagerne, Landsorganisationen i Danmark for  

 Specialarbejderforbundet i Danmark, 2.000 kr. til Arbejdsretten.
