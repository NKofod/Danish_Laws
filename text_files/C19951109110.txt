 Skrivelse til samtlige amter, statsamter samt Københavns  

 overpræsidium.
Vestre Landsret afsagde den 15. december 1994 kendelse om genoptagelse af  

 en faderskabssag i medfør af retsplejeloven § 456 r, stk.4. Under sagen havde  

 moderens tidligere samlever nedlagt påstand om genoptagelse med henblik på at  

 kunne anerkende faderskabet.
Faderskabssagen var oprindeligt blevet hævet ved  

 byretten, uden at faderskabet var fastslået, idet barnet var blevet adopteret  

 af moderens nuværende ægtefælle.
 Kendelsen er trykt i UfR 1995.249.
 Civilretsdirektoratet finder, at kendelsen giver anledning til at foretage  

 en justering af praksis med hensyn til henlæggelse af faderskabssager uden at  

 faderskabet er fastslået.
Som bekendt fastsætter adoptionscirkulærets § 20, at en adoptionssag som  

 hovedregel ikke sættes i bero på en faderskabssag.
Adoptionssagen sættes dog  

 i bero, hvis det er muligt, at moderens nuværende eller tidligere ægtefælle  

 kan være faderen, eller hvis det er sandsynligt, at en mand vil anlægge sag  

 for at få overført forældremyndigheden.
 Efter Civilretsdirektoratets opfattelse bør landsrettens kendelse føre  

 til, at adoptionssagen også sættes i bero, hvis adoptionsmyndighederne er  

 bekendt med, at der er en mand, der ønsker at blive anerkendt som fader, hvis  

 den pågældende efter de regler, der gælder for behandling af faderskabssager,  

 har mulighed derfor.
 Adoptionsmyndighederne må i disse tilfælde rette henvendelse til den  

 myndighed, der behandler faderskabssagen, og der søge oplyst, om den  

 pågældende mand har mulighed for at blive anerkendt som fader.
 En faderskabssag bør således ikke sættes i bero på en adoptionssag, hvis  

 der er en mand, der kræver at blive anerkendt som fader, og den pågældende  

 efter de regler, der gælder for behandling af faderskabssager, har mulighed  

 derfor.
