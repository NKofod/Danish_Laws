Nr BTL 25 Betænkning over Forslag til lov om ændring af retsplejeloven (Fri proces  

 og retshjælp)   

 Nr L 25 1987-88, 2. samling Afgivet af Retsudvalget Afgivet: 19880616 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Udvalgsarbejdet har i øvrigt formet sig som en fortsættelse af  

 udvalgsbehandlingen af et tilsvarende lovforslag fremsat af justitsministeren  

 i 1. samling (L 16).
 Der er af justitsministeren, af et flertal og af et mindretal stillet  

 ændringsforslag, hvorom henvises til de ledsagende bemærkninger.
 Et af udvalgets spørgsmål er optrykt som bilag til betænkningen tillige  

 med justitsministerens svar herpå.
Et flertal (udvalget med undtagelse af Fremskridtspartiets medlem)  

 kan tiltræde justitsministerens indstilling vedrørende en forhøjelse af  

 statens tilskud til retshjælpsinstitutionerne, idet flertallet dog må  

 forudsætte, at staten fortsat øger tilskuddet til de private  

 retshjælpsinstitutioner og orienterer udvalget herom inden udgangen af det  

 kommende folketingsår.
Dette giver de private retshjælpsinstitutioner  

 mulighed for at fastholde det hidtidige aktivitetsniveau samt at forbedre  

 retshjælpstilbudet til borgerne, hvilket flertallet finder påkrævet.
Flertallet finder det hensigtsmæssigt, at retshjælpsudvalget får mulighed  

 for at færdiggøre sit arbejde og dermed opfylde sit kommissorium.
Flertallet  

 skal henstille til justitsministeren, at den endelige betænkning foreligger  

 inden udgangen af folketingsåret 1990-91.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med de  

 under nr. 1 og nr. 3 stillede ændringsforslag.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med de stillede  

 ændringsforslag.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
Ændringsforslag Til § 1 Af et flertal (udvalget undtagen FP):
 1) Efter nr. 5 indsættes som nyt nummer:
 » 01. Efter § 330 indsættes som ny paragraf:
» § 330 a.
Indtægts- og beløbsgrænser, der fastsættes i medfør  

 af § 330, stk. 3, reguleres hvert år pr. 1. januar på grundlag af  

 reguleringspristallet for juli i det foregående år.
Beløbene reguleres med  

 samme procent som den, hvormed reguleringspristallet er ændret i forhold til  

 pristallet for januar 1988. Den nævnte procentvise regulering beregnes med  

 een decimal.
De efter procentreguleringen fremkomne beløb afrundes opad til  

 nærmeste med 1.000 delelige kronebeløb.
Stk. 2. Justitsministeren bekendtgør hvert år, hvilke reguleringer der  

 skal finde sted.«» Af et mindretal (S og SF):
 2) Nr. 9 udgår.
 Af justitsministeren, tiltrådt af et flertal (udvalget  

 undtagen FP):
Til § 2 3) Efter stk. 1 indsættes som nyt stykke:
»Stk. 2. Fra lovens ikrafttræden dækker retshjælpsforsikringer egne  

 sagsomkostninger, såfremt forsikringstageren har fri proces.
Eksisterende  

 policer behøver ikke forsynes med påtegning herom.
Forsikringstageren kan  

 ikke opsige forsikringsaftalen på grund af en forhøjelse af præmien, der  

 alene er begrundet med den ændring af forsikringen, der følger af 1.  

 pkt.« Bemærkninger Til nr. 1 Forslagsstillerne finder det særdeles uheldigt, at indtægtsgrænserne ikke  

 har været reguleret siden 1981. For at undgå en gentagelse af dette foreslås  

 det, at der indføres en dyrtidsregulering af indtægts- og beløbsgrænserne.
Til nr. 2 Når en person har dokumenteret et behov for at få bevilget fri proces,  

 synes det ikke rimeligt, at der skal betales et gebyr for at få fri proces.
Til nr. 3 Baggrunden for ændringsforslaget er de overgangsspørgsmål, som  

 lovforslagets § 1, nr. 3, medfører for eksisterende retshjælpsforsikringer.  

 Efter § 1, nr. 3, indsættes et nyt stk. 2 i retsplejelovens § 330, således at  

 en bevilling til fri proces alene omfatter de omkostninger ved sagen, der  

 ikke er dækket af en retshjælpsforsikring eller anden form for forsikring.
Efter § 4 i de gældende fællesbetingelser for retshjælpsforsikring, der er  

 gengivet i retshjælpsudvalgets betænkning side 178, dækker forsikringen ved  

 fri proces (uden fradrag af selvrisiko) alene de af retten pålagte  

 omkostninger til modparten.
Retshjælpsforsikringen dækker således ikke egne  

 sagsomkostninger, der hidtil udelukkende har været dækket af staten, jf.  

 retsplejelovens § 332, stk. 1.
Da forsikringsdækningen ved forslaget til § 330, stk. 2, gøres principal i  

 forhold til fri proces, skal forsikringen ud over omkostninger til modparten  

 tillige dække egne sagsomkostninger.
Dette nødvendiggør en ændring af § 4 i  

 de enkelte forsikringspolicer og en eventuel (mindre) præmieforhøjelse, der  

 uden særlig lovhjemmel alene kan ske med 1 års varsel til første  

 hovedforfaldsdato.
For at opnå en ensartet og samtidig ikrafttræden af de nye  

 forsikringsbetingelser allerede ved lovens ikrafttræden foreslås, at alle  

 retshjælpsforsikringer fra dette tidspunkt dækker egne sagsomkostninger ved  

 fri proces, uden at policen skal forsynes med påtegning herom.
Samtidig  

 fastsættes, at forsikringstageren ikke kan opsige forsikringsaftalen på grund  

 af en forhøjelse af præmien, der alene er begrundet i den nævnte ændring af  

 forsikringen.
 Det kan oplyses, at en tilsvarende ikrafttrædelsesbestemmelse bl.a. blev  

 anvendt i forbindelse med en forhøjelse af forsikringsdækningen ved  

 færdselsulykker (færdselslovens § 142).
Det kan endvidere oplyses, at spørgsmålet om den nærmere udformning af  

 bestemmelsen har været drøftet med Assurandør-Societetet.
Societetet har  

 foreslået, at reglen affattes således, at retshjælpsforsikringen dækker egne  

 sagsomkostninger, men med fradrag af den for retshjælpsforsikringen gældende  

 selvrisiko.
 Assurandør-Societetet har i den forbindelse henvist til, at det i  

 retshjælpsudvalgets betænkning side 120 er anført, at der vil »være  

 mulighed for fri procesdækning for de omkostninger, der i det enkelte  

 tilfælde ikke dækkes af forsikringen, herunder for selvrisikobeløbet  

 og omkostninger, der ligger ud over forsikringens makimum«.
 Efter § 5 i fællesbetingelserne for retshjælpsforsikring kan selskabets  

 ydelse for en forsikringsbegivenhed ikke overstige 30.000 kr. (inkl. moms) ud  

 over sikredes selvrisiko, der andrager de første 10 pct. af de samlede  

 omkostninger, dog mindst 500 kr. og højst 3.000 kr.
Efter Justitsministeriets opfattelse bør der ikke på denne måde foretages  

 en så væsentlig udhuling af lovforslagets grundlæggende princip om at gøre  

 retshjælpsforsikringen til den primære sikring mod befolkningens  

 procesudgifter.
Hertil kommer, at der som nævnt ovenfor ikke efter de  

 gældende forsikringsbetingelser ved retshjælpsforsikringens dækning af  

 omkostninger til modparten sker fradrag af selvrisiko.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Inge Dahl-Sørensen (V) Pia Kjærsgaard (FP) Kirsten Lee  

 (RV) Nør Christensen (CD) Kofod-Svendsen (KRF) Erling Christensen (S) Ole  

 Espersen (S) Søren Hansen (S) Tove Lindbo Larsen (S) Lissa Mathiasen (S)  

 Carsten Andersen (SF) Leif Hermann (SF) Ebba Strange (SF) nfmd.
Bilag 1 Et af udvalgets spørgsmål til justitsministeren og dennes svar herpå Spørgsmål 3:
»Ministeren bedes konkretisere sine bemærkninger i svarene på  

 spørgsmål 15 og spørgsmål 24 til L 16 (1. samling) om ministerens  

 overvejelser om en styrkelse af retshjælpsinstitutionerne.« Svar:
 Det kan oplyses, at statens tilskud til retshjælpsinstitutionerne på  

 Justitsministeriets bidrag til finanslovforslaget for 1989 vil blive sat til  

 6,0 mio. kr., dvs. en forhøjelse fra 1988 på 1,6 mio. kr. svarende til en  

 stigning på 36 pct.
 Justitsministeriet vil endvidere i de kommende år overveje yderligere  

 forhøjelser på baggrund af de indhøstede erfaringer og de modtagne  

 ansøgninger om tilskud m.v.
 Om udviklingen i størrelsen af de hidtidige bevillinger på området  

 henvises i øvrigt til retshjælpsudvalgets betænkning nr. 1113/1987, side 87.
Tillægsbetænkningen Udvalget har, efter at lovforslagene ved 2. behandling blev henvist til fornyet udvalgsbehandling, behandlet disse i to møder og har herunder stillet spørgsmål til justitsministeren, som denne har besvaret skriftligt og i samråd.
 Der er af et flertal stillet ændringsforslag til det under II nævnte  

 lovforslag, hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) det under I anførte lovforslag til vedtagelse  

 uændret og det under II anførte lovforslag til vedtagelse med det  

 stillede ændringsforslag.
 Flertallet bemærker vedrørende det under II anførte lovforslag, at man  

 ikke i forbindelse med behandlingen af lovforslaget har taget stilling til,  

 hvorledes indkomstgrundlaget i forbindelse med de økonomiske betingelser for  

 at kunne få fri proces og advokatretshjælp skal beregnes, herunder hvorvidt  

 man skal undlade at medtage det beregnede formueafkast i indkomstgrundlaget.
 Et mindretal (Fremskridtspartiets medlem af udvalget) indstiller de  

 under I og II anførte lovforslag til forkastelse.
Ændringsforslag til II.
Forslag til lov om ændring af retsplejeloven (Fri proces og retshjælp) (af Ole Espersen (S) og Leif Hermann (SF) m.fl.) Af et flertal (udvalget undtagen FP):
Til § 1 1) Nr. 10 udgår.
Bemærkninger Til nr. 1 Ændringsforslaget indebærer, at der ikke gives justitsministeren hjemmel  

 til at betinge en bevilling til fri proces af, at der indbetales et gebyr til  

 statskassen.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Inge Dahl-Sørensen (V) Pia Kjærsgaard (FP) Kirsten Lee  

 (RV) Nør Christensen (CD) Kofod-Svendsen (KRF) Erling Christensen (S) Ole  

 Espersen (S) Søren Hansen (S) Tove Lindbo Larsen (S) Lissa Mathiasen (S)  

 Carsten Andersen (SF) Leif Hermann (SF) Ebba Strange (SF) nfmd.
