Sag nr. 43: Gramex mod Lokalradioen Linie 1. Dækningsområde fastsat  

 til 280.000 indbyggere.
Linie 1, der er hjemmehørende på Frederiksberg,  

 krævede at blive anset for en ungdomsradio med en heraf følgende nedsættelse  

 af dækningsområdet.
Nævnet tiltrådte imidlertid den af Gramex fulgte praksis,  

 hvorefter en lokalradio kun kan anerkendes som en ungdomsradio, hvis dens  

 musikanvendelse dækker under 50 pct. af sendetiden.
Linie 1's musikanvendelse  

 dækkede væsentlig mere end 50 pct.
 I sag nr 43:
Lokalradioen Linie 1 mod Gramex blev af nævnet angående vederlag for benyttelse af litterære og  

 kunstneriske værker samt fotografier (Tvangslicensnævnet) den 20. marts 1991  

 afsagt sålydende kendelse:
 Ved kendelse af 10. april 1987 i en mellem Gramex og Sammenslutningen af  

 lokale radio- og TV-stationer som mandater for en række lokale  

 radiofoniforetagender verserende tvist om størrelsen af vederlaget i henhold  

 til ophavsretslovens § 47 bestemte Tvangslicensnævnet følgende:
 »Det vederlag, de af sagen omfattede lokalradioer i medfør af  

 ophavsretslovens § 47, jf. §§ 59 og 60, vil have at betale til Gramex  

 fastsættes således:
Lokalradioer med et dækningsområde på 50.000 indbyggere skal betale enten  

 50 øre pr. minut udsendelse af beskyttede fonogrammer, eller - i mangel af  

 afgivet specifikation af denne fonogrambenyttelse - 30 øre pr. minut af den  

 samlede sendetid af fonogrammer.
Ved dækningsområder mindre end, henholdsvis  

 større end 50.000 indbyggere formindskes henholdsvis forøges beløbene  

 proportionalt.« Efter en pristalsreguleringsbestemmelse fortsætter kendelsen således:
»Ved beregningen af dækningsgrundlaget skal der lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Eventuelle tvister herom afgøres af nævnet.  

 Afgiftsordningen fastsættes med virkning fra den 1. november 1986.« Efter afsigelsen af kendelsen opstod der mellem Gramex og en række  

 lokalradioer tvist om, hvorledes dækningsområdet nærmere skulle bestemmes,  

 idet Gramex gjorde gældende, at udgangspunktet er det faktiske indbyggertal i  

 den eller de kommuner, for hvilke nærradioen har sendetilladelse  

 (»sendeområdet«), mens lokalradioerne gjorde gældende, at det  

 dækningsområde, der er grundlaget for beregning af det vederlag, som  

 lokalradioerne skal erlægge til Gramex for offentlig fremførelse af  

 fonogrammer, udgøres af det faktiske antal lyttere.
 Denne tvist blev afgjort ved nævnets kendelse af 23. juni 1988, hvor  

 nævnet fastlagde dækningsområdet for de af sagen omfattede syv lokalradioer.  

 I begrundelsen for afgørelsen anførte nævnet bl.a.:
 »Det afgørende for vederlagskravets beregning er omfanget af  

 anvendelsen og fremførelsen af fonogrammerne, uden at det deri indgår, hvor  

 mange der faktisk modtager udsendelsen.
En lokalradio må som udgangspunkt antages at henvende sig til befolkningen  

 i det område, for hvilket den har sendetilladelse, og dens dækningsområde må  

 derfor som udgangspunkt ansættes til indbyggertallet i dette område.
Der kan  

 imidlertid forekomme tilfælde, hvor en sådan opgørelse ikke vil forekomme  

 rimelig.
Eksempelvis kan der være tilfælde, hvor lokalradioens sendestyrke  

 ikke tillader en tilfredsstillende dækning af hele sendeområdet - eller  

 omvendt rækker langt derudover, og der kan tænkes tilfælde, hvor en  

 lokalradio har en holdning - religiøs, politisk eller af anden art - der  

 medfører, at den af denne grund kun kan tænkes at have interesse for en  

 begrænset del af sendeområdets indbyggere.
Det er med henblik på sådanne mere  

 principielle vurderinger, at det i nævnets kendelse af 10. april 1987 er  

 udtalt, at der ved beregningen af dækningsgrundlaget skal lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Det har derimod ikke været tanken med denne passus, at der  

 skulle lægges vægt på lokalradioens faktiske lyttertal, heller ikke selv om  

 dette begreb kunne defineres og måles på forsvarlig vis.« I en senere kendelse af 28. marts 1989 vedrørende bl.a. den københavnske  

 lokalradio »The Voice« anførte Gramex, at man som udgangspunkt  

 lægger vægt på indbyggertallet i den kommune, hvor lokalradioen har  

 sendetilladelse (»sendeområdet«). I København og Frederiksberg kan  

 sendeområderne imidlertid ikke afgrænses efter kommunegrænsen, og disse 2  

 kommuner må derfor behandles som eet sendeområde med 560.000 indbyggere.
Til  

 gængæld er det i dette område udgangspunktet for Gramex, at dækningsområdet  

 ansættes til det halve indbyggertal - 280.000.
 Dette tal kunne så nedsættes eller begæres forhøjet efter de konkrete  

 forhold.
 Nævnet udtalte i kendelsen, at man kunne tiltræde det af Gramex valgte  

 udgangspunkt, og man fastlagde dækningsområdet for »The Voice« til  

 280.000 indbyggere.
I en § 47-erklæring til Gramex i efteråret 1989 angav Lokalradioen Linie 1  

 dækningsområdet til »unge på Frederiksberg«.
I skrivelse af 11.  

 september 1989 svarede Gramex, at for at blive registreret som en  

 ungdomsradio og dermed få reduceret taksten måtte der indsendes dokumentation  

 for målgruppen f.eks. i form af foreningsvedtægter og radioprogram.
I modsat  

 fald ville dækningsområdet blive sat til 280.000 indbyggere.
 I en erklæring af 8. januar 1990 angav lokalradioen dækningsområdet som:  

 »Unge på Frederiksberg, Antal: Max. 1000.« Det oplystes videre, at  

 sendetiden var 11 timer ugentlig, hvoraf ca. 8 med fonogrammer.
 Da Gramex fastholdt sit standpunkt og fremsendte opkrævninger  

 overensstemmende hermed, indbragte Linie 1 sagen for Tvangslicensnævnet den  

 14. juni 1990.
I skrivelse af 22. juni 1990 til nævnet anførte Gramex, at man efter  

 fornøden dokumentation fra Linie 1 efter den foreliggende praksis var rede  

 til at anerkende radioen enten som bydelsradio eller ungdomsradio.
I begge  

 tilfælde skulle der være tale om en begrænset musikanvendelse og en særlig  

 afgrænset målgruppe, til hvem udsendelserne retter sig.
Bydelsradioer på  

 Frederiksberg betaler vederlag til Gramex på grundlag af et indbyggertal på  

 87.000, og ungdomsradioer (radio lavet af unge for unge med brug af  

 grammofonplader som bindeled mellem udsendelserne) betaler udfra 42.000  

 personer - svarende til den gennemsnitlige andel af unge under 20 år i  

 Københavns og Frederiksberg kommuner.
Den 10. oktober 1990 forhandledes sagen i Tvangslicensnævnet.
Nævnet  

 udsatte sagen på yderligere forhandlinger mellem parterne.
 Det lykkedes imidlertid ikke parterne at opnå et forhandlingsresultat, og  

 sagen blev derfor påny forhandlet i nævnet den 4. februar 1991.
Der er forelagt nævnet vedtægter af 9. januar 1991 for Radio Linie 1, hvis  

 hjemsted angives at være Frederiksberg.
Vedtægternes § 2 er sålydende:
 »§ 2.
Foreningens formål er at drive radiovirksomhed.
Foreningen sender kun  

 radio -il borgere bosiddende i Frederiksberg kommune, fortrinsvis unge.« Linie 1 har oplyst, at man udlåner 2 1/2 time til partiet Fælles Kurs hver  

 uge, men at det ellers er fire 16-17 årige unge, der sender den resterende  

 tid til unge i Frederiksberg Kommune.
 Disse fire medarbejderes virksomhed er af foreningen beskrevet således:
 »Philip Hornung spiller op til bal med en masse nyheder fra ind- og  

 udland krydret med tidens dansemusik plus sladder om div. kunstnere.
Martin Bylov spiller sort soulmusik.
Og mens den funky rythme hamre der ud  

 af læser Martin Bylov lokalt stof op fra Frb. bladet.
 Martin Brynee er på sædvanlig vis oplagt til at tage lytterne med på en  

 rejse i tonernes verden med lokalt stof krydret med blandet musik.
Rasmus Lassen kridter skoene med en bred musik flade der når ud i selv den  

 mindste krog samt lokalt stof og sladder om div. kunstnere.« Endvidere er der forelagt nævnet et program for Linie 1 for en lørdag -  

 søndag i august 1990.
 I skrivelse af 23. januar 1991 til nævnet har Gramex bl.a. anført:
»Som anført i Gramex skrivelse til nævnet af 22. juni 1990 og nævnt  

 under den mundtlige forhandling af sagen den 10. oktober 1990 kan der kun ske  

 en reduktion af beregningsgrundlaget, såfremt en lokalradio kan dokumentere  

 at have en særlig afgrænset målgruppe, til hvem radioen retter sig.
Ifølge  

 praksis gives der ingen reduktion til radioer, hvis programmer hovedsageligt  

 består i afspilning af fonogrammer.
Det fremgår af den af radioen afgivne erklæring om brug af fonogrammer  

 (underskrevet af Marion Næsgart den 8. januar 1990), at radioen har en  

 fonogramanvendelse på ca. 72% af den samlede sendetid. - I sin skrivelse til  

 Gramex af 22. januar 1991 (der i kopi er fremsendt direkte til nævnet) har  

 radioen opgivet sin fonogramanvendelse til 64,3% af den samlede sendetid,  

 hvilken som dokumenteret for nævnet i mellemtiden er blevet udvidet  

 væsentligt.
En så høj musikprocent svarer i realiteten til, at mere end 80%  

 af udsendelserne er rene grammofonpladeudsendelser med mellemliggende  

 præsentation af pladerne. - Musik kender ingen grænser, og derfor må  

 Lokalradioen Linie 1 betale vederlag til Gramex på linie med andre radioer i  

 København og Frederiksberg.
Gramex fremlagde den 10. oktober 1990 for nævnet en oversigt over  

 dækningsområder for lokalradioer med sendetilladelse i København og  

 Frederiksberg. - Bydelsradioer betaler på grundlag af indbyggertallet i den  

 bydel, som den pågældende radio skal betjene, og udregnes på grundlag af  

 befolkningsstatestikken offentliggjort af Københavns Kommunes statistiske  

 kontor.
På tilsvarende måde betaler »bydelsradioer« på  

 Frederiksberg på grundlag af indbyggertallet i denne kommune.' I skrivelse af 25. januar 1991 til nævnet har Radio Linie 1 bl.a. anført:
 »Vi har som I er bekendt med, afsendt den dokumentation, som Gramex  

 har bedt os om, og vil derfor stadig ikke acceptere et dækningsområde på  

 280.000 indbyggere.
 Vi mener, at vi har bevist over for Gramex, at vi er en Ungdoms/-  

 bydelsradio, som sender primært til unge i Frederiksberg Kommune, det har  

 Gramex forbeholdt sig at vi var, hvis den dokumentation som Gramex forlangte  

 var tilfredsstillende, dette har vi stadigt intet svar på.
 Vi mener, at den fremgangsmåde Gramex fører over for små lokalradioer som  

 os selv, i forbindelse med dækningsområde er meget kritisabel.
 I Københavns Kommune har Gramex over for Ungdoms/bydelsradioer en helt en  

 fremgangsmåde, det er ikke hele Københavns Kommunes befolkning, som danner  

 grundlag for dækningsområdet, men kun en bydel i Københavns Kommune.
 Vi mener, at dette kan betragtes sådan, at vi ønsker at sende til en  

 gruppe af unge mennesker i aldersgruppen 7-19 år, dem findes der ifølge  

 Frederiksberg Information i 1989 (90) ialt 7.822 af, det er ialt 9,1 % af  

 Frederiksbergs befolkning.
 Derudover skal vi gøre opmærksom på, at der ikke i Frederiksberg Kommune  

 er 87.000 indbyggere, da befolkningen i den kommune er faldet, og nu ligger,  

 ifølge tallene fra Frederiksberg Information i 1989, på 85.327.
 Som det fremgår, af det brev dateret den 22.01.1991, fra Linie 1 til  

 Gramex, (kopi til Tvangslicensnævnet), er langt under 80 % af vores  

 udsendelser direkte musik programmer, der er naturligvis musik i  

 programmerne, men det er nyheder på Frederiksberg, sladder om kunstnere, osv.  

 der er krydret med »the hotest music«.
Gramex skriver også, og dermed opstår tvivl, om vores musikprocent, vi har  

 ikke før nu ført statestik over vores musikprocent, og da vi har nævnt nogle  

 tal skulle disse tages med forbehold.
Derfor vil vi nu slå det helt fast med  

 disse beviser, at vores musikprocent ligger i gennemsnit omkring 65 % Gramex har påstået dækningsgrundlaget for Linie 1 fastsat til 280.000  

 indbyggere.
 Linie 1 har påstået dækningsgrundlaget fastsat til principielt 1.000  

 indbyggere (faktisk lyttertal), subsidiært til halvdelen af Frederiksbergs  

 indbyggertal på 85.000, mest subsidiært til et højere tal, dog lavere end  

 280.000.
 Parterne har i det væsentlige procederet i overensstemmelse med det i  

 deres skrivelser af 23. og 25. januar 1991 anførte.
Gramex har herunder fremhævet, at en lokalradio kun kan anerkendes som  

 ungdomsradio, hvis musikanvendelsen dækker under 50% af sendetiden, og det  

 øvrige program klart indicerer, at der er tale om udsendelser, der særligt  

 retter sig til unge.
Da linie 1s udsendelser ikke opfylder nogen af disse  

 betingelser, må man betale efter det almindelige dækningsområde i  

 København-Frederiksberg, 280.000 indbyggere.
Linie 1 har anført, at det er godtgjort, at programudbuddet, herunder den  

 spillede musik, i den grad er beregnet på et ungt publikum, at betingelserne  

 for at kunne anerkendes som en ungdomsradio er opfyldt.
Gramex' påstand vil  

 medføre en afgift i 1990 på over 60.000 kr., hvilket er helt urimeligt henset  

 til, at Linie 1s øvrige udgifter i 1990 udgjorde omkring 60.000 kr.
 Nævnet skal udtale:
 Nævnet kan tiltræde den af Gramex fulgte praksis, hvorefter en lokalradio  

 kun kan anerkendes som en ungdomsradio - med deraf følgende nedsættelse af  

 dækningsområdet - såfremt dens musikanvendelse dækker under 50% af  

 sendetiden, og det øvrige program klart er rettet mod et ungt publikum.
 Linie 1 erkender, at musikanvendelsen dækker væsentlig mere end 50% af  

 sendetiden og har ikke godtgjort, at dens øvrige program i særlig grad er  

 rettet mod unge lyttere.
 Under disse omstændigheder savnes der grundlag for at fastsætte  

 dækningsgrundlaget for Linie 1 lavere end 280.000 indbyggere der er  

 udgangspunktet for lokalradioer i København-Frederiksberg området.
 Herefter tages den af Gramex nedlagte påstand til følge.
 Thi bestemmes:
 Dækningsområdet for klageren Lokalradioen Linie 1 fastsættes til 280.000  

 indbyggere.
