Fremsat den 30. september 2014 af Nikolaj Villumsen (EL), Stine Brix (EL) og Frank Aaen (EL) Forslag til folketingsbeslutning om støtte til kurdernes kamp mod ISIL i Syrien Folketinget pålægger regeringen at arbejde aktivt for, at der sendes våben og humanitær hjælp til de kurdiske områder i Syrien, så de kurdiske styrker kan forsvare sig mod angreb fra terrororganisationen ISIL og beskytte civilbefolkningen mod alvorlige overgreb.
Bemærkninger til forslaget Situationen i de kurdiske områder i Syrien er meget alvorlig.
ISIL har i snart 2 uger angrebet Kobanikantonen og fordrevet titusinder af civile.
De kurdiske forsvarsstyrker har i flere år holdt stand mod ISIL, men de er trængt i defensiven, efter at ISIL erobrede tunge amerikanske våben fra den irakiske hær i Mosul.
 De kurdiske forsvarsstyrker har derfor akut behov for især panserværnsvåben mod de angribende kampvogne, hvis de skal kunne forsvare Kobani, hvor der opholder sig omkring 400.000 civile, og de to andre kurdiske kantoner, der samlet er hjem for 3 millioner civile kurdere, arabere og kristne.
Tyrkiet har indtil nu forhindret, at der er kommet våben til de kurdiske områder i Syrien til forsvaret mod ISIL.
Det er imidlertid afgørende, at der kommer våben og humanitær hjælp til de kurdiske områder.
Beslutningsforslaget pålægger Danmark at arbejde for, at der kommer våben og humanitær hjælp til forsvaret af de kurdiske områder i Syrien, dels ved at lægge pres på Tyrkiet for at åbne grænsen til disse områder for våben og humanitær hjælp, dels ved at der på linje med leveringen af våben til de kurdiske styrker i Nordirak leveres våben til de kurdiske styrker i Syrien.
Våbnene til de kurdiske styrker i Syrien skal leveres hurtigst muligt, så den humanitære katastrofe omkring Kobani kan afværges.
Skriftlig fremsættelse Nikolaj Villumsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om støtte til kurdernes kamp mod ISIL i Syrien.
(Beslutningsforslag nr.
B 124) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
