Nr LSF 177 Forslag til Lov om forlængelse af Danmarks deltagelse i det skandinaviske  

 luftfartssamarbejde Fremsat af trafikministeren (Bjørn Westh) den 26. februar 1997 Vedtaget ved tredjebehandling den 17. april 1997 Lov nr. 330 af 14/05/1997 § 1. Trafikministeren bemyndiges til at træffe de  

 foranstaltninger, som er nødvendige for en forlængelse af Danmarks deltagelse i det skandinaviske luftfartssamarbejde med 15 år for perioden 1. oktober 2005 til og med 30. september 2020.
 § 2. Uanset § 77, stk. 1, i lov om luftfart, jf. lovbekendtgørelse  

 nr. 162 af 7. marts 1994 med senere ændringer, kan der meddeles SAS Danmark  

 A/S tilladelse til at lade Scandinavian Airlines System udføre erhvervsmæssig  

 luftbefordring af passagerer, post og gods alene mellem to steder inden for  

 riget.
Oprindeligt fremsat forslag § 1.
Trafikministeren bemyndiges til at træffe de foranstaltninger, som er nødvendige for en forlængelse af Danmarks deltagelse i det skandinaviske luftfartssamarbejde med 15 år for perioden 1. oktober 2005 til og med 30. september 2020.
 § 2.
 Uanset § 77, stk. 1, i lov om luftfart, jf. lovbekendtgørelse nr. 162 af  

 7. marts 1994 med senere ændringer, kan der meddeles SAS Danmark A/S  

 tilladelse til at lade Scandinavian Airlines System udføre erhvervsmæssig  

 luftbefordring af passagerer, post og gods alene mellem to steder inden for  

 riget.
Bemærkninger til lovforslaget Almindelige bemærkninger 1. Indledning.
 Siden 1946 har de tre skandinaviske luftfartsselskaber, Det Danske  

 Luftfartselskab A/S (DDL), Det Norske Luftfartselskap A/S (DNL) og  

 Aktiebolaget Aerotransport (ABA), der i 1996 skiftede navn til henholdsvis  

 SAS Danmark A/S og SAS Norge ASA samt for ABA's vedkommende efter en fusion  

 med Svensk Interkontinental Lufttrafik AB (SILA) til SAS Sverige AB (publ),  

 drevet lufttrafik i fællesskab.
 Indtil 1948 var der tale om interkontinental trafik på Amerika, og  

 samarbejdet foregik under betegnelsen Scandinavian Airlines System (SAS),  

 Overseas Division (OSAS), ved at de tre selskaber indskød materiel i  

 forholdet 2:2:3, nemlig DDL 2/7, DNL 2/7 og ABA 3/7. Virksomheden blev drevet  

 for fælles regning, således at rettigheder og forpligtelser samt gevinst og  

 tab blev delt mellem selskaberne i forhold til deres andele i konsortiet.
 Dette samarbejde blev i 1948 udvidet til også at omfatte lufttrafik på  

 linier i Europa, Orienten og Afrika, hvilket skete under navnet Scandinavian  

 Airlines System, European Division (ESAS). Den indenlandske rutetrafik i  

 Danmark, Norge og Sverige blev fortsat varetaget af de tre nationale  

 selskaber hver for sig.
I 1948 blev skandinavisk luftfart således udført af fem forskellige  

 organisationer, og da dette de følgende år skete med utilfredsstillende  

 økonomiske resultater blev der indledt undersøgelser af, om samarbejdet burde  

 søges opretholdt i en rationaliseret og effektiv form.
Resultatet af dette  

 arbejde var et forslag om, at SAS burde drives som en virksomhed, og at dette  

 nye SAS konsortium skulle overtage al luftfartsvirksomhed udført af de tre  

 selskaber og OSAS samt ESAS.
SAS konsortiet skulle efter forslaget drives  

 under et for fælles regning og risiko, således at rettigheder og  

 forpligtelser, gevinst og tab skulle fordeles mellem de tre selskaber i  

 forhold til deres interessentandele i SAS.
Selskaberne skulle således ophøre  

 med at drive selvstændig luftfartsvirksomhed og alene fremme dette formål som  

 interessenter i SAS.
Forslaget fik principiel tilslutning i de tre selskaber under forudsætning  

 af, at vedkommende myndigheder i de tre lande godkendte forslaget, og der  

 samtidig blev opnået enighed om en række praktiske spørgsmål.
Ved et  

 skandinavisk trafikministermøde den 8. maj 1950 blev der opnået enighed om,  

 at det skandinaviske luftfartssamarbejde burde fortsætte, og der blev nedsat  

 et embedsmandsudvalg, der afgav betænkning den 16. oktober 1950 angående  

 udvidelse af det skandinaviske luftfartssamarbejde inden for SAS.
Dette udvalg tilsluttede sig forslaget om et udvidet SAS-samarbejde og  

 foreslog, at en mellem de tre selskaber for en periode af 25 år indgået  

 samarbejdsaftale (konsortialoverenskomsten) blev godkendt af de tre landes  

 regeringer.
Konsortiet havde et betydeligt kapitalbehov, som hovedsagelig  

 skulle dækkes af moderselskaberne i forholdet 2:2:3, idet den risikobærende  

 kapital i de tre moderselskaber skulle indskydes med lige store beløb af  

 henholdsvis staten og private aktieinteresser i de tre lande, hvorved der  

 ville blive tale om samarbejde på lige fod mellem statslige og private  

 aktieinteresser.
 Samtidig blev det i betænkningen foreslået, at de tre landes samlede  

 indsats i international rutetrafik burde koncentreres hos det nye selskab,  

 hvorved SAS ville opnå en faktisk fortrinsret til rutetrafik.
 Betænkningen dannede grundlag for lovforslag nr. 51 om Danmarks deltagelse  

 i det skandinaviske luftfartssamarbejde, der blev fremsat den 7. december  

 1950. Det fremgår af bemærkningerne hertil, at konsortialoverenskomsten i  

 lighed med, hvad der havde været tilfældet med OSAS- og ESAS-aftalerne,  

 skulle godkendes af ministeren, hvilket kunne ske i medfør af luftfartsloven.  

 Tilsvarende kunne de af udvalget behandlede koncessionsspørgsmål formentlig  

 løses inden for rammerne af de beføjelser, som tilkommer ministeren i henhold  

 til luftfartsloven.
 Det centrale indhold af lovforslaget var derfor at godkende, at ministeren  

 kunne træffe en række foranstaltninger vedrørende statens økonomiske  

 medvirken ved nytegning af aktier i DDL, hvilket indebar, at de statslige og  

 private aktieinteresser blev fordelt ligeligt, ligesom der blev givet garanti  

 om støtte i en periode.
 Konsortialoverenskomsten blev efter vedtagelsen af lov nr. 493 af 20.  

 december 1950 godkendt for en periode af 25 år fra 1. oktober 1950 at regne.  

 I tilslutning til konsortialoverenskomsten blev der af de tre landes  

 myndigheder udfærdiget indholdsmæssigt identiske koncessioner for de tre  

 moderselskaber til udførelse af lufttrafik.
 Der blev endvidere mellem de tre regeringer indgået en aftale af 20.  

 december 1951 om staternes samarbejde på luftfartens område, jf. for Danmarks  

 vedkommende bekendtgørelse nr. 25 af 11. juni 1952. De tre regeringer skal  

 efter denne aftale samarbejde i spørgsmål i relation til SAS, idet aftalen  

 efter artikel 7 skal gælde, så længe de tre moderselskaber opretholder  

 samarbejdet i SAS konsortiet.
Konsortialoverenskomsten mellem de tre selskaber blev i 1959 forlænget med  

 10 år til 30. september 1985 efter vedtagelsen af lov nr. 216 af 11. juni  

 1959 om statsgaranti m.v. i forbindelse med Danmarks deltagelse i det  

 skandinaviske luftfartssamarbejde.
Samtidig blev koncessionen til DDL og  

 regeringsaftalen vedrørende luftfartssamarbejdet forlænget for en tilsvarende  

 periode, jf. bekendtgørelse nr. 47 af 28. september 1959.
 I 1974 rettede selskaberne henvendelse til de tre regeringer og meddelte,  

 at moderselskaberne var blevet enige om at forlænge konsortialoverenskomsten  

 på uændrede vilkår for yderligere en 10-års periode fra den 1. oktober 1985  

 til og med den 30. september 1995.
 Det blev besluttet at anvende lovformen som grundlag for samarbejdets  

 forlængelse, selvom der ikke i forbindelse hermed var tale om direkte  

 økonomiske dispositioner, således som det var tilfældet i 1950 og 1959,  

 hvorfor de fornødne foranstaltninger vedrørende forlængelsen - muligvis med  

 tiltrædelse af Folketingets udvalg om offentlige arbejder - kunne have været  

 truffet i kraft af de beføjelser, trafikministeren har i medfør af  

 luftfartsloven.
 Efter vedtagelsen af lov nr. 273 af 26. juni 1975 blev  

 konsortialoverenskomsten, koncessionen og regeringsaftalen forlænget til 30.  

 september 1995.
Den seneste forlængelse af samarbejdet blev ligeledes gennemført på  

 grundlag af lovgivning, jf. lov nr. 381 af 10. juni 1987, selv om der heller  

 ikke i dette tilfælde er tale om direkte økonomiske dispositioner for staten.  

 Konsortialoverenskomsten blev forlænget til 30. september 2005. Det samme er,  

 jf. bekendtgørelse nr. 116 af 6. november 1989, tilfældet vedrørende  

 regeringsaftalen, ligesom selskabernes koncessioner også udløber til dette  

 tidspunkt.
Regeringsaftalen kan efter 1. oktober 2004 opsiges af hver af de  

 kontraherende parter med 12 måneders varsel.
Koncessionen til DDL, nu SAS Danmark A/S, blev 28. juni 1994 erstattet af  

 en licens udfærdiget i henhold til Rådets forordning nr. 2407/92/EØF om  

 udstedelse af licenser til luftfartsselskaber.
Dette skete ved bekendtgørelse  

 nr. 656 af 6. juli 1994 om ophævelse af bekendtgørelse om koncession for Det  

 Danske Luftfartselskab A/S til regelmæssig luftfart, idet bestemmelsen  

 vedrørende beflyvningen af Færøerne og Grønland i pkt. 5, stk. 2, i  

 bekendtgørelse nr. 336 af 11. juni 1976 fortsat er gældende.
Efter licensen har SAS Danmark A/S ret til at lade luftfartsvirksomheden  

 udføre af SAS under forudsætning af, at SAS indtræder i SAS Danmark A/S'  

 rettigheder og forpligtelser efter licensen.
Det samme gælder for SAS Norge  

 ASA og SAS Sverige AB, og selskaberne har således overført den operative  

 luftfartsvirksomhed til SAS konsortiet, idet selskabernes indbyrdes forhold  

 er reguleret af konsortialoverenskomsten.
Moderselskaberne etablerede i 1988 konsortiet SAS Commuter med samme  

 ejerforhold og juridiske status som SAS konsortiet.
SAS Commuter er et rent  

 produktionsselskab for SAS konsortiet inden for skandinavisk og europæisk  

 regionaltrafik, og det drives under SAS konsortiets administrative ledelse.  

 SAS Commuter samt SAS konsortiet og konsortiernes datterselskaber og  

 associerede selskaber udgør SAS Gruppen, hvis primære virksomhed er  

 luftfartsvirksomhed, hvor hovedopgaven er at tilgodese behovet for  

 konkurrencedygtige flyforbindelser til, fra og inden for hvert af de  

 skandinaviske lande, hvilket sker i samarbejde med andre luftfartsselskaber.  

 I 1996 indgik SAS således i et strategisk samarbejde med Lufthansa, ligesom  

 der blev indledt et samarbejde med det amerikanske United Airlines, Thai  

 Airways International og Air Canada.
 2. Baggrunden for forslaget.
 Fra SAS Danmark A/S har Trafikministeriet den 14. januar 1997 modtaget  

 meddelelse om, at bestyrelsen i SAS konsortiet og bestyrelserne i de tre  

 moderselskaber har truffet beslutning om en række ændringer i selskabernes  

 ledelsesfunktioner, der ønskes gennemført i tilslutning til de ændringer i  

 selskabernes virksomhedsområder og i selskabs- og kapitalstrukturen, som blev  

 gennemført i 1996.
SAS Danmark A/S har ansøgt om trafikministerens godkendelse af disse  

 ændringer, der berører selskabets vedtægter og konsortialoverenskomsten  

 mellem de tre moderselskaber.
Denne overenskomst ønskes forlænget ud over 30.  

 september 2005, hvilket også skal ses på baggrund af de betydelige  

 investeringer i fly, som SAS konsortiet står overfor at skulle foretage i de  

 kommende år.
Det er oplyst, at SAS har afgivet bindende ordrer på i alt 49 fly.
Sammen  

 med opbygning af reservelageret til disse fly svarer det til en investering  

 på knap USD 1,5 mia.
Herudover er det sandsynligt, at SAS over de kommende 10  

 år gennemfører yderligere investeringer i fly og reservedele på ca.
USD 4  

 mia., regnet i faste 1996-priser.
Investeringerne, der forventes at være  

 nogenlunde ligeligt fordelt mellem første og anden halvdel af perioden,  

 bygger på en efter SAS-ledelsens opfattelse forsigtig vurdering af  

 trafikudviklingen og SAS's trafikandele. Øges trafikken mere end forudsat i  

 de udarbejdede prognoser, eller øges SAS's markedsandel, kan det være  

 hensigtsmæssigt for SAS at gennemføre flyinvesteringer ud over de ovenfor  

 nævnte.
 SAS Danmark A/S har samtidig anmodet om en forlængelse af selskabets  

 licens og om, at der også foretages en forlængelse af regeringsaftalen.
Mellem de tre skandinaviske trafikministre er der enighed om, at det  

 skandinaviske luftfartssamarbejde omkring SAS bør forlænges for perioden  

 efter 2005, og at grundlaget herfor bør tilvejebringes nu, idet omfanget af  

 virksomheden i SAS og de heraf følgende investeringsbehov, jf. ovenfor, gør  

 det nødvendigt at planlægge og træffe dispositioner af langtrækkende  

 karakter, hvorfor det ikke rækker med den resterende gyldighedsperiode for  

 konsortialoverenskomsten.
Der bør samtidig foretages visse ændringer i den  

 skandinaviske luftfartspolitik, og disse ændringer skal træde i kraft  

 allerede når den parlamentariske tilslutning til samarbejdets videreførelse  

 foreligger.
 3. Ændringer i moderselskabernes struktur m.v.
De tre moderselskaber ændrede som anført ovenfor i 1996 navn til SAS  

 Danmark A/S, SAS Norge ASA og SAS Sverige AB for at opnå en klarere  

 profilering og markedsføring af SAS.
Dette skete som led i forskellige  

 samordnede tiltag i moderselskaberne, der har til formål at styrke SAS's  

 profil på kapitalmarkederne og øge forudsætningerne for en mere effektiv  

 prisfastsættelse på moderselskabernes aktier og derigennem SAS's mulighed for  

 at kunne skaffe kapital på konkurrencedygtige vilkår.
Det kan blive aktuelt i  

 forbindelse med anskaffelsen af det betydelige antal nye fly over de kommende  

 år, i det omfang det ikke er muligt at finansiere disse indkøb direkte over  

 driften.
Der blev gennemført en ændring af moderselskabernes virksomhed ved frasalg  

 af ejendomme, hvorfor moderselskabernes virksomhed fremover kun omfatter  

 ejerandelen af SAS.
En successiv harmonisering af regnskabsprincipperne  

 muliggør fremover en højere grad af sammenlignelighed mellem  

 moderselskaberne.
Samtidig vil SAS og moderselskaberne offentliggøre  

 regnskaber i et fælles dokument, ligesom der tilstræbes en fælles  

 udbyttepolitik, således at udbyttet fra de tre selskaber vil være det samme  

 pr. aktie, omregnet til en fælles valuta.
 Kapitalstrukturen i moderselskaberne blev endvidere harmoniseret i 1996,  

 således at egenkapitalen afspejler det enkelte moderselskabs andel af SAS  

 svarende til 2/7 for SAS Danmark A/S, 2/7 for SAS Norge ASA og 3/7 for SAS  

 Sverige AB.
Denne harmonisering af kapitalstrukturen nødvendiggjorde en  

 kapitalforhøjelse i SAS Danmark A/S, der blev gennemført ved en  

 fondsaktieemission og ved udstedelse af nye aktier.
Ved aktstykke 269 af 7.  

 maj 1996, der blev tiltrådt af Finansudvalget den 22. maj 1996, blev der  

 tilvejebragt grundlag for at staten foretog et kapitalindskud på ca. 283,6  

 mio. kr., hvorved den danske stat bibeholdt en ejerandel på 50 pct. i  

 selskabet.
Aktiekapitalen i SAS Danmark A/S udgør herefter nominelt 470 mio.
DKK  

 fordelt på 47 mio. aktier a 10 DKK, hvoraf staten ejer 50 pct. eller 235 mio.  

 DKK.
Når der tages højde for ejerandelene af SAS, vil den nominelle  

 aktiekapital og antal aktier således svare til aktiekapitalen i SAS Norge ASA  

 på 470 mio.
NOK samt aktiekapitalen i SAS Sverige AB på 705 mio.
SEK fordelt  

 på henholdsvis 47 mio. og 70,5 mio. aktier a 10 kr. i henholdsvis norske og  

 svenske kroner.
Antallet af aktier i SAS Danmark A/S udgør således 2/7 af det  

 samlede antal aktier i de tre moderselskaber.
 Samtidig med ændringerne i kapitalstrukturen blev det oplyst, at der blev  

 arbejdet med forslag om visse forandringer med hensyn til ledelsesstrukturen  

 i SAS konsortiet og moderselskaberne, hvilket ville bidrage til at disse i så  

 vid udstrækning som muligt drives som et selskab.
Ændringerne indebærer, at bestyrelserne i hvert af moderselskaberne  

 reduceres til fire personer.
Det nuværende repræsentantskab i SAS Danmark A/S  

 og SAS Norge ASA ophører.
I det svenske moderselskab er der intet  

 repræsentantskab.
 Den administrerende direktør for SAS konsortiet udnævnes tillige til  

 administrerende direktør i hvert af de tre moderselskaber.
Medlemmerne i SAS konsortiets repræsentantskab, der i dag består af  

 bestyrelserne i moderselskaberne, vælges fremover direkte på  

 generalforsamlingerne i moderselskaberne.
Herigennem får moderselskabernes  

 aktionærer via repræsentantskabet i SAS en mere reel kontrolfunktion over for  

 virksomheden, herunder bestyrelsen, i SAS svarende til den, et aktieselskabs  

 generalforsamling har.
Medlemmerne af repræsentantskabet skal ikke samtidigt  

 kunne sidde i bestyrelserne for SAS eller for moderselskaberne.
 Der vil endvidere ske en reduktion i antallet af revisorer fra seks til  

 tre.
 Ændringerne er indarbejdet i forslag til selskabernes vedtægter, der vil  

 blive behandlet på generalforsamlingerne, og i et forslag til en ændret  

 konsortialoverenskomst, der endvidere indeholder visse ændringer af  

 hovedsagelig redaktionel art.
 Det er foreslået af moderselskabsbestyrelserne, at  

 konsortialoverenskomsten forlænges til og med 30. september 2020, hvor den  

 ophører under forudsætning af, at opsigelse er sket senest fem år tidligere.  

 Uden en sådan opsigelse forlænges aftalen efter deres forslag automatisk for  

 yderligere ti år ad gangen, indtil aftalen opsiges senest fem år før udløbet  

 af den gældende aftaleperiode.
 Den ændrede konsortialoverenskomst skal godkendes af de tre landes  

 myndigheder, og der er opnået enighed mellem de tre trafikministre om, at en  

 sådan godkendelse bør gives, dog således, at forlængelsen af  

 konsortialoverenskomsten alene godkendes til og med 30. september 2020. Der  

 er videre enighed mellem ministrene om, at repræsentantskabet i SAS  

 konsortiet skal være på 30 medlemmer, hvoraf 10 vælges på  

 generalforsamlingerne i hvert af selskaberne, idet staten vælger 5 medlemmer  

 til repræsentantskabet.
 4. Den skandinaviske luftfartspolitik.
SAS-samarbejdet er etableret for at sikre en tilfredsstillende og  

 konkurrencedygtig flytrafikbetjening af de tre lande ved at koncentrere  

 trafikunderlaget i de tre lande i en virksomhed.
SAS har derved fået bedre  

 forudsætninger for at drive international luftfart, end de tre moderselskaber  

 ville have haft hver for sig som følge af det begrænsede trafikpotentiale i  

 de tre lande med en geografisk beliggenhed, der er ugunstig i trafikmæssig  

 sammenhæng, idet trafikken fra andre lande kun i begrænset omfang naturligt  

 føres via Skandinavien.
Som følge af det skandinaviske luftfartssamarbejde har de tre lande ført  

 forhandlinger i fællesskab med andre lande om luftfartsspørgsmål, hvorved er  

 opnået en større samlet styrke.
Dette har dannet grundlag for forhandlinger  

 på mere jævnbyrdig basis, og der er derfor opnået bedre resultater end hvert  

 af de tre lande kunne have opnået ved separate forhandlinger om  

 luftfartsrettigheder, der er forudsætningen for skabelsen af et effektivt og  

 konkurrencedygtigt trafiksystem.
SAS-samarbejdet og den fælles luftfartspolitik, der er en forudsætning  

 herfor, skal tilgodese såvel fælles skandinaviske som nationale ønsker om det  

 bedst mulige rutetilbud.
Dette medfører, at den nationale handlefrihed i  

 luftfartspolitiske spørgsmål må afvejes mod de fælles interesser, og en  

 central forudsætning for det skandinaviske luftfartssamarbejde er derfor, at  

 de tre lande er enige om et fælles syn vedrørende spørgsmålet om, hvilke  

 ruter der skal trafikeres af hvilke selskaber - koncessionsspørgsmålet.
Det nærmere indhold af luftfartspolitikken bestemmes til enhver tid af de  

 tre lande.
Der er derfor uanset de lange aftaleperioder vedrørende det  

 skandinaviske luftfartssamarbejde mulighed for i fællesskab at gennemføre  

 ændringer heraf.
Sådanne successive forandringer er i enighed gennemført  

 gennem årene.
 Det skandinaviske luftfartssamarbejde har dannet grundlag for, at SAS  

 gennem en lang årrække har haft en lønsom drift uden behov for subsidier,  

 ligesom trafikbetjeningen for så vidt angår spørgsmålet om udbud, standard,  

 sikkerhed og priser er fuldt ud svarende til den, der ydes af konkurrerende  

 selskaber.
Den fælles koncessionspolitik, der har været baseret på en fortrinsret til  

 ruteflyvning for moderselskaberne og dermed SAS, har været grundlaget for  

 lufttrafiksystemet i SAS, der er baseret på forskellige niveauer af  

 trafikknudepunkter med mange ruter og et stort antal frekvenser, hvor  

 Københavns lufthavn har indtaget og fortsat indtager en helt central  

 placering.
Fortrinsretten er blevet indskrænket ved ministerbeslutninger i  

 1981 og 1986 og navnlig som følge af udviklingen af den fælles  

 luftfartspolitik i Den Europæiske Union.
I EU er der fra 1. januar 1993 med  

 den såkaldte 3. luftfartspakke gennemført en liberalisering af adgangen til  

 at udføre luftfart mellem medlemsstaterne af EU-selskaber, herunder SAS.
Fra  

 1. april 1997 liberaliseres cabotageflyvning fuldstændigt.
Reglerne i den 3.  

 luftfartspakke er ved EØS-aftalen udstrakt til også at gælde for Norge.
Det kan imidlertid konstateres, at liberaliseringen i EØS-området og i USA  

 ikke har givet anledning til en mere omfattende liberalisering på globalt  

 plan, og at en sådan udvikling heller ikke synes at kunne forventes i en  

 længere fremtid.
Der vil derfor også i fremtiden være behov for at anvende  

 ressourcer med henblik på at kunne opnå de bedst mulige trafikrettigheder i  

 relation til de lande, der fører en restriktiv luftfartspolitik, og der er  

 enighed mellem de skandinaviske trafikministre om, at disse rettigheder  

 fortsat bedst opnås ved at myndighederne i de tre lande samarbejder herom.  

 Tilsvarende er der behov for et samarbejde på områder, hvor der er gennemført  

 liberaliseringer.
Det gælder specielt i relation til EØS-samarbejdet, og  

 navnlig vedrørende spørgsmålet om korrekt anvendelse af konkurrence- og  

 statsstøttereglerne.
 Der er videre enighed om, at der på baggrund af udviklingen inden for  

 luftfarten gennem de senere år er grundlag for umiddelbart efter beslutningen  

 om videreførelsen af det skandinaviske luftfartssamarbejde at ændre i de  

 hidtidige retningslinjer for samarbejdet, således at det fremtidige  

 skandinaviske luftfartssamarbejde baseres på en mere liberal  

 luftfartspolitik, idet dette tilgodeser konsument- og konkurrencehensyn i en  

 situation, hvor SAS udøver sin virksomhed på et reelt kommercielt grundlag.  

 Den konkrete udformning af denne politik vil som hidtil blive fastlagt inden  

 for rammerne af det skandinaviske luftfartssamarbejde.
Der vil således fra skandinavisk side blive arbejdet for, at der indgås  

 aftaler med flest mulige lande om en liberal ordning - open sky - eller at et  

 sådant frit system tilvejebringes gennem multilaterale ordninger, der  

 omfatter de tre skandinaviske lande.
Der vil herunder blive arbejdet for , at  

 EU indgår aftaler med de central- og østeuropæiske og baltiske lande om  

 tilslutning til den »3. luftfartspakke«, og at disse aftaler også  

 omfatter Norge.
Ved indgåelsen af sådanne open skies-aftaler vil de tre moderselskaber og  

 dermed SAS ikke længere have fortrinsret til flyvninger mellem Skandinavien  

 og de pågældende områder.
De skandinaviske lande har indgået liberale  

 luftfartsaftaler med USA, og en konsekvens af den nye politik er derfor, at  

 SAS ikke længere vil have fortrinsret til flyvninger mellem Skandinavien og  

 USA.
Såfremt det ikke er muligt at opnå tilslutning fra forhandlingsmodpartens  

 side til indgåelse af en open sky-aftale, vil de skandinaviske lande ved  

 forhandlingerne søge indgået aftaler, der er så liberale som muligt.  

 Aftalerne vil blive baseret på reciprocitet mellem aftaleparterne, således at  

 luftfartsselskaberne får lige muligheder.
I det tilfælde, hvor der efter de  

 bilaterale aftaler ikke kan udpeges mere end et luftfartsselskab fra hver  

 part, eller der er fastsat begrænsninger med hensyn til hvor stor kapacitet,  

 som til enhver tid kan sættes ind på ruterne, skal SAS fortsat have en  

 fortrinsret til af beflyve de ruter, der er omfattet af aftalen.
Såfremt SAS ikke ønsker at udnytte sin fortrinsret ved selv at flyve  

 mellem Skandinavien og det pågældende land, vil der kunne udpeges et andet  

 skandinavisk luftfartsselskab til at beflyve ruten.
Dette vil i så fald ske  

 efter en konkret vurdering og inden for rammerne af det skandinaviske  

 luftfartssamarbejde.
Som en konsekvens af de anførte liberaliseringer vedrørende rutetrafikken  

 er der igangsat en gennemgang af de skandinaviske charterbestemmelser.
Dette  

 arbejde kan resultere i, at der træffes beslutning om yderligere  

 liberalisering af disse bestemmelser, idet luftfartsaftalen med USA  

 indebærer, at der frit vil kunne udføres charterflyvning mellem Skandinavien  

 og USA.
Der er endelig enighed om, at den resterende fortrinsret for SAS til  

 indenrigsflyvning skal bortfalde i konsekvens af, at der som anført i EU/EØS  

 sammenhæng sker en fuld liberalisering af adgangen til at udføre  

 indenrigsflyvning.
Det drejer sig om flyvninger mellem Danmark og henholdsvis  

 Færøerne og Grønland.
Der er i dag allerede konkurrence på ruten mellem  

 Danmark og Færøerne, idet et færøsk selskab, Atlantic Airways, og Maersk Air  

 beflyver ruten.
For så vidt angår flyvning mellem Danmark og Grønland føres  

 der med udgangspunkt i en sådan liberalisering for tiden drøftelser med  

 Grønlands Hjemmestyre om den fremtidige ordning vedrørende beflyvningen.
 5. Statens ejerskab i SAS Danmark A/S.
I de tre moderselskaber, der ejer SAS, er der en ligelig fordeling af  

 ejerskabet mellem staten og private interesser, og staternes medvirken til  

 kapitalrekonstruktionen og skabelsen af SAS hviler på forudsætningen om  

 tilvejebringelsen af en sådan paritet.
Dette kom til udtryk i forbindelse med  

 1950-loven om Danmarks deltagelse i det skandinaviske luftfartssamarbejde,  

 således at statens andel af aktierne efter rekonstruktionen af  

 kapitalforholdene »så nær som muligt kom til at andrage 50 pct.«,  

 idet det var opfattelsen, at dette ville give moderselskaberne og SAS øget  

 styrke og effektivitet.
Konsortialoverenskomsten, der regulerer forholdet mellem moderselskaberne,  

 indeholder ikke bestemmelser, der omhandler interne forhold i de enkelte  

 moderselskaber.
Heller ikke regeringsaftalen indeholder noget om fordelingen  

 af ejerskabet.
Der er på baggrund heraf og i lyset af udviklingen på luftfartsområdet  

 sammenholdt med, at SAS står foran betydelige investeringer i fly, opnået  

 enighed mellem de skandinaviske trafikministre om, at der ikke skal være  

 noget til hinder for, at der kan udvikles en ny politik for det statslige  

 ejerskab i de respektive nationale moderselskaber.
Der vil blive holdt nær  

 kontakt mellem de skandinaviske ministre i forbindelse med forslag om mulige  

 ændringer i forholdet mellem den statslige og den private ejerandel, og  

 spørgsmålet drøftes før ændringer bliver bekendtgjort.
Staten kan derfor på et senere tidspunkt eventuelt reducere sin ejerandel,  

 hvilket kan ske uden der nødvendigvis gennemføres tilsvarende ændringer i de  

 to andre selskaber.
Folketinget inddrages i spørgsmålet.
Det bemærkes, at der  

 ikke vil blive tale om ændringer i forholdet 2:2:3, hvori de tre  

 moderselskaber deltager i SAS konsortiet.
 6. Forslagets miljømæssige, økonomiske og administrative  

 konsekvenser.
 Lovforslaget skønnes ikke at have miljømæssige, økonomiske eller  

 administrative konsekvenser.
 7. Forslagets erhvervsøkonomiske konsekvenser.
 Lovforslaget muliggør en videreførelse af SAS konsortiet og det  

 skandinaviske luftfartssamarbejde efter år 2005.
 8. Forslagets forhold til EU-retten.
 Lovforslaget indeholder ikke i sig selv EU-retlige aspekter, hvorved  

 bemærkes, at SAS er anerkendt som EU-luftfartsselskab.
 9. Høring.
Lovforslaget har været til høring i Statsministeriet, Justitsministeriet  

 og Finansministeriet.
Endvidere er forslaget samtidig med fremsættelsen sendt  

 til høring hos SAS Danmark A/S, Maersk Air, Premiair, Sterling European  

 Airlines, Cimber Air, Sun-Air, Muk Air, Newair, Grønlandsfly, Atlantic  

 Airways, Erhvervsflyvningens Sammenslutning, Forbrugerrådet og Erhvervenes  

 Transportudvalg, hvis udtalelser vil blive oversendt til Folketingets  

 Trafikudvalg.
Bemærkninger til lovforslagets enkelte bestemmelser Til § 1 Foranstaltningerne omfatter først og fremmest en godkendelse af  

 forlængelsen af konsortialoverenskomsten, og det vil i henhold til aftale  

 mellem de skandinaviske trafikministre ske for perioden til og med 30.  

 september 2020. Der vil som hidtil af ministeriet kunne godkendes ændringer i  

 moderselskabernes konsortialoverenskomst i dennes gyldighedsperiode, idet der  

 vil kunne være behov herfor i en overenskomst, der regulerer forholdet mellem  

 de tre moderselskaber.
Det er imidlertid en forudsætning, at der ikke er tale  

 om ændringer, der berører det grundlæggende indhold af overenskomsten eller  

 SAS-samarbejdet, bortset fra eventuelle ændringer i forholdet mellem privat  

 og statslig ejerandel i det enkelte moderselskab.
Der vil endvidere blive foretaget en forlængelse af aftalen af 20.  

 december 1951 mellem regeringerne i Danmark, Norge og Sverige om samarbejdet  

 på luftfartens område.
Der forudses ikke ændringer af materiel art heraf.
SAS Danmark A/S har som anført licens til luftfartsvirksomhed, der udløber  

 30. september 2005 og derfor skal forlænges.
Det er en forudsætning, at  

 betingelserne herfor i Rådets forordning nr. 2407/92/EØF af 23. juli 1992 om  

 udstedelse af licenser til luftfartsselskaber, der omfatter teknisk/operativ  

 duelighed og økonomisk soliditet, er opfyldt.
 Til § 2 Bestemmelsen i lovforslagets § 2 findes med tilsvarende  

 indhold i tidligere love om forlængelse af Danmarks deltagelse i det  

 skandinaviske luftfartssamarbejde, jf. § 2 i lov nr. 381 af 10. juni 1987 og  

 § 2 i lov nr. 273 af 26. juni 1975.
 § 77, stk. 1, i luftfartsloven indebærer, at tilladelse til befordring af  

 passagerer, post og gods alene mellem steder inden for riget kun kan gives  

 til en person, fysisk eller juridisk, med dansk nationalitet, medmindre andet  

 følger af EF-forordninger.
Der er i luftfartsloven hjemmel til at dispensere for nationalitetskravet,  

 men når man har set bort fra denne dispensationshjemmel i det foreliggende  

 tilfælde skyldes det, at det har været anset for tvivlsomt om  

 dispensationshjemlen tager sigte på en situation som den, der foreligger med  

 SAS-samarbejdet.
Der bliver med virkning fra 1. april 1997 indført fri adgang  

 i Den Europæiske Union for alle EU-selskaber, herunder SAS, til at udføre  

 flyvninger i et andet end selskabets hjemland, hvorfor bestemmelsen i  

 lovforslagets § 2 fremover alene vil have begrænset betydning.
Skriftlig fremsættelse Trafikministeren (Bjørn Westh):
 Herved tillader jeg mig for det høje Ting at fremsætte:
 Forslag til lov om forlængelse af Danmarks deltagelse i det  

 skandinaviske luftfartssamarbejde.
(Lovforslag nr.
L 177).
 Det skandinaviske luftfartssamarbejde og dermed samarbejdet om SAS har i  

 sin nuværende form bestået siden 1950.
Det er aftalt, at dette samarbejde løber frem til 2005, og der er derfor  

 nu mindre end 10 år tilbage af denne periode.
Det er ikke tilstrækkeligt for  

 en virksomhed med et omfang som SAS, hvor det bl.a. på baggrund af  

 investeringsbehovet i de kommende år er nødvendigt at træffe dispositioner af  

 langtrækkende karakter.
 Der er derfor enighed mellem de tre skandinaviske trafikministre om, at  

 det skandinaviske luftfartssamarbejde omkring SAS bør forlænges med 15 år  

 frem til den 1. oktober 2020.
 Samtidig skal der foretages ændringer i den skandinaviske luftfartspolitik  

 i en mere liberal retning.
En forlængelse af samarbejdet vil i første række indebære en forlængelse  

 af regeringsaftalen om de tre staters samarbejde på luftfartens område og af  

 de tre moderselskabers tilladelser til erhvervsmæssig flyvning.
Samarbejdet  

 mellem de tre moderselskaber er baseret på en konsortialoverenskomst, som  

 ligeledes forlænges, idet der gennemføres en række ændringer heri.
 Idet jeg iøvrigt henviser til bemærkningerne til lovforslaget, tillader  

 jeg mig at anbefale lovforslaget til Tingets velvillige behandling.
