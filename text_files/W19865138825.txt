 Den ved lov nr. 258 af 16. juni 1980 indførte forlængelse fra 3 til 5  

 år af fristen efter bistandslovens § 27 for et tilbagebetalingskravs bortfald  

 fandtes ikke uden udtrykkelig lovhjemmel at være anvendelig i en sag, hvor  

 forældelsen var begyndt at løbe før lovens ikrafttræden den 1. januar 1981.  

 Da tilbagebetalingskravet måtte anses for forældet efter 3 års reglen, var  

 kravet dermed bortfaldet.
 REDEGØRELSE FOR SAGEN:
En ansøger havde i december 1980 modtaget kontanthjælp efter bistandsloven  

 til betaling af en olieregning og kontingent til en arbejdsløshedskasse, ialt  

 3.385 kr.
Hjælpen var ydet med tilbagebetalingspligt efter bistandslovens §  

 26, stk. 1, nr. 1.
 I december 1984 gav det sociale udvalg afslag på en ansøgning om  

 eftergivelse af tilbagebetalingskravet.
 Overfor amtsankenævnet anførte ansøgeren, at socialudvalgets krav måtte  

 være forældet, idet der var forløbet mere end 3 år fra  

 tilbagebetalingskravets opståen, og at den omstændighed, at senere lovgivning  

 havde ændret forældelsesfristen fra 3 til 5 år, ikke kunne få indflydelse på  

 forældelsen af udvalgets krav i en sag, hvor tilbagebetalingskravet var rejst  

 før lovændringen.
 Det sociale udvalg henviste til socialministeriets cirkulære af 20.  

 december 1982 om ændring af bistandslovens almindelige bestemmelser, pkt. 39,  

 hvori det er anført, at 5-års fristen også finder anvendelse i de tilfælde,  

 hvor hjælpen er ydet inden den 1. januar 1981, hvor lovændringen trådte i  

 kraft.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med udvalgets  

 begrundelse.
 KLAGEN TIL ANKESTYRELSEN:
 Sagen blev anket af ansøgeren.
 SUPPLERENDE OPLYSNINGER EFTER ANKEN:
Foranlediget af en af højesteretsdommer M.
Hornslet udarbejdet kommentar i  

 Ugeskrift for Retsvæsen til en højesteretsdom af 16. april 1985 - bl.a.  

 vedrørende fortolkning af bistandslovens § 27, stk. 3, - har socialministeren  

 den 11. oktober 1985, som svar på spørgsmål S 37 fra Folketingets  

 socialudvalg, afgivet følgende udtalelse:
 Spørgsmålet om anvendelse af lovændringen pr. 1. januar 1981 vedrørende  

 forlængelse af fristen i bistandslovens § 27, stk. 3, fra 3 til 5 år på  

 tilbagebetalingepligtig kontanthjælp, der var ydet inden lovændringens  

 ikrafttræden, blev drøftet i folketinget den 12. november 1980 på  

 foranledning af et spørgsmål fra ....
 Den daværende socialminister anførte i sit svar følgende:
»Efter dansk statsforfatningssædvane finder en ny lov anvendelse på  

 ethvert retsforhold, der falder ind under dens regler, uden hensyn til om det  

 måtte have sit udspring i tiden, før loven trådte i kraft.
At det ikke ved  

 forlængelsen af fristen efter bistandslovens § 27 for et  

 tilbagebetalingskravs bortfald fra 3 til 5 år har været tilsigtet at fravige  

 dette princip, fremgår forudsætningsvis af bemærkningerne til lovforslaget om  

 ændring af § 27. Her er det nemlig anført, at forslaget skønnes at give en  

 besparelse på 5 mill. kr. i 1981. Hvis den nye lovregel alene skulle anvendes  

 på tilbagebetalingspligtig hjælp, der ydes efter 1. januar 1981, kunne dette  

 provenu selvsagt ikke opnås, idet der tidligst ville blive besparelser ved  

 lovændringen i 1984.
 Iøvrigt kan man henvise til, at der - som det fremgår af lovoversigten for  

 1985-1986 - er bebudet en række ændringer af bistandsloven, som tænkes  

 medtaget i forbindelse med ændring af § 37.
Socialministeriet vil i denne forbindelse på baggrund af højesterets dom  

 overveje spørgsmålet om præcisering af bistandslovens § 27.« LOVGRUNDLAG:
 Bistandsloven, § 26, stk. 1, nr. 1 og § 27, stk. 3.
 Socialministeriets cirkulære af 20. december 1982 om ændring af cirkulære  

 om bistandslovens almindelige bestemmelser, pkt. 39.
 ANKESTYRELSENS AFGØRELSE:
 Ankestyrelsen finder ikke, at den 5-årige forældelse, der blev indført ved  

 lov nr. 258 af 16. juni 1980 om ændring af bistandsloven, uden udtrykkelig  

 lovhjemmel kan finde anvendelse i et tilfælde som det foreliggende, hvor  

 forældelsen er begyndt at løbe før ændringslovens ikrafttræden den 1. januar  

 1981.
 Ankestyrelsen finder således, at tilbagebetalingskravet må anses for  

 forældet efter 3 års reglen i december 1983, og kravet er dermed bortfaldet.
 Ankestyrelsen ændrer således amtsankenævnets afgørelse.
