Bekendtgørelse om begrænsning af udslip af dampe ved benzinpåfyldning af motorkøretøjer1) I medfør af § 7, stk. 1, nr. 2 og 6, § 7 a, stk. 1, § 80, stk. 1 og 2, § 92 og § 110, stk. 3, i lov om miljøbeskyttelse, jf. lovbekendtgørelse nr. 879 af 26. juni 2010, fastsættes:
Anvendelsesområde § 1. Denne bekendtgørelse fastsætter regler om begrænsning af udslip af dampe ved benzinpåfyldning af motorkøretøjer fra tankstationer, hvor den faktiske eller påtænkte gennemstrømningsmængde af benzin fra samtlige standere 1) overstiger 500 m3 pr. år eller 2) overstiger 100 m3 pr. år, når anlægget er beliggende under permanente boliger eller arbejdspladsområder.
 Stk. 2. Bekendtgørelsen finder ikke anvendelse på den første benzinpåfyldning af motorkøretøjer på tankstationer, der udelukkende anvendes i forbindelse med fabrikation og levering af nye motorkøretøjer.
Definitioner § 2. Definitioner, der er relevante for denne bekendtgørelse, er indeholdt i bilag 1.
Krav til udstyr på eksisterende benzinstandere § 3. Benzinstandere på tankstationer, der er omfattet af § 1, stk. 1, nr. 1, skal, indtil de undergår en større modernisering, være forsynet med udstyr til genvinding af benzindampe.
Stk. 2. Udstyret skal være typegodkendt, og certifikatet skal dokumentere, at udstyret opfylder de danske krav om en genvindingsgrad på mindst 85 % under kontrollerede forhold.
Udstyret skal desuden have en genvindingsgrad på mindst 70 % under forhold, som forekommer i praksis.
 Stk. 3. Gasvolumentilbageføringsgraden skal ligge mellem 87 % og 113 %.
 Stk. 4. Eksisterende tankstationer med en gennemstrømningsmængde over 3000 m3 pr. år skal senest den 31. december 2018 overholde værdien i § 4, stk. 2.
Krav til udstyr på nye tankstationer eller tankstationer, der har undergået en større modernisering § 4. Benzinstandere på tankstationer, der er omfattet af § 1, stk. 1, nr. 1, skal være forsynet med udstyr til genvinding af benzindampe.
Udstyret skal have en genvindingsgrad på mindst 85 % som attesteret af fabrikanten i henhold til de relevante europæiske tekniske standarder eller typegodkendelsesprocedurer, eller, hvis sådanne standarder eller procedurer ikke findes, i henhold til relevante nationale standarder.
 Stk. 2. Ved overførsel af de genvundne benzindampe til en tank på benzinstationen, skal damp/benzinforholdet være lig med eller større end 0,95, men mindre end eller lig med 1,05.
 Krav til udstyr på tankstationer under boliger m.v.
§ 5. Efter etablering af nye og efter større modernisering af tankstationer, der er omfattet af § 1, stk. 1, nr. 2, uden at falde ind under nr. 1, skal anlægget være forsynet med udstyr til genvinding af benzindampe.
Effektiviteten af udstyret skal være større end eller lig med 85 % som attesteret af fabrikanten i henhold til de relevante europæiske tekniske standarder eller typegodkendelsesprocedurer, eller, hvis sådanne standarder eller procedurer ikke findes, i henhold til relevante nationale standarder.
 § 6. Ved overførsel af de genvundne benzindampe til en tank på benzinstationen, skal damp/benzinforholdet være lig med eller større end 0,95, men mindre end eller lig med 1,05.
Automatiske overvågningssystemer § 7. Ethvert automatisk overvågningssystem, der installeres eller er installeret, skal automatisk afsløre funktionsfejl i systemet til benzindampgenvinding og i selve det automatiske overvågningssystem påvise fejl over for den ansvarlige for tankstationen og automatisk standse udleveringen af benzin fra den defekte benzinstander, hvis fejlen ikke udbedres inden for syv dage.
Forbrugeroplysning § 8. Tankstationer, der har installeret et system til benzindampgenvinding, oplyser forbrugerne herom ved at anbringe et skilt, en mærkat eller anden form for meddelelse på eller i nærheden af benzinstanderen.
Anmeldelser § 9. Ved etablering eller fornyelse af genvindingsudstyr, skal den ansvarlige for tankstationen anmelde dette til kommunalbestyrelsen med 1) dokumentation for, at anlægget er forskriftsmæssigt installeret og fungerer efter hensigten, fra et firma, der er akkrediteret i henhold til kravene i DS/EN ISO/IEC 17020 som type A eller C inspektionsorgan 2) angivelse af idriftsættelse, der er attesteret af montør, og 3) beskrivelse af løbende egenkontrol.
 Stk. 2. Den ansvarlige for tankstationen meddeler kommunalbestyrelsen, når der gennemføres en større modernisering af tankstationen.
 Stk. 3. Anmeldelser kan sendes digitalt.
Egenkontrol § 10. Den ansvarlige for tankstationen udarbejder retningslinjer for egenkontrol for hver enkelt benzinstander og opbevarer følgende oplysninger og dokumenter:
 1) Gyldigt typecertifikat for det installerede system.
 2) Installeringsdato.
 3) Pligter ved konstaterede fejl.
 4) Liste til kvittering for gennemførelse af egenkontrol.
 5) Inspektionsrapporter, inklusiv måleresultater ved ibrugtagning og efter servicering af anlæg.
 6) Anmeldelse til kommunalbestyrelsen om større modernisering.
 § 11. Den ansvarlige for tankstationen skal løbende påse, at genvindingsudstyret fungerer tilfredsstillende, og at værdierne i §§ 3 - 6 overholdes.
Stk. 2. Kontrollen skal gennemføres mindst en gang i kvartalet.
På automatiske overvågningssystemer kontrolleres benzindampgenvindingsgraden dog mindst hvert tredje år.
Stk. 3. Egenkontrollen skal mindst omfatte de aktiviteter, som er angivet i bilag 2, afsnit I.
Den ansvarlige for tankstationen kvitterer for hver gennemført egenkontrol.
Kvitteringerne opbevares mindst fem år.
Inspektion § 12. Den ansvarlige for tankstationen skal mindst hvert andet år lade gennemføre en inspektion som beskrevet i bilag 2, afsnit II.
Denne inspektion skal gennemføres af et firma, som er akkrediteret i henhold til kravene i DS/EN ISO/IEC 17020 som type A eller C inspektionsorgan.
Inspektionsrapporten opbevares i minimum fem år.
Udbedring af fejl § 13. Hvis der ved egenkontrollen eller inspektionen konstateres fejl eller mangler, der ikke umiddelbart kan udbedres, skal den ansvarlige for tankstationen straks tilkalde service, og fejlen skal udbedres snarest muligt.
Tilsyn § 14. Kommunalbestyrelsen fører tilsyn med overholdelsen af bekendtgørelsen.
Dispensation § 15. Miljøstyrelsen kan efter ansøgning, når særlige forhold foreligger, dispensere helt eller delvis fra reglerne i denne bekendtgørelse, i det omfang det ikke strider mod EU-retlige forpligtelser.
 Stk. 2. Miljøstyrelsens afgørelse kan ikke påklages til anden administrativ myndighed.
Straf § 16. Medmindre højere straf er forskyldt efter den øvrige lovgivning, straffes med bøde den, der overtræder §§ 3-13 i denne bekendtgørelse.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 17. Bekendtgørelsen træder i kraft den 31. december 2011.
 Stk. 2. Samtidig ophæves bekendtgørelse nr. 507 af 30. maj 2001 om begrænsning af udslip af dampe ved benzinpåfyldning af motorkøretøjer.
Miljøministeriet, den 7. december 2011 Ida Auken / Claus Torp Bilag 1 Definitioner Benzin:
 Ethvert oliedestillationsprodukt med eller uden additiver, som har et Reid damptryk (RVP) på 27,6 kPa eller derover, og som er bestemt til brug i motorkøretøjer, bortset fra flaskegas (LPG).
 Benzindampe:
 Enhver luftformig forbindelse, som fordamper fra benzin.
 Benzinstander:
 Enhver stander, hvor benzin fra stationære lagertanke overføres til motorkøretøjers brændstoftanke.
 Benzindampgenvindingsgrad (genvindingsgrad):
 Forholdet mellem mængden af benzindampe, der tilbageføres med fase II-systemet til benzindampgenvinding, og mængden af benzindampe, som ville være udledt til atmosfæren uden dette system, udtrykt i procent.
 Damp/benzin-forholdet eller gasvolumentilbageføringsgrad:
Forholdet mellem mængden af benzindamp, der tilbageføres med fase II-systemet til benzindampgenvinding, ved aktuelt atmosfærisk tryk og mængden af påfyldt benzin.
Den beregnes som benzindampvolumen x 100/benzinvolumen, da den maksimalt mulige undslupne dampmængde anses for at være identisk med den leverede brændstofmængde.
 Eksisterende benzinstander:
 Benzinstander, der var i drift 31. december 2011.
 Fase II-system til benzindampgenvinding:
 Udstyr, hvormed benzindampe, der fortrænges fra brændstoftanken i et motorkøretøj ved benzinpåfyldning på en tankstation, genvindes og overføres til en tank på stationen eller tilbage til benzinstanderen med henblik på gensalg.
 Gennemstrømningsmængde:
 Den samlede årlige benzinmængde, der overføres fra mobile beholdere til en tankstation.
 Idriftsættelse:
 Første anvendelse af genvindingsudstyret efter etablering.
 Tankstation:
 Ethvert anlæg med en eller flere standere, hvor motorkøretøjers brændstoftanke påfyldes benzin fra stationære tanke.
 Typecertifikat:
 Typecertifikat for det installerede genvindingsudstyr, som dokumenterer, at udstyret opfylder denne bekendtgørelses krav.
 Større modernisering:
 En væsentlig ændring eller fornyelse af stationens brændstofsystem, navnlig standere, tanke og rørledninger.
 System:
 Enhver kombination af vakuumpumpe og styreenhed.
Bilag 2 Kontrolprocedurer I.
Løbende egenkontrol Formålet med egenkontrollen er at sikre, at reglerne om dampretur overholdes.
Den løbende kontrol udføres i henhold til fabrikantens anvisninger.
Den omfatter som minimum følgende:
 a) Kontrol af standere for synlige defekter, mislyde m.m.
b) Funktionskontrol: Det kontrolleres, at detailtælleren forbliver på nul, samt at genvindingsudstyret ikke suger, når der ikke udleveres benzin.
Genvindingsudstyrets sugeevne testes med anordning, der tydeligt indikerer - visuelt eller akustisk - når udstyret fungerer.
Anordningen påsættes pistolens dampindsugning, og testen gennemføres under udlevering af benzin med fuld åben pistol.
Anordningen kan alternativt være integreret i standeren, monteret permanent.
Kontrollen omfatter hver pistol på alle benzinstandere.
Den anvendte procedure skal være beskrevet og kunne forevises for tilsynsmyndigheden.
Gennemførelse af egenkontrollen efter minimumsbestemmelser tilsigter at sikre, at bekendtgørelsen overholdes.
Konstateres der overtrædelser ved denne minimumskontrol, har den ansvarlige stadig pligt at overholde bekendtgørelsens krav om dampretur, for eksempel ved gennemførelse af flere kontroller.
II.
Inspektion Inspektionen skal som minimum omfatte en visuel gennemgang af genvindingsudstyret med henblik på opdagelse af lækager og en bestemmelse af om kravene til gasvolumentilbageføringsgraden overholdes, jf. § 3 stk. 3, § 4 stk. 2 eller § 6.
 Hvor anlægget ikke er mærket så tolerancekrav kan bestemmes, gøres § 4 stk. 2 gældende.
 Gasvolumentilbageføringsgraden bestemmes ved måling efter princippet »våd-våd« ved maximalt benzinflow over et benzinvolumen på minimum 18 liter.
Der udføres minimum én måling på hvert system.
Ved flere pistoler pr. system udføres ud over inspektionen en funktionskontrol af de øvrige pistoler, jf. afsnit I, pkt. b.  Bilag 3 Standarder for dokumentation af effektivitet Effektivitet af genvindingsudstyret bestemmes efter en europæisk teknisk standard eller, hvis en sådan ikke findes, VDI 4205 Part 1-3:2003 eller en anden metode, der er godkendt i en EU-medlemsstat, eller i en stat, der er kontraherende part i EØS-aftalen, for hvilken det kan dokumenteres, at den er lige så pålidelig.
1) Bekendtgørelsen gennemfører regler i Europa-Parlamentets og Rådets Direktiv 2009/126/EF af 21. oktober 2009 om fase II-genvinding af benzindampe ved benzinpåfyldning af motorkøretøjer på servicestationer, EU-Tidende 2009, nr.
L 285, side 36.
