En forældremyndighedshaver, der var flyttet til udlandet, fandtes ikke  

 berettiget til ungdomsydelse til et barn, som havde ophold på efterskole her  

 i landet.
Barnet fandtes ikke på ansøgningstidspunktet at have erhvervet  

 hjemsted her i landet.
Ankestyrelsen lagde vægt på det korte tidsrum, der var  

 forløbet siden moderens udvandring, samt at barnets ophold på efterskole  

 måtte antages at blive af midlertidig karakter.
 REDEGØRELSE FOR SAGEN:
En ansøger M, der havde forældremyndigheden over et barn, født den 16.  

 december 1967, flyttede til udlandet i begyndelsen af 1983 i forbindelse med  

 indgåelse af ægteskab.
Efter M's flytning boede barnet hos sin far her i  

 landet, indtil han i august 1983 påbegyndte 9. klasse på en efterskole.
M  

 afholdt udgifterne ved barnets skoleophold.
I december 1983 søgte M det sociale udvalg i barnets opholdskommune om  

 ungdomsydelse.
Udvalget gav afslag herpå med henvisning til, at barnet ikke  

 havde hjemsted her i landet, da forældremyndighedsindehaveren var bosiddende  

 i udlandet og afholdt udgifterne ved forsørgelsen af barnet under hans ophold  

 på efterskolen.
 AFGØRELSEN,DER KLAGES OVER:
Amtsankenævnet fandt M berettiget til ungdomsydelse til barnet, som efter  

 en konkret vurdering måtte anses at have hjemsted her i landet.
Nævnet lagde  

 vægt på, at barnet fortsat havde haft bopæl her i landet efter M's  

 udvandring, og at han i en længere periode havde haft bopæl hos sin far med  

 henblik på senere ophold på efterskole af nogle års varighed for at kunne  

 modtage undervisning her i landet.
 KLAGEN TIL ANKESTYRELSEN:
 Sagen blev anket af det sociale udvalg.
 LOVGRUNDLAG:
 Lov om børnetilskud og andre familieydelser § 11, stk. 2.
 Socialministeriets cirkulære af 29. november 1978 om lov om børnetilskud  

 og andre familieydelser, pkt. 19.
 ANKESTYRELSENS AFGØRELSE:
 Ankestyrelsen finder ikke, at barnet på ansøgningstidspunktet havde  

 erhvervet hjemsted her i landet, hvorfor han ikke opfylder betingelserne for  

 at få udbetalt ungdomsydelse.
 Ankestyrelsen har bl.a. lagt vægt på det korte tidsrum, der var forløbet  

 siden M's udvandring, samt at barnets ophold på efterskole måtte antages at  

 blive af midlertidig karakter.
 Ankestyrelsen ændrer således amtsankenævnets afgørelse.
 Det bemærkes, at der ikke er grundlag for at kræve tilbagebetaling af den  

 ungdomsydelse, der er udbetalt i henhold til amtsankenævnets afgørelse.
