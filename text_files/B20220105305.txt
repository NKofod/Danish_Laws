Bekendtgørelse om tilskud til sløjfning af ubenyttede brønde og boringer og til beskyttelsesforanstaltninger til sikring af drikkevand I medfør af tekstanmærkning nr. 106, stk. 1, 4, 6 og 9, ad 23.22.14 til § 23 på finansloven for finansåret 2022, fastsættes:
Kapitel 1 Formål, anvendelse og definitioner § 1. Bekendtgørelsen fastsætter regler om tilskud til sløjfning af ubenyttede brønde og boringer til indvinding af grundvand, herunder til brønde og boringer, som ikke er sløjfet korrekt, og til delvis dækning af udgifter til beskyttelsesforanstaltninger mod forurening af arealer med henblik på sikring af drikkevand eller fremtidig drikkevand, som indvindes fra grundvand.
 Stk. 2. Formålet med tilskud til sløjfning af ubenyttede brønde og boringer til indvinding af grundvand, herunder brønde og boringer, som ikke er sløjfet korrekt, og delvis dækning af udgifter til beskyttelsesforanstaltninger mod forurening af arealer med henblik på sikring af drikkevand eller fremtidigt drikkevand er at beskytte grundvandet mod forurening.
 § 2. Miljøstyrelsen kan efter reglerne i denne bekendtgørelse give tilsagn om og yde tilskud til sløjfning af ubenyttede brønde og boringer til indvinding af grundvand, herunder til brønde og boringer, som ikke er sløjfet korrekt.
 Stk. 2. Miljøstyrelsen kan endvidere efter reglerne i denne bekendtgørelse give tilsagn om og yde tilskud til delvis dækning af følgende udgifter til beskyttelsesforanstaltninger mod forurening af arealer med henblik på sikring af drikkevand eller fremtidig drikkevand, som indvindes af grundvand:
 1) Kompensation ved indgåelse af frivillige aftaler med henblik på at undgå fare for forurening af bestående eller fremtidige vandindvindingsanlæg til indvinding af grundvand, i stedet for påbud eller forbud efter § 24 i lov om miljøbeskyttelse.
 2) Kompensation ved indgåelse af frivillige aftaler efter § 13 d i lov om vandforsyning m.v.
 3) Erstatning i anledning af påbud eller forbud efter § 24 i lov om miljøbeskyttelse, eller pålæg om rådighedsindskrænkninger eller andre foranstaltninger efter § 26 a i lov om miljøbeskyttelse.
 4) Forundersøgelse af beskyttelsesforanstaltningen.
 5) Tinglysning af restriktioner eller rådighedsindskrænkninger på arealet i forbindelse med den konkrete beskyttelsesforanstaltning.
 § 3. Tilskud efter § 2, stk. 1 og 2, kan ikke ydes, hvis der er givet tilsagn om eller ydet tilskud til sløjfningen eller beskyttelsesforanstaltningen efter anden lovgivning.
 Stk. 2. Tilskud kan endvidere ikke ydes efter § 2, stk. 1 og 2, hvis brønden, boringen eller arealet er beskyttet efter anden lovgivning, eller i medfør af tinglyste servitutter i forhold til sikring af drikkevand, som indvindes af grundvand.
Kapitel 2 Modtagere af tilskud § 4. Tilsagn om tilskud efter § 2, stk. 1, kan alene gives til private ejere af ubenyttede brønde eller boringer til indvinding af grundvand, herunder brønde og boringer, som ikke er sløjfet korrekt, jf. dog stk. 2. En privat ejer er i denne bekendtgørelse en fysisk person.
 Stk. 2. Kommunalbestyrelsen, den almene vandforsyning eller et vandsamarbejde, jf. §§ 48 og 52 b, stk. 1, i lov om vandforsyning m.v., kan efter aftale på vegne af en eller flere ejere ansøge om tilskud efter § 2, stk. 1, og er modtager af afgørelsen om tilsagn og af tilskuddet på vegne af ejeren eller ejerne.
 § 5. Tilsagn om tilskud efter § 2, stk. 2, kan alene gives til en kommunalbestyrelse, en almen vandforsyning eller et vandsamarbejde, jf. §§ 48 og 52 b, stk. 1, i lov om vandforsyning m.v.
Stk. 2. Hvis det er et vandsamarbejde, der ansøger, skal der udpeges en repræsentant for samarbejdet.
Repræsentanten ansøger om tilskud på vegne af samarbejdet, forestår korrespondancen med Miljøstyrelsen og er modtager af afgørelsen vedrørende tilsagn og af tilskuddet på vegne af samarbejdet.
Kapitel 3 Betingelser og prioritering Kriterier for tilskud § 6. Det er en betingelse for, at der kan ydes tilskud efter § 2, stk. 1, at brønden eller boringen til indvinding af grundvand er ubenyttet, og at brønden eller boringen ligger inden for et indvindingsopland til en almen vandforsyning eller inden for et område med særlige drikkevandsinteresser.
Der kan kun ydes tilskud til udgifter til sløjfning, som er afholdt efter den 1. juli 2022.
§ 7. Det er en betingelse for, at der kan ydes tilskud efter § 2, stk. 2, at beskyttelsesforanstaltningen er omfattet af en frivillig aftale for at undgå fare for forurening af bestående eller fremtidige vandindvindingsanlæg til indvinding af grundvand, indgået i stedet for påbud eller forbud efter § 24 i lov om miljøbeskyttelse, frivillig aftale efter § 13 d i lov om vandforsyning m.v., et påbud eller forbud efter § 24 i lov om miljøbeskyttelse, eller pålæg om rådighedsindskrænkninger eller andre foranstaltninger efter § 26 a i lov om miljøbeskyttelse, og at restriktioner eller rådighedsindskrænkninger i forbindelse med den konkrete beskyttelsesforanstaltning er tinglyst på arealet, medmindre der er retlige hindringer for tinglysning.
Det er endvidere en betingelse, at arealet ligger inden for et strategisk vigtigt drikkevandsområde eller inden for et indvindingsopland til en almen vandforsyning.
 Stk. 2. Der kan kun ydes tilskud til udgifter til beskyttelsesforanstaltningen, forundersøgelser og tinglysning, som er afholdt efter den 1. juli 2022.
 Stk. 3. Der kan ikke ydes tilskud til beskyttelsesforanstaltninger i forhold til statslige, regionale, kommunale eller andre offentligt ejede arealer.
Prioritering § 8. Miljøstyrelsen prioriterer ansøgninger om tilsagn om tilskud til sløjfning af brønde eller boringer til indvinding af grundvand, der opfylder betingelserne i § 6, hvis der modtages flere ansøgninger, end der kan afholdes inden for tilskudsrammen.
 Stk. 2. Ansøgningerne prioriteres efter ansøgningstidspunktet.
 Stk. 3. Ved samme ansøgningstidspunkt, prioriteres efter højst antal ansøgte brønde og boringer.
 Stk. 4. Såfremt en ansøgning efter prioritering ikke kan rummes inden for beløbsrammen, jf. § 10, men hvor beløbsrammen ikke er brugt, kan Miljøstyrelsen fastsætte nærmere vilkår og frister for tilbud om tilpasning af ansøgning.
 § 9. Miljøstyrelsen prioriterer ansøgninger om tilsagn om tilskud, der opfylder betingelserne i § 7, hvis der modtages flere ansøgninger, end der kan afholdes inden for tilskudsrammen.
 Stk. 2. Ansøgningerne prioriteres efter beliggenheden af det areal, hvorpå beskyttelsesforanstaltningen skal foretages, efter følgende kriterier i listet rækkefølge:
 1) Arealet ligger inden for et strategisk vigtigt drikkevandsområde.
 2) Arealet ligger inden for et indvindingsopland til en almen vandforsyning.
Stk. 3. Ved et strategisk vigtigt drikkevandsområde forstås 1) et indvindingsopland til en almen vandforsyning eller et indsatsområde i en vedtaget indsatsplan, hvor der er få eller ingen alternative muligheder for vandindvinding, 2) et indvindingsopland til en almen vandforsyning eller et indsatsområde i en vedtaget indsatsplan, hvor mange forbrugere i dag eller i fremtiden er afhængige af ressourcen, og hvor der kan opstå forsyningsmæssige udfordringer, eller 3) et areal, hvor der i dag ikke indvindes drikkevand, men som vurderes at kunne være en nødvendig grundvandsressource til brug for fremtidig forsyning af drikkevand.
 Stk. 4. Ansøgningerne omfattet af stk. 2, nr. 1 og 2, prioriteres endvidere efter følgende pointsystem:
 1) Det tildeles 8 point, hvis der som alternativ forsyning, ville skulle etableres en havledning til indvinding af vand, som alternativ til en beskyttelsesforanstaltning.
 2) Der tildeles 8 point, hvis længden af en forbindelsesledning til nærmeste nabovandværk, der kan fungere som alternativ forsyning, vil være mere end 5 km, såfremt der skulle etableres en sådan, som alternativ til en beskyttelsesforanstaltning, 4 point, hvis længden er mellem 2-5 km og 0 point, hvis længden er mindre end 2 km.
 3) Der tildeles 8 point, hvis den forventede indvindingsmængde fra kildepladsen, som beskyttelsesforanstaltningen vedrører, er eller vil være over 800.000 m3 pr. år, 4 point, hvis indvindingsmængden er eller vil være mellem 100.000  800.000 m3 og 0 point, hvis indvindingsmængden er eller vil være på mindre end 100.000 m3.
 4) Der tildeles 8 point, hvis den beregnede udgift for vandforbrugere vil blive over 40 kr. pr m3 vand beregnet ved at dividere den samlede udgift forbundet med den planlagte beskyttelsesindsats, der søges delvis dækning af, med vandforsyningens tilladte indvindingsmængde, 4 point hvis den beregnede udgift vil blive på 10-40 kr. pr m3 vand og 0 point, hvis den beregnede udgift vil blive under 10 kr. pr. m3 vand.
 5) Der tildeles 8 point, hvis beskyttelsesforanstaltningen indgår som element i en vedtaget indsatsplan eller anden kommunal planlægning for målrettet drikkevandsbeskyttelse.
 6) Der tildeles 4 point, hvis der er to eller flere offentligt eller privat støttede projekter om klima, natur eller friluftsliv, som ligger på eller i tilknytning til arealet, 2 point, hvis der er et enkelt projekt og 0 point, hvis der ikke er nogen projekter.
 Stk. 5. Ved pointlighed prioriteres efter den højeste økonomiske belastning, jf. stk. 4, nr. 4, som beskyttelsesforanstaltningen vil medføre, således at ansøgninger med den højeste økonomiske belastning prioriteres først.
 Stk. 6. Såfremt en ansøgning efter prioritering ikke kan rummes inden for beløbsrammen, jf. § 10, men hvor beløbsrammen ikke er brugt, kan Miljøstyrelsen fastsætte nærmere vilkår og frister for tilbud om tilpasning af ansøgning.
Kapitel 4 Økonomi og tilskuddets størrelse § 10. Tilskud ydes inden for et beløb, der fastsættes på finansloven.
Det beløb, der fastsættes for det enkelte år, fordeles i en ansøgningsrunde, som fastsættes nærmere af Miljøstyrelsen, og vil fremgå af Miljøstyrelsens hjemmeside.
§ 11. Tilskudssatserne for sløjfning af brønde og boringer til indvinding af grundvand udgør et max beløb på 15.000 kr. pr. brønd eller boring.
Såfremt en ansøgning indeholder flere brønde eller boringer er det gennemsnitlige max beløb 15.000 kr. for brøndene og boringerne.
 Stk. 2. Tilskud til beskyttelsesforanstaltninger mod forurening af arealer med henblik på sikring af drikkevand eller fremtidigt drikkevand, som indvindes af grundvand, kan højst udgøre 40 procent af de samlede udgifter for beskyttelsesforanstaltningen, forundersøgelse af beskyttelsesforanstaltningen og tinglysningen, og ydes som engangsbeløb.
Stk. 3. Miljøstyrelsen skal, i det omfang tilskuddet udgør statsstøtte, henvise til i tilsagnet, at statsstøtten ydes med hjemmel i artikel 36 i Kommissionens forordning (EU) nr. 651/2015 af 17. juni 2014 om visse kategorier af statsstøttes forenelighed med det indre marked i henhold til traktatens artikel 107 og 108 (gruppefritagelsesforordningen) med senere ændringer, størrelsen af tilskuddet og tilsagnsperioden.
Miljøstyrelsen kan sætte nærmere vilkår for tilsagnet.
Kapitel 5 Ansøgning, indberetning, udbetaling af tilskud § 12. Ansøgning om tilsagn og om udbetaling af tilskud skal indsendes i en form og inden for ansøgningsfrister, som fastsættes af Miljøstyrelsen, og som vil fremgå af Miljøstyrelsens hjemmeside.
 Stk. 2. Miljøstyrelsen kan i særlige tilfælde dispensere fra formkrav og frister, jf. stk. 1.
 Stk. 3. Miljøstyrelsen kan træffe afgørelse om afslag, hvis ansøgningen er særlig mangelfuld.
 § 13. Ansøgning om tilsagn om tilskud til sløjfning af brønde og boringer til indvinding af grundvand, jf. § 6, omfatter alene udgifter til sløjfningen.
Stk. 2. Ansøgning om tilsagn om delvist tilskud til beskyttelsesforanstaltninger mod forurening af arealer med henblik på sikring af drikkevand eller fremtidigt drikkevand, som indvindes af grundvand, jf. § 7, omfatter alene udgifter til kompensation eller erstatning i forhold til beskyttelsesforanstaltningen, forundersøgelser til den konkrete beskyttelsesforanstaltning og tinglysning.
Til udgifter til forundersøgelse af beskyttelsesforanstaltningen kan alene medregnes udgifter til arealafgrænsning og udgifter afholdt ved indgåelse af frivillig aftale med lodsejer eller ved dialog med lodsejer før afgørelse efter §§ 24 eller 26 a i lov om miljøbeskyttelse.
 Stk. 3. Ved erstatning eller kompensation ved opkøb af jord kan der kun ydes tilskud til differencen mellem den vurderede købspris og salgspris af jorden.
§ 14. Tilskud til sløjfning af brønde og boringer til indvinding af grundvand udbetales, når følgende er modtaget i Miljøstyrelsen 1) faktura for sløjfningen af brønd eller boring til indvinding af grundvand, 2) anmeldelsen til kommunalbestyrelsen om sløjfning, jf. § 26 i bekendtgørelse om udførelse og sløjfning af boringer og brønde på land, og 3) indberetningen af sløjfningen til GEUS, jf. § 27 i bekendtgørelse om udførelse og sløjfning af boringer og brønde på land.
Stk. 2. Tilskud til beskyttelsesforanstaltninger af arealer mod forurening med henblik på sikring af drikkevand eller fremtidigt drikkevand, som indvindes af grundvand, udbetales, når følgende er modtaget i Miljøstyrelsen 1) dokumentation for frivillig aftale, påbud, forbud, pålæg eller andre foranstaltninger, jf. § 7, stk. 1, 2) dokumentation for udbetalt erstatning eller kompensation, jf. § 2, stk. 2, 3) dokumentation for udgifter til forundersøgelse af beskyttelsesforanstaltningen, jf. § 13, stk. 2, og 4) dokumentation for tinglysning af restriktioner eller rådighedsindskrænkninger i forbindelse med den konkrete beskyttelsesforanstaltning, ved indgået frivillig aftale, som træder i stedet for et påbud eller forbud efter § 24 i lov om miljøbeskyttelse, frivillig aftale efter § 13 d i lov om vandforsyning m.v., påbud eller forbud efter § 24 i lov om miljøbeskyttelse eller pålæg om rådighedsindskrænkninger eller andre foranstaltninger efter § 26 a i lov om miljøbeskyttelse, medmindre der er retlige hindringer for tinglysning.
 Stk. 3. Udbetaling af tilskud sker til tilsagnshavers NemKonto, hvis det er en fysisk person, som har ansøgt, og til kommunalbestyrelsen, den almene vandforsyning eller vandsamarbejdet, hvis det er disse, som har ansøgt.
 § 15. Modtagere af tilskud skal hurtigst muligt underrette Miljøstyrelsen, hvis en sløjfning eller beskyttelsesforanstaltning ikke gennemføres.
Kapitel 6 Kontrol, nedsættelse, tilbagebetaling, bortfald og straf § 16. Miljøstyrelsen fører kontrol med overholdelsen af bekendtgørelsens bestemmelser.
 Stk. 2. Miljøstyrelsen træffer afgørelse om hel eller delvis tilbagebetaling af tilskud og bortfald af tilsagn.
§ 17. Tilskud skal helt eller delvist tilbagebetales, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for tilsagn om tilskud, eller 2) tilsagnshaver tilsidesætter pligter, eller at forudsætninger for tilskud i øvrigt efter Miljøstyrelsens skøn er væsentlig ændrede.
 § 18. Tilsagn bortfalder og det udbetalte tilskud skal tilbagebetales, hvis kriterierne for tilskud, jf. §§ 6 og 7, ikke opfyldes.
 § 19. Udbetalte tilskud, der helt eller delvist skal tilbagebetales, jf. §§ 17 og 18, kan kræves tilbagebetalt med tillæg af renter.
Stk. 2. Træffes afgørelse om tilbagebetaling, anses det krævede beløb som forfaldent på datoen for modtagelse af afgørelsen.
Fra den dag forrentes beløbet i overensstemmelse med renteloven.
Kapitel 7 Klage § 20. Afgørelser truffet efter denne bekendtgørelse kan ikke indbringes for anden administrativ myndighed.
Kapitel 8 Ikrafttræden, m.v.
 § 21. Bekendtgørelsen træder i kraft den 1. juli 2022.
