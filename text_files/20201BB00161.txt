Fremsat den 23. februar 2021 af Alex Ahrendtsen (DF), Mette Hjermind Dencker (DF) og Peter Skaarup (DF) Forslag til folketingsbeslutning om obligatorisk mulighed for digitale beboerafstemninger i almene boligafdelinger Folketinget pålægger regeringen inden udgangen af 2021 at gøre det obligatorisk for de almene boligafdelinger at give beboerne mulighed for at stemme digitalt ved beboerafstemninger.
Bemærkninger til forslaget Mindst en gang årligt afholdes der afdelingsmøde i de almene boligafdelinger, hvor der træffes en række vigtige beslutninger ved beboerafstemninger.
Det kan bl.a. dreje sig om godkendelse af afdelingens driftsbudget for det kommende år, valg af afdelingsbestyrelsesmedlemmer, godkendelse af større renoveringsprojekter og stillingtagen til indkomne forslag fra beboere.
Nogle af disse beslutninger kan have vidtrækkende konsekvenser for beboerne, da beslutningerne bl.a. kan medføre mærkbare huslejestigninger.
For mange beboere i almene boliger, f.eks. gangbesværede og småbørnsforældre, vil det være lettere at deltage i beslutningsprocesserne i deres boligafdeling, hvis afstemningerne bliver afholdt digitalt.
Det underbygges af erfaringerne fra de almene ungdomsboliger Øselsgården på Amager, som i 2016 indførte digitale afdelingsmøder og digitale beboerafstemninger med det resultat, at markant flere beboere begyndte at tage del i de fælles beslutninger (»Digitale stemmeurner sender fire gange så mange til afdelingsmøder«, Fagbladet Boligen, den 19. december 2016). Det underbygges også af erfaringerne fra fsb Ågården på Nørrebro, hvor beboerne fik tilbud om at stemme digitalt om en omfattende helhedsplan, og hvor der var en stemmeprocent på 40 pct., hvilket samlet set lå cirka 30 pct. over den forventede stemmeprocent (»Digital afstemning sikrer beboerne i fsb Ågården ny helhedsplan», fsbhjem.dk, den 25. januar 2021).
 Desværre er der i dag kun mulighed for digitale beboerafstemninger i almene boligafdelinger, hvis det er besluttet på et afdelingsmøde, at der på fremtidige afdelingsmøder kan holdes digitale afstemninger.
Forslagsstillerne er af den opfattelse, at digitale beboerafstemninger vil øge deltagelsen i beboerafstemningerne og dermed styrke beboerdemokratiet.
Forslagsstillerne er endvidere af den opfattelse, at risikoen for, at der er en lille gruppe i den enkelte afdeling, der får uforholdsmæssig stor indflydelse i afdelingen ved at møde op på afdelingsmøder og stemme, minimeres.
Derfor indebærer beslutningsforslaget, at det skal gøres obligatorisk for landets almene boligafdelinger at give beboerne mulighed for at stemme digitalt ved alle beboerafstemninger.
Med forslaget ønsker forslagsstillerne, at det fortsat skal være muligt for beboere  der ikke kan eller har mulighed for at benytte de digitale løsninger  at stemme på afdelingsmøder, ved fysiske stemmesedler el. lign.
På den måde sikres, at alle beboere har mulighed for at stemme.
Skriftlig fremsættelse Alex Ahrendtsen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om obligatorisk mulighed for digitale beboerafstemninger i almene boligafdelinger.
(Beslutningsforslag nr.
B 161) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
