1. Det meddeles herved, at man har bemyndiget  

 statsskattedirektoratet, Meldahlsgade 5, DK-1613 København V., til fra og med  

 den 1. januar 1986, at varetage udfærdigelsen af attestationer af rette myndighed, at forestå indgåelse af aftaler med Finland, Norge og Sverige om undgåelse  

 af dobbeltbeskatning af gaver i henhold til henholdsvis artikel 9, stk. 2, i  

 den dansk-finske dobbeltbeskatningsoverenskomst af 18. juli 1955 som ændret  

 ved noteveksling af 4. og 30. september 1975, den dansk-norske  

 dobbeltbeskatningsoverenskomst af 23. maj 1956 og den dansk-svenske  

 dobbeltbeskatningsoverenskomst af 27. oktober 1953 som ændret ved  

 tillægsoverenskomst af 29. august 1973, alle for så vidt angår skatter af  

 arvemidler, og at varetage administrationen af bestemmelserne i artikel 6 i EF-bistandsdirektivet, jfr. lov nr. 635 af 13. december 1978  

 om gensidig bistand indenfor området direkte skatter mellem stater, der er  

 medlem af De europæiske Fællesskaber og skatte- og afgiftsministeriets  

 bekendtgørelse nr. 6 af 2. januar 1981 om gensidig bistand inden for  

 områderne direkte skatter og merværdiafgift mellem EF-medlemsstaterne, i  

 artikel 11 A i den nordiske bistandsaftale af 9. november 1972 med  

 tillægsaftaler henholdsvis af 21. juli 1976 og 11. juni 1981 og i punkt 11 A  

 i den dansk-grønlandske bistandsaftale, der er optrykt som bilag til den  

 dansk-grønlandske dobbeltbeskatningsoverenskomst af 18. oktober 1979 med  

 tillægsaftale af 15. juni 1983, hvorefter skattemyndighederne i en stat m.v. kan aflægge besøg i og  

 deltage i undersøgelser i en anden stat m.v.
 2. Udfærdigelse af attestationer af rette myndighed  

 tager navnlig sigte på tilfælde, hvor stater m.v. anmoder om attestation af,  

 at erklæringer om skattepligt m.v. er udstedt af rette lokale  

 skattemyndigheder.
 3. Såfremt en gave i Danmark er undergivet  

 afgiftspligt efter lov om afgift af arv og gave eller er  

 indkomstskattepligtig og samtidig er skattepligtig i henholdsvis Finland,  

 Norge og Sverige som arveforskud eller anden gave eller som indkomst, kan  

 skattemyndighederne i henhold til artikel 9, stk. 2, i henholdsvis den  

 dansk-finske, dansk-norske og dansk-svenske dobbeltbeskatningsoverenskomst  

 for så vidt angår skatter af arvemidler træffe aftale med henblik på  

 undgåelse af sådan dobbeltbeskatning efter principperne i de respektive  

 overenskomster til undgåelse af dobbeltbeskatning af arvemidler.
 4. Bestemmelserne i artikel 9, stk. 2, i  

 overenskomsterne for så vidt angår arvemidler med Finland, Norge og Sverige  

 praktiseres lidt forskelligt.
 5. Det svenske Finansdepartement og  

 skattedepartementet er blevet enige om følgende:
a.
Hvis 1) herboende modtager af svensk gave 2) ikke er svensk  

 statsborger, og 3) gaven ikke består af fast ejendom beliggende i Sverige  

 (inclusive brugsret m.m.), af erhvervsaktiver m.m. beroende i Sverige  

 (inclusive brugsret m.m.) eller af aktier eller andele i svenske selskaber,  

 beskatter Danmark i henhold til egen lovgivning og giver underretning herom  

 til Sverige - inclusive oplysning om, at gavemodtager ikke er svensk  

 statsborger.
Der skal i disse tilfælde ikke træffes særskilt aftale i henhold til  

 artikel 9, stk. 2. Dette skyldes, at Sverige i de nævnte tilfælde ikke har  

 intern hjemmel til at beskatte.
Der opstår således ikke nogen  

 dobbeltbeskatning og derfor ikke noget behov for en aftale.
b.
Hvis herboende modtager af svensk gave er svensk statsborger kræves  

 særskilt aftale i hvert enkelt tilfælde.
c.
Gaver fra Danmark til en i Sverige bosat gavemodtager kræver særskilt  

 aftale i hvert enkelt tilfælde.
 6. Såfremt det dokumenteres, at en gave fra en i Norge  

 bosat gavegiver til en i Danmark bosat gavemodtager er registreret som  

 arveforskud i Norge, og gaven ikke består af fast ejendom beliggende i  

 Danmark (inclusive brugsret m.m.) eller af erhvervsaktiver m.m. beroende i  

 Danmark (inclusive brugsret m.m.) kan beskatning i Danmark undlades uden at  

 der træffes særskilt aftale med Norge herom.
 7. Der er ikke truffet særlige aftaler med Finland  

 vedrørende praktiseringen af artikel 9, stk. 2.
 8. Fremgangsmåden vil efter udlægningen af sagsområdet  

 som hovedregel være følgende:
a.
Amtsskatteinspektoratet foretager værdiansættelsen.
b.
Amtsskatteinspektoratet forelægger sagen for statsskattedirektoratet.
c.
Statsskattedirektoratet indgår herefter aftale med Finland, Norge og  

 Sverige i de konkrete tilfælde om, hvor gaven skal beskattes eller  

 afgiftsbelægges, og d. sagen sendes tilbage til amtsskatteinspektoratet med besked herom.
 Ved denne procedure opnår man, at der, når Danmark giver  

 beskatningsafkald, ikke foretages nogen afgiftsberegning, og at afgift derfor  

 ikke bliver opkrævet og indbetalt for derefter at skulle tilbagebetales.
 Ved henvendelser fra Finland, Norge og Sverige finder alene punkt c og d  

 anvendelse.
 Undtagelser for denne fremgangsmåde er nævnt i cirkulæret punkt 5.a og  

 punkt 6.
 9. Varetagelsen af administrationen af bestemmelserne  

 i EF-bistandsdirektivet, den nordiske bistandsaftale og den dansk-grønlandske  

 bistandsaftale, hvorefter skattemyndighederne i en stat m.v. kan aflægge  

 besøg i og deltage i undersøgelser i en anden stat m.v. omfatter både besøg  

 af danske skatteembedsmænd m.v. i en anden stat m.v. og besøg af  

 skatteembedsmænd m.v. fra en anden stat m.v. i Danmark.
 10. Første og anden sætning i sidste afsnit af  

 skattedepartementets cirkulære nr. 16 af 28. januar 1981 om udveksling af  

 oplysninger med andre lande m.v. ophæves.
