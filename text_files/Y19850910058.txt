Udtalt, at borgmesteren efter § 31, stk. 2, 2. pkt., i den kommunale  

 styrelseslov er ansvarlig for de formelle forhold omkring sagsforberedelsen,  

 herunder for, at sagerne forelægges kommunalbestyrelsen med eventuelle  

 erklæringer.
Det må antages, at de i bestemmelsen omtalte  

 »erklæringer« er sådanne, som skal indhentes fra andre udvalg m.v.  

 end det indstillende udvalg.
Der er ikke holdepunkt for at antage, at  

 bestemmelsen giver borgmesteren ret til at afkræve det indstillende udvalg  

 yderligere oplysninger, til at kræve fornyet behandling i udvalget eller til  

 at udsætte sagen, idet borgmesteren derved ville få tillagt adgang til at  

 gribe ind i udvalgets sagsbehandling.
Kun i de tilfælde, hvor en sådan adgang  

 udtrykkeligt eller sædvanemæssigt er tiltrådt af kommunalbestyrelsen, kan der  

 tænkes en adgang for borgmesteren til at sende en sag tilbage til det  

 indstillende udvalg med henblik på sagens oplysning.
 Spørgsmålet om, hvilke supplerende oplysninger eller undersøgelser,  

 der eventuelt skal fremskaffes fra det indstillende udvalg til brug for en  

 sags behandling i kommunalbestyrelsen, afgøres ikke af borgmesteren, men  

 hører under kommunalbestyrelsens afgørelse.
 Borgmesteren vil dog normalt være forpligtet til at gøre  

 kommunalbestyrelsen opmærksom på forholdet, hvis der efter hans mening  

 mangler oplysninger, eller de foreliggende oplysninger er utilstrækkelige.
 Samtidig udtalt, at borgmesteren er forpligtet til at sætte forslag  

 efter styrelseslovens § 11, der fremsættes af et eller flere  

 kommunalbestyrelsesmedlemmer, på kommunalbestyrelsens dagsorden.
Hvilket sagsmateriale, der skal medfølge udover anmodningen om sagens  

 forelæggelse for kommunalbestyrelsen, må bero på en fortolkning af kravet om,  

 at en sag, der forelægges kommunalbestyrelsen, skal være oplyst således, at  

 der foreligger et forsvarligt beslutningsgrundlag.
Normalforretningsordenen §  

 3, stk. 3, hvorefter det fornødne materiale til sagens bedømmelse skal være  

 tilgængeligt for kommunalbestyrelsens medlemmer i mindst 3 hverdage inden  

 mødet, gælder både for medlemsforslag efter styrelseslovens § 11 og for  

 forslag, der fremkommer fra udvalg.
 Drejer det sig om en sag, der er færdigbehandlet i et udvalg, må  

 borgmesteren være forpligtet til at sørge for at eksisterende sagsmateriale i  

 fornødent omfang medfølger ved forelæggelsen for kommunalbestyrelsen.
 Er der ikke ved et forslags fremsættelse i forvejen en sag, som er  

 under behandling, er borgmesteren næppe forpligtet til at oplyse  

 sagen/forslaget nærmere.
Hvis der er tale om en sag, der endnu er under behandling i  

 administrationen, må der ved fremlæggelsen i det mindste gives kortfattet  

 oplysning om sagens stade og om årsagen til, at endeligt beslutningsgrundlag  

 ikke kan fremlægges.
Det er næppe tilstrækkeligt, at borgmesteren giver de  

 nævnte oplysninger på selve kommunalbestyrelsesmødet.
 I skrivelse af 27. juni 1985 har De anmodet indenrigsministeriet om at  

 vurdere en udtalelse, som tilsynsrådet for Sønderjyllands amt har afgivet  

 vedrørende behandlingen af et dagsordensforslag om indførelse af en  

 parkeringsfond i Tønder.
 Sagen drejer sig om en klage, indgivet af byrådsmedlem  Kurt  Johannsen,  

 Tønder, over, at et forslag fra planlægningsudvalget om en parkeringsfond,  

 som på udvalgets møde den 6. november 1984 blev indstillet til byrådet, ikke  

 blev sat på byrådets dagsorden i november 1984, da De forinden ønskede  

 yderligere undesøgelser foretaget.  Kurt  Johannsen klagede endvidere over,  

 at der, efter at 3 udvalgsmedlemmer den 4. december 1984 havde anmodet Dem om  

 optagelse af forslaget på byrådets dagsorden for mødet den 12. december 1984,  

 ved sagens fremlæggelse for byrådsmedlemmerne kun forelå forslagsstillernes  

 skrivelse og ikke andre sagsakter.
Tilsynsrådet for Sønderjyllands amt har i sin udtalelse af 24.  

 april 1985 anført, at det følger af forretningsordenens § 3, at borgmesteren  

 skal sætte en sag på byrådets dagsorden, når et medlem har anmodet om det  

 senest 8 dage før mødet.
Denne regel gælder, hvadenten borgmesteren modtager  

 et forslag fra et enkelt medlem eller en indstilling fra et udvalg.
 Tilsynsrådet udtaler endvidere, at borgmesteren ikke kan undlade at sætte  

 sagen på dagsordenen, fordi han mener, at der bør tilvejebringes flere  

 oplysninger, før byrådet træffer afgørelse.
 Når en sag er optaget på dagsordenen, fremlægges sagens akter for byrådets  

 medlemmer i et passende tidsrum før mødet, jfr. styrelsesloven § 8. Efter  

 tilsynsrådets mening må dette indebære, at de sagsakter, der er tilvejebragt  

 - herunder f.eks. udvalgsindstillinger, notater og beregninger - og ikke blot  

 anmodningen om sagens optagelse på dagsordenen, skal fremlægges.
 Tilsynsrådet konstaterer derfor i sin udtalelse, at de regler i  

 styrelsesloven og forretningsorden, som er refereret oven for, ikke er  

 overholdt i den pågældende sag.
 Tilsynsrådet for Sønderjyllands amt har i skrivelse af 3. juli 1985  

 meddelt, at rådet ikke har yderligere bemærkninger til sagen, men kan  

 henholde sig til sin udtalelse af 24. april 1985.
 Angående spørgsmålet, om borgmesteren, når et udvalgsflertal beslutter at  

 fremsende en sag med indstilling til kommunalbestyrelsen, er forpligtet til  

 at optage sagen på kommunalbestyrelsens dagsorden, eller om borgmesteren kan  

 sende sagen tilbage til udvalget med henvisning til, at der f.eks. mangler  

 oplysninger, skal indenrigsministeriet udtale følgende:
§ 31, stk. 2, 2. punktum, i den kommunale styrelseslov giver borgmesteren  

 beføjelse til at fordele sagene til de stående udvalg og til om fornødent at  

 udfærdige generelle forskrifter for sagernes ekspedition.
Han drager  

 endvidere omsorg for, at sagerne forelægges kommunalbestyrelsen med  

 eventuelle erklæringer.
Borgmesteren er således ansvarlig for de formelle  

 forhold omkring sagsforberedelsen.
Ud fra bestemmelsens tilblivelseshistorie  

 må det antages, at de erklæringer, der her er tale om, er erklæringer udover  

 udvalgets egne erklæringer, som skal indhentes fra andre udvalg m.v.,  

 herunder f.eks. fra økonomiudvalget, jfr. styrelseslovens § 18, stk. 2, og  

 fra andre stående udvalg, jfr. normalstyrelsesvedtægtens § 4, stk. 2. Der er  

 ikke holdepunkt for at antage, at bestemmelsen giver borgmesteren ret til at  

 afkræve udvalget yderligere oplysninger, til at kræve fornyet behandling i  

 udvalget eller til at udsætte sagen, idet borgmesteren derved ville få  

 tillagt adgang til at gribe ind i udvalgets sagsbehandling.
At borgmesteren skal sørge for sagens oplysning, indebærer således ikke en  

 pligt eller en ret for borgmesteren til at gribe ind i sagens materielle  

 behandling (og eventuelt tilbagesende denne til udvalget) for at få  

 fremskaffet f.eks. supplerende oplysninger.
Dette er i overensstemmelse med  

 bestemmelsen i styrelseslovens § 31a, stk. 3, om borgmesterens mulighed for  

 at standse et udvalgs behandling af en sag og indbringe denne for  

 kommunalbestyrelsen.
Spørgsmålet om, hvilke supplerende oplysninger eller  

 undersøgelser, der eventuelt skal fremskaffes til brug for en sags behandling  

 i kommunalbestyrelsen, kan således ikke afgøres af borgmesteren, men hører  

 under kommunalbestyrelsens afgørelse.
Der er kommunalbestyrelsen, der tager  

 stilling til, om sagens behandling skal udsættes med henblik på fremskaffelse  

 af supplerende oplysninger, afklaring af tvivlsspørgsmål m.v.
Borgmesteren må imidlertid normalt være forpligtet til at gøre  

 kommunalbestyrelsen opmærksom på forholdet, såfremt der efter hans mening  

 mangler oplysninger, eller de foreliggende oplysninger er utilstrækkelige.  

 Han må da foreslå kommunalbestyrelsen, at yderligere oplysninger indhentes  

 eller undersøgelser foretages.
Beslutter kommunalbestyrelsen herefter, at der  

 skal træffes endelig beslutning i sagen på det foreliggende grundlag,  

 påhviler ansvaret for den trufne beslutning de kommunalbestyrelsesmedlemmer,  

 der har stemt for, at grundlaget er tilstrækkeligt, mens borgmesteren vil  

 være fritaget for ansvar, hvis han har stemt imod, at beslutningsgrundlaget  

 er tilstrækkeligt.
Der er således efter styrelseslovens regler ikke nogen almindelig adgang  

 for borgmesteren til med henblik på en sags oplysning at sende sagen tilbage  

 til det indstillende udvalg.
Som en undtagelse kan måske tænkes tilfælde,  

 hvor en sådan adgang udtrykkeligt eller sædvanemæssigt er tiltrådt af  

 kommunalbestyrelsen.
Borgmesteren må dog anses for berettiget og eventuelt  

 forpligtet til via forvaltningen at søge fremskaffet supplerende oplysninger,  

 som kan medfølge sagen ved forelæggelsen for kommunalbestyrelsen, såfremt  

 fremskaffelse af oplysningerne ikke forhindrer sagens behandling på  

 førstkommende møde i kommunalbestyrelsen.
Det må endvidere antages, at en beslutning om, at en sag, der behandles i  

 et udvalg, skal forelægges kommunalbestyrelsen, skal træffes i et møde i  

 udvalget.
Et flertal af udvalgets medlemmer kan ikke uden for et udvalgsmøde  

 træffe beslutning om sagens indbringelse for kommunalbestyrelsen.
En  

 anmodning fra et udvalgs medlemmer om at få en udvalgssag på  

 kommunalbestyrelsens dagsorden opfattes som en indbringelse for  

 kommunalbestyrelsen i henhold til styrelseslovens § 11, hvis anmodningen ikke  

 har været behandlet og besluttet på et udvalgsmøde.
Forslag efter styrelseslovens § 11, der fremsættes af et eller flere  

 kommunalbestyrelsesmedlemmer, er borgmesteren forpligtet til at sætte på  

 kommunalbestyrelsens dagsorden.
Hvilket sagsmateriale, der skal medfølge  

 udover anmodningen om sagens forelæggelse for kommunalbestyrelsen, må bero på  

 en fortolkning af kravet om, at en sag, der forelægges kommunalbestyrelsen,  

 skal være oplyst således, at der foreligger et forsvarligt  

 beslutningsgrundlag.
I denne forbindelse henvises til  

 normalforretningsordenens § 3, stk. 3. Denne bestemmelse, hvorefter det  

 fornødne materiale til sagens bedømmelse skal være tilgængeligt for  

 kommunalbestyrelsens medlemmer i mindst 3 hverdage inden mødet, gælder både  

 for medlemsforslag og for forslag, der fremkommer fra udvalg.
 Hvis anmodningen om optagelse på kommunalbestyrelsens dagsorden drejer sig  

 om en sag, der er færdigbehandlet i et udvalg, må borgmesteren være  

 forpligtet til at sørge for, at eksisterende sagsmateriale i fornødent omfang  

 medfølger ved forelæggelsen for kommunalbetyrelsen.
Hvis et forslag ønskes optaget på dagsordenen efter styrelseslovens § 11,  

 og der ikke i forvejen findes nogen sag, som er under behandling, er  

 borgmesteren næppe forpligtet til at oplyse sagen/forslaget nærmere.  

 Borgmesteren må da fremlægge forslaget for kommunalbestyrelsen og oplyse, at  

 der ikke findes nogen sag.
Kommunalbestyrelsen må herefter afgøre, om  

 sagen/forslaget skal sendes i udvalg eller nedstemmes straks.
Hvis der derimod er tale om en sag, der endnu er under behandling i  

 administrationen eller udvalg, og hvor det endelige resultat ikke kan  

 fremlægges, må det følge af forpligtelsen til at fremlægge et forsvarligt  

 beslutningsgrundlag, at der i det mindste gives fortfattet oplysning om  

 sagens stade og årsagen til, at endeligt beslutningsgrundlag ikke fremlægges.  

 Gives disse minimumsoplysninger ikke, kan der ikke siges at foreligge et  

 forsvarligt grundlag for at træffe beslutninger, idet kommunalbestyrelsen da  

 alene vil kunne tage sagen til efterretning.
Da kommunalbestyrelsens  

 medlemmer ifølge normalforretningsordenens § 3, stk.3, har krav på, at  

 materialet er tilgængeligt på kommunekontoret i 3 hverdage før mødet, er det  

 næppe heller tilstrækkeligt, at borgmesteren giver de nævnte oplysninger på  

 selve kommunalbestyrelsesmødet.
 Kopi af denne skrivelse er sendt til tilsynsrådet for Sønderjyllands amt.
 P.M.V.
 E.B.
Johan Erichsen Indenrigsministeriets afgørelser og udtalelser om kommunale forhold 1985  

 1.7.
