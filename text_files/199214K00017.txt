Nr BTL 17 Betænkning over Forslag til lov om ændring af lov om kemiske stoffer og  

 produkter   

 Nr L 17 1992-93, 1. samling Afgivet af Miljø- og Planlægningsudvalget Afgivet: 19921209 Udvalget har behandlet lovforslaget i en række møder og har herunder stillet spørgsmål til miljøministeren, som denne har besvaret skriftligt.
 Endvidere har udvalget modtaget to skriftlige henvendelser fra Dansk  

 Agrokemisk Forening.
 Der er af miljøministeren og af et mindretal stillet ændringsforslag,  

 hvorom henvises til de ledsagende bemærkninger.
Miljøministeren har over for udvalget oplyst, at tidspunktet for fremsættelsen af lovforslaget er en opfølgning  

 af beretning nr. 5 afgivet den 17. december 1991 af Udvalget vedrørende en  

 Bæredygtig Landbrugsudvikling.
Udvalget opfordrede her regeringen til at  

 fremsætte lovforslag senest oktober 1992 bl.a. med henblik på at få udvidet  

 anvendelsesområdet for det provenu, der kommer ind fra afgiften på  

 bekæmpelsesmidler, og at lovforslaget herudover bl.a. består af ændringer, der er  

 nødvendige for at gennemføre direktivet om markedsføring af  

 plantebeskyttelsesmidler.
Dette direktiv skal være gennemført den 26. juli  

 1993. De nødvendige lovændringer og forslag til nye bemyndigelser er derfor  

 medtaget nu, men således at disse ændringer først træder i kraft den 26. juli  

 1993.
Særligt vedrørende alternativvurderingen, der blev indføjet i lov nr. 285  

 af 13. maj 1987 om kemiske stoffer og produkter og skal medvirke til, at de  

 mest skadelige bekæmpelsesmidler udgår af markedet til fordel for de mindre  

 skadelige, har ministeren oplyst, at Danmark under forhandlingerne om  

 plantebeskyttelsesmiddeldirektivet uden held forsøgte at få indføjet eller  

 indfortolket en slags alternativvurdering i direktivets tekst.
Som en  

 konsekvens heraf ophæves med lovforslaget alternativvurderingen for  

 plantebeskyttelsesmidler, men først fra 26. juli 1993, hvor direktivet skal  

 være implementeret.
Indtil dette tidspunkt fortsætter godkendelsesordningen  

 som hidtil, hvorefter alternativvurderingen fortsætter uforandret for de  

 bekæmpelsesmidler, som ikke er plantebeskyttelsesmidler.
Miljøministeren har over for udvalget tilkendegivet, at skulle det mod  

 forventning lykkes at få indarbejdet en eller anden form for  

 alternativvurdering i det kommende direktiv om ensartede principper, vil  

 dette komme til at fremgå af den bekendtgørelse, der i øvrigt skal udfylde  

 lovens bestemmelser på området.
Ministeren har ligeledes tilkendegivet, at  

 der fra dansk side arbejdes for, at de kommende ensartede principper  

 udformes, så der sikres et så højt beskyttelsesniveau som muligt.
 Miljøministeren har endvidere over for udvalget præciseret, at der med  

 omlægningen af det hidtidige bekæmpelsesmiddelgebyr til en formålsbestemt  

 afgift helt i overensstemmelse med beretningen fra Udvalget vedrørende en  

 Bæredygtig Landbrugsudvikling sker en udvidelse af anvendelsesområdet af  

 provenuet, således at der herefter kan gennemføres såvel uddannelse,  

 oplysning og forskning som udvikling med henblik på at nedbringe den samlede  

 belastning af sundhed og miljø fra bekæmpelsesmidler.
Miljøministeren har i øvrigt i forbindelse med Miljø- og  

 Planlægningsudvalgets behandling af lovforslaget og i tilknytning til  

 beretningen fra Udvalget vedrørende en Bæredygtig Landbrugsudvikling oplyst,  

 at et udkast til ændring af bekendtgørelsen om undervisning af  

 erhvervsmæssige brugere af bekæmpelsesmidler er udsendt til høring.
Med den  

 nye bekendtgørelse videreføres den hidtidige obligatoriske undervisning.  

 Derudover gøres det tidligere frivillige 12-timers-kursus nu også  

 obligatorisk.
Endvidere har miljøministeren oplyst, at der er igangsat et  

 udredningsarbejde, der nærmere skal belyse mulighederne for at udarbejde  

 talværdier, såkaldte belastningstal, der beskriver bekæmpelsesmidlernes  

 belastning af miljøet.
Det vil i den forbindelse blive vurderet, om  

 belastningstal kan gøres operationelle.
Det forventes, at udredningsarbejdet  

 vil være afsluttet om et års tid.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med de af ministeren stillede ændringsforslag.
 Et mindretal inden for flertallet (Socialdemokratiets medlemmer af  

 udvalget) ønsker dog at tilføje, at mindretallet skal beklage, at direktivet  

 om markedsføring af plantebeskyttelsesmidler forhindrer, at det enkelte land  

 kan gå videre end Fællesskabets regler, ikke mindst set i lyset af de  

 traditionelle høje danske krav til miljøbeskyttelse.
 Mindretallet forventer, at miljøministeren vil bruge de muligheder, han  

 har for at sikre så højt et beskyttelsesniveau som muligt, og ønsker, at man  

 fra dansk side udtrykker støtte til et hollandsk forslag om, at EF  

 igangsætter et udredningsarbejde med henblik på at vurdere mulighederne for  

 at indføre afgifter på pesticider og kunstgødning.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling, men kan dog  

 stemme for de af ministeren stillede ændringsforslag.
 Mindretallet ønsker ved at stemme imod lovforslaget at tilkendegive en  

 modstand mod de forringelser af den nugældende danske pesticidlovgivning, som  

 er den direkte konsekvens af tilpasningen til EF's pesticiddirektiv.  

 Mindretallet finder, at Danmark skal vente og presse yderligere på over for  

 de øvrige EF-lande.
Især finder mindretallet det alvorligt, at den danske alternativvurdering  

 vedrørende sprøjtemidler forsvinder.
Desuden er det usikkert, hvordan den  

 fælles godkendelse af sprøjtemidler kommer til at fungere i praksis.  

 Mindretallet frygter, at de sprøjtemidler, som Danmark i dag har forbudt,  

 igen bliver tilladt.
Det er også betænkeligt, at gensplejsede organismer, der anvendes som de  

 såkaldte »biocider«, i fremtiden skal reguleres efter den samme  

 EF-procedure som andre pesticider.
Mindretallet mener, at dette er en  

 udhuling af det såkaldte »udsætningsdirektiv«.
 Derimod kan mindretallet godt støtte, at der med revision af loven bliver  

 åbnet mulighed for at ændre den særlige afgift på pesticider til en  

 almindelig afgift.
 Da regeringen fastholder, at lovforslaget skal betragtes som en samlet  

 pakke, betyder det, at mindretallet i sin samlede afvejning mellem de  

 positive og negative elementer i lovforslaget vælger at stemme imod dette.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de stillede  

 ændringsforslag.
 ÆndringsforslagAf miljøministeren , tiltrådt af udvalget :
 Til § 1 1) Nr. 23 affattes således:
 »23. § 36 affattes således:
 »§ 36. Den, der har fået en godkendelse efter § 33, betaler  

 en afgift på 500 kr. pr. kalenderår.
Stk. 2. Den, der her i landet producerer eller fra udlandet får  

 leveret bekæmpelsesmidler, der er godkendt efter § 33, betaler en afgift på 3  

 pct. af beregningsgrundlaget.
Beregningsgrundlaget fastsættes til den årlige  

 omsætning med de godkendte midler eksklusive merværdiafgift og før eventuelt  

 fradrag af kontantrabat.
For midler, der leveres fra udlandet til eget  

 forbrug, fastsættes beregningsgrundlaget til den fakturerede værdi tillagt  

 eventuel told og 20 pct. af det derved fremkomne beløb.
 Stk. 3. Den, der har registreringen af et middel, der er  

 klassificeret som et bekæmpelsesmiddel af Giftnævnet, jf. § 13 i lov nr. 118  

 af 3. maj 1961, og den, der producerer eller fra udlandet får leveret sådanne  

 midler, betaler afgifter efter samme regler som dem, der er nævnt i stk. 1 og  

 2.
 Stk. 4. Den, der har fået en godkendelse efter § 33 vedrørende et  

 bekæmpelsesmiddel, der består af organismer, og den, der producerer eller fra  

 udlandet får leveret sådanne bekæmpelsesmidler, betaler afgifter efter samme  

 regler som dem, der er nævnt i stk. 1 og 2.
Stk. 5. Ved erhvervsmæssig modtagelse af bekæmpelsesmidler, der  

 leveres fra udlandet, skal modtageren inden afsendelsen af midlerne anmelde  

 sig hos miljøministeren.
Anmeldelsen er gældende for fem år.
For modtagere,  

 der udelukkende får leveret bekæmpelsesmidler til eget forbrug, gælder  

 anmeldelsen dog for et år, medmindre modtageren over for miljøministeren  

 tilkendegiver, at anmeldelsen gælder fem år.
Stk. 6. Udgør afgifterne efter stk. 1-4 i alt under 50 kr., kan  

 indbetaling af beløbet undlades.
Anmeldelse efter stk. 5 skal ikke foretages,  

 hvis beregningsgrundlaget for afgiften, jf. stk. 2, er mindre end 1.670 kr.  

 pr. år.
Stk. 7. Miljøministeren kan fastsætte nærmere regler om betaling  

 af afgifterne, om afgiftspligtige virksomheders regnskab med  

 godkendelsespligtige bekæmpelsesmidler samt om revisorpåtegning af  

 angivelser.
Afgifter, der indbetales efter en af ministeren fastsat dato,  

 forrentes med 1,3 pct. pr. påbegyndt måned fra forfaldsdatoen at regne, dog  

 mindst 50 kr.
Stk. 8. Afgifterne efter denne bestemmelse anvendes til hel eller  

 delvis dækning af udgifterne ved 1) den godkendende myndigheds virksomhed, 2) tilsyn og kontrol med disse stoffer og produkter og med deres  

 anvendelse, 3) forskning i disse stoffers eller produkters indvirkning på sundhed  

 eller miljø, 4) uddannelse af brugere af disse stoffer og produkter og oplysning om  

 stoffernes og produkternes anvendelse og indvirkning på sundhed og miljø,  

 herunder muligheden for at begrænse belastningen af sundhed og miljø, 5) forskning og udvikling med henblik på at nedbringe den samlede  

 belastning af sundhed og miljø fra anvendelsen af disse stoffer og  

 produkter.«» Af et mindretal (FP):
 2) Nr. 25 udgår.
 Af miljøministeren , tiltrådt af udvalget :
 3) Efter nr. 25 indsættes som nyt nummer:
 »01. I § 38 b indsættes som nyt stykke:
»Stk. 3. Der kan opkræves betaling til dækning af  

 kursusudgifterne ved undervisning, jf. stk. 1, i det omfang udgifterne ikke  

 dækkes af forskellige tilskudsordninger til undervisning.«» 4) Efter nr. 38 indsættes som nyt nummer:
»02. I § 59 ændres »1 år« til: »2  

 år«.' 5) Nr. 43 affattes således:
 »43) § 59, nr. 6 , affattes således:
»6) undlader at anmelde sig efter § 36, stk. 5,».« 6) Efter nr. 43 indsættes som nyt nummer:
 »03. I § 59 indsættes efter nr. 6 som nye numre:
»7) undlader at meddele oplysninger efter § 13, stk. 1, § 38 d, stk.  

 4, jf. stk. 1-3, eller § 39, 8) undlader at foretage undersøgelser som nævnt i § 40 eller § 41 eller  

 undlader at afgive prøver efter § 50,».
Nr. 7-10 bliver herefter nr. 9-12.« 7) Nr. 47 affattes således:
 »47. § 61 affattes således:
»§ 61. I regler, der udstedes i henhold til § 7 a, § 10, stk.  

 4, § 12, stk. 1, 2 og 5, § 13, stk. 2, § 22, stk. 2-4, § 22 a, § 22 b, § 23,  

 § 24, stk. 4, § 26, § 27, § 30, § 30 a, § 30 b, § 30 c, § 31, § 32, § 32 a, §  

 35, stk. 7, § 36, stk. 7, § 36 a, § 38 a, § 38 b, § 38 c, § 39, § 41, § 42 og  

 § 43, kan der fastsættes straf af enten bøde, bøde eller hæfte eller bøde,  

 hæfte eller fængsel i indtil 2 år for overtrædelse af bestemmelserne i  

 reglerne.
I regler, der er udstedt i henhold til § 22, stk. 2-4, § 23, § 26  

 og § 27, kan der fastsættes bødeansvar for en producent, en importør eller en  

 virksomheds ejer eller bruger, selv om overtrædelsen ikke kan tilregnes denne  

 som forsætlig eller uagtsom.
For sådant bødeansvar fastsættes ingen  

 forvandlingsstraf.«» Bemærkninger Til nr. 1 Efter § 1, nr. 23, i lovforslaget foreslås det, at afgiften på  

 bekæmpelsesmidler opkræves hos de virksomheder, der har godkendelse til  

 import eller salg af bekæmpelsesmidler m.v., på samme måde som det nuværende  

 gebyr opkræves.
 Den, der har godkendelsen, er i de fleste tilfælde identisk med den danske  

 importør, men nogle godkendelsesindehavere kan have fast forretningssted uden  

 for Danmark, jf. lovforslagets almindelige bemærkninger afsnit II. 4.
Fremover kan der forventes et øget antal godkendelsesindehavere med fast  

 forretningssted uden for Danmark, idet nogle udenlandske firmaer formentlig  

 vil ønske at overtage godkendelsen fra danske datterselskaber.
Dette kan være  

 en fordel som følge af, at plantebeskyttelsesmidler efter de kommende regler  

 skal godkendes efter ens principper i alle EF-lande.
 Efter gældende aftaler og konventioner er det ikke muligt for danske  

 myndigheder selv eller med hjælp af det pågældende lands myndigheder at  

 kontrollere udenlandske firmaers regnskaber med henblik på salg af varer til  

 Danmark.
Opkrævning af afgiften på bekæmpelsesmidler og kontrollen med regnskaber  

 m.v. hos udenlandske godkendelsesindehavere kan derfor blive et problem.
Det  

 har især betydning for den del af afgiften, der beregnes på grundlag af  

 omsætningen.
 Det foreslås derfor, at denne del af afgiften fremover opkræves hos den,  

 der her i landet producerer eller fra udlandet får leveret godkendte  

 bekæmpelsesmidler.
Afgiften på 500 kr. for hver godkendelse vil fortsat blive opkrævet hos  

 indehaveren af godkendelsen.
Dette gælder også, selv om  

 godkendelsesindehaveren har fast forretningssted uden for Danmark.
Efter stk. 5 skal erhvervsmæssige modtagere af bekæmpelsesmidler, der  

 leveres fra udlandet, anmelde sig hos miljøministeren.
Herved får  

 myndighederne mulighed for at foretage opkrævning af afgiften.
Hvis  

 beregningsgrundlaget for afgiften er under 1.670 kr., er det ikke nødvendigt  

 at anmelde sig, idet afgiften så vil være under 50 kr., medmindre der er tale  

 om en indehaver af en godkendelse, jf. det foreslåede stk. 1. Myndighederne  

 har navn og adresse på alle godkendelsesindehavere.
Er det samlede afgiftsbeløb under 50 kr., kan indbetaling undlades.
En  

 tilsvarende bestemmelse findes i momsloven, toldloven og i lovforslagene til  

 ændringer af diverse miljøafgiftslove.
Efter ændringsforslaget skal ministeren have hjemmel til at fastsætte  

 nærmere regler om afgiftspligtige virksomheders regnskab samt om  

 revisorpåtegning af angivelser.
Der agtes fastsat regler om, at  

 afgiftspligtige virksomheder m.v. for hvert bekæmpelsesmiddel og for hver  

 pakningsstørrelse skal indsende årsopgørelser over omsætningen, om forfalds-  

 og indbetalingstidspunkter og om, at regnskabet skal føres måned for måned og  

 være attesteret af en statsautoriseret eller registreret revisor.
Ved for sen  

 betaling af afgift foreslås, at der opkræves et tillæg.
Tillægget udgør 1,3  

 pct. pr. måned, dog mindst 50 kr.
 I ændringsforslaget nævnes ikke længere direkte, at bekæmpelsesmidler, der  

 indeholder mikroorganismer og vira, bliver omfattet af § 36. Der er  

 imidlertid alene tale om en redaktionel ændring, idet det af stk. 1 og 2  

 fremgår, at afgiften er lagt på alle bekæmpelsesmidler, der er godkendt efter  

 § 33.
 Til nr. 2 Forslagsstilleren ønsker at fastholde gældende ret, idet  

 forslagsstilleren ikke ønsker at give mulighed for, at ministeren  

 midlertidigt kan tilbagekalde en dansk godkendelse af et  

 plantebeskyttelsesmiddel.
 Forslagsstilleren finder i øvrigt heller ikke bestemmelsen stemmende  

 overens med lovforslagets almindelige bemærkninger, hvoraf fremgår, at  

 lovforslaget skal skabe ensartede principper for godkendelse af  

 plantebeskyttelsesmidler.
 Til nr. 3. Fra den 1. april 1993 må erhvervsmæssig anvendelse af  

 bekæmpelsesmidler kun foretages af personer, der har et sprøjtecertifikat.  

 Dette gælder dog ikke landmænd, der er etableret før 1. januar 1991. I  

 overensstemmelse med beretningen fra Folketingets Udvalg vedrørende en  

 Bæredygtig Landbrugsudvikling vil der blive udstedt en bekendtgørelse, som  

 bevirker, at alle landmænd inden for nærmere angivne regler og tidsfrister  

 skal have gennemgået et 12-timers-kursus.
 I bekendtgørelsen agtes der også fastsat regler om undervisning for andre  

 erhvervsmæssige brugere af bekæmpelsesmidler end landmænd.
Kurserne afholdes af bl.a. tekniske skoler,  

 AMU-centre/specialarbejderskoler og landbrugsskoler.
Miljøministeriet yder et  

 tilskud på 2.000 kr. pr. deltager til dækning af udgifterne ved undervisning  

 til opnåelse af sprøjtecertifikat.
Tilskuddet finansieres af gebyret på  

 bekæmpelsesmidler, som ved nærværende lovforslag foreslås ændret til en  

 formålsbestemt afgift.
Til dækning af udgifterne ved afholdelse af de korte  

 kurser er der i Landbrugsministeriet afsat 10 mio. kr årligt for personer i  

 jordbrugserhverv.
 Herudover kan de enkelte skoler opnå tilskud efter en række forskellige  

 tilskudsordninger til undervisning.
 Tilskuddet dækker imidlertid ikke i alle tilfælde alle udgifter ved  

 kurserne, og afhængig af de enkelte tilskudsordninger vil nogle  

 erhvervsmæssige brugere skulle betale for en del af undervisningen.
Skolerne opkræver normalt deltagerbetaling for bl.a. materialer og  

 forplejning.
Nogle brugere vil derfor kun kunne tilmelde sig kurser, hvor der  

 opkræves brugerbetaling.
Det foreslås derfor, at det i loven præciseres, at  

 der kan opkræves en sådan betaling.
 Til nr. 4 Efter ændringsforslaget hæves strafferammen for overtrædelser af  

 loven til 2 år, hvilket vil bringe strafferammen op på et niveau svarende til  

 strafferammen i miljøbeskyttelsesloven og i lov om miljø og genteknologi.
Til nr. 5 Efter ændringsforslaget skal det være muligt at straffe den, der  

 fra udlandet får leveret bekæmpelsesmidler uden at anmelde dette.
Anmeldelsen  

 skal bruges i forbindelse med opkrævning af afgiften på bekæmpelsesmidler.
 Til nr. 6 Den foreslåede ændring er af rent præciserende karakter.
Til nr. 7 Efter ændringsforslaget skal det være muligt at straffe  

 overtrædelse af regler, som miljøministeren fastsætter efter § 36, stk. 7, §  

 36 a, § 38 a og § 38 c.
Det drejer sig om regler om opkrævning m.v.  

 vedrørende afgifter og gebyrer, regler vedrørende begrænsning i eller forbud  

 mod anvendelse af bekæmpelsesmidler på bestemte arealer og regler om pligt  

 til at føre journal over brugen af bekæmpelsesmidler. § 38 a og § 38 c kom  

 ligesom § 38 b ind i kemikalieloven i 1987, uden at der i den forbindelse  

 blev konsekvensrettet i strafbestemmelserne.
Det er i § 1, nr. 47, i  

 nærværende lovforslag foreslået, at det skal være muligt at straffe  

 overtrædelser af § 38 b.
Endvidere ændres en fejl i nærværende lovforslag,  

 hvor der er henvist til § 35, stk. 8, i stedet for § 35, stk. 7. Endelig  

 foreslås strafferammen hævet til 2 år, jf. bemærkningerne til nr. 3.
