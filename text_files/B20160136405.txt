Bekendtgørelse om performancebenchmarking af vandselskaber I medfør af § 5, stk. 4, i lov om vandsektorens organisering og økonomiske forhold, jf. lovbekendtgørelse nr. 469 af 12. juni 2009, som ændret ved lov nr. 132 af 16. februar 2016, fastsættes:
Kapitel 1 Anvendelsesområde og definitioner § 1. Bekendtgørelsen fastsætter regler om, vandselskabers, jf. lovens § 2, stk. 1, indberetning af oplysninger til brug for miljø- og fødevareministerens beregning af vandselskabernes performance inden for forhold vedrørende miljø, sundhed, energi og klima samt forsyningssikkerhed.
 § 2. Ved performancebenchmarking forstås i denne bekendtgørelse en sammenligning af udvalgte parametre, der ved hjælp af nøgletal beskriver vandselskabernes performance inden for miljø, sundhed, energi, klima og forsyningssikkerhed.
Stk. 2. Deltagelse i performancebenchmarking er vederlagsfrit for vandselskaberne.
Dette gælder både den obligatoriske og den frivillige deltagelse.
Kapitel 2 Performancebenchmarkingen § 3. Styrelsen for Vand- og Naturforvaltning foretager performancebenchmarking af vandselskaber omfattet af lovens § 2, stk. 1, jf. lovens § 5, stk. 1, samt af vandselskaber, der frivilligt deltager i performancebenchmarking, jf. lovens § 5, stk. 3, for det enkelte kalenderår.
 Stk. 2. Performancebenchmarkingen foretages for henholdsvis drikkevandsselskaber og spildevandsselskaber.
Stk. 3. Vandselskaber, som ikke er omfattet af lovens § 2, stk. 1, kan frivilligt deltage i performancebenchmarkingen.
Meddelelse om indtræden gives til Styrelsen for Vand- og Naturforvaltning senest den 1. april i det år, hvor benchmarkingen gennemføres.
 Stk. 4. Såfremt vandselskabet ønsker at udtræde af den frivillige performancebenchmarking, skal dette meddeles Styrelsen for Vand- og Naturforvaltning senest den 1. april, og medfører, at der ikke foretages performancebenchmarking for det foregående kalenderår.
Kapitel 3 Grundlag og metode for performancebenchmarking § 4. Styrelsen for Vand- og Naturforvaltning udarbejder grundlaget og metoden for performancebenchmarking.
Styrelsen for Vand- og Naturforvaltning inddrager vandforsynings- og spildevandsforsyningssektoren samt Kommunernes Landsforening forud for en ændring af performancebenchmarkingen.
Kapitel 4 Indberetning og offentliggørelse § 5. Indberetning af data skal ske elektronisk via www.virk.dk.
 Stk. 2. Såfremt Styrelsen for Vand- og Naturforvaltning allerede har modtaget relevante data i henhold til §§ 6 og 7, skal vandselskabet kontrollere dataene og eventuelt korrigere dem.
 § 6. Drikkevandsselskaber indberetter tal vedr. vandtab, vandkvalitet, bruttoenergiforbrug, nettoenergiforbrug og brudfrekvens med henblik på, at Styrelsen for Vand- og Naturforvaltning kan beregne nøgletal inden for miljø, sundhed, energi og klima samt forsyningssikkerhed.
 § 7. Spildevandsselskaber indberetter tal vedr. overløb, afløbsstop, bruttoenergiforbrug, nettoenergiforbrug og vandkvalitet med henblik på, at Styrelsen for Vand- og Naturforvaltning kan beregne nøgletal inden for miljø, sundhed, energi og klima samt forsyningssikkerhed.
 § 8. Styrelsen for Vand- og Naturforvaltning offentliggør senest den 1. september resultatet af den årlige performancebenchmarking.
 Stk. 2. Drikkevandsselskaber og spildevandsselskaber offentliggør tillige den årlige performancebenchmarking på deres hjemmeside.
 § 9. Resultatet af den årlige performancebenchmarking har ingen retlig konsekvens.
 Stk. 2. Resultatet kan indgå i den årlige dialog mellem vandselskaber og kommuner, jf. § 14b, i lov om vandforsyning, og § 32b, i lov om miljøbeskyttelse.
Kapitel 5 Frister § 10. Vandselskaber, jf. lovens § 2, stk. 1, skal indberette de i § 6 for drikkevandsselskaber og § 7 for spildevandsselskaber nævnte oplysninger til brug for Styrelsen for Vand og Naturforvaltnings beregning af vandselskabernes performance inden for forhold vedrørende miljø, sundhed, energi og klima samt forsyningssikkerhed for det forgangne kalenderår.
 Stk. 2. Indberetningen skal ske årligt inden den 1. juni og skal foretages på baggrund af det foregående års registrerede data.
Kapitel 6 Ikrafttræden § 11. Bekendtgørelsen træder i kraft den 1. januar 2017.
 Stk. 2. Indberetningen efter § 10, stk. 1, i 2017 til performancebenchmarkingen for 2016 er frivillig, herefter skal vandselskaberne foretage indberetninger i henhold til denne bekendtgørelse.
