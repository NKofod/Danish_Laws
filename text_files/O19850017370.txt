Tilbagebetaling af folkepension Henstillet til den sociale ankestyrelse at undergive en sag om tilbagebetaling af for meget udbetalt folkepension en fornyet behandling.
Sagen rejste spørgsmål om, hvorvidt det forhold, at en pensionist undlader at give oplysning f eks. om nogle indkomster, kan føre til, at et tilbagebetalingskrav kan rettes (også) mod pensionistens ægtefælle, der også er pensionist, og som er i god tro med hensyn til den manglende oplysning om en indtægt.
(J. nr. 1985-825-045 I sagen var der klaget til mig over, at den sociale ankestyrelse havde truffet afgørelse om, at et pensionistægtepar skulle tilbagebetale et beløb (7.532 kr.), som de havde modtaget for meget i udbetalt folkepension i tiden fra den 1. oktober 1981 til den 31. oktober 1982.
I slutningen af juni 1981 havde manden rettet henvendelse til social- og sundhedsforvaltningen i sin kommune for at ansøge om folkepension.
Hans ægtefælle modtog i forvejen folkepension.
Årsagen til tilbagebetalingskravets opståen var, at der ved pensionsberegningen i anledning af, at manden overgik til folkepension, ikke blev taget hensyn til, at han nu fik løbende udbetalinger på nogle indekskontrakter.
Udbetalingerne på mandens indekskontrakter havde betydning for beregningen af såvel hans pension som af ægtefællens.
 Ankestyrelsen fandt, at betingelserne i folkepensionslovens § 25 for at kræve det omtalte beløb tilbagebetalt var opfyldte, og lagde herved vægt på, at manden ved sin ansøgning om folkepension ikke i ansøgningsskemaet havde anført, at han havde indekskontrakter eller sikret sig, at oplysningerne herom blev påført skemaet.
 Efter min gennemgang af sagen fandt jeg ikke tilstrækkeligt grundlag for at kritisere den sociale ankestyrelses afgørelse for så vidt angik den del af tilbagebetalingskravet, der vedrørte mandens folkepension.
 Efter min opfattelse gav sagen imidlertid anledning til at rejse spørgsmål om, hvorvidt det forhold, at en pensionist undlader at give oplysning, f.eks. om nogle indkomster, kan føre til, at et tilbagebetalingskrav kan rettes (tillige) mod pensionistens ægtefælle, der også er pensionist, og som er i god tro med hensyn til de manglende oplysninger om en indtægt.
 Da ankestyrelsen ikke sås at have taget stilling til det omtalte spørgsmål og dermed til, om der var grundlag for at kræve tilbagebetalt det beløb, som ægtefællen havde modtaget for meget i folkepension, henstillede jeg til ankestyrelsen at undergive sagen en fornyet behandling.
 Ved beretningsårets udløb forelå den sociale ankestyrelses afgørelse endnu ikke.
