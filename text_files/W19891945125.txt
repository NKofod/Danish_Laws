 A kommune ydede hjælp efter bistandslovens § 48 til en gift kvinde med  

 et barn, som led af astma-allergi, til flytning til B kommune og til dobbelt  

 husførelse.
 A kommune burde have fulgt fremgangsmåden i bistandslovens § 47, stk.
2, og måtte derfor bære udgifterne til hjælp efter bistandsloven i 2  

 år efter den faktiske flytning.
Tidspunktet for ændring af  

 folkeregisteradresse blev ikke tillagt betydning.
 Selv om boligen i B kommune var indrettet og udstyret med hensyntagen  

 til barnets lidelse, kunne B kommune ikke kræve refusion efter bistandslovens  

 § 11, nr. 2.
 REDEGØRELSE FOR SAGEN:
Et landmandsægtepar i A kommune fik i 1983 barnet D, som led af en svær  

 allergisk astmareaktion overfor bl.a. dyrehår og visse fødemidler.
D kunne  

 derfor dårligt bo på gården, hvor der var dyrehold.
 Moderen M fik efter udløb af barselorlov kompensation for tabt  

 arbejdsfortjeneste efter bistandslovens § 48.
 Den 14. oktober 1986 flyttede M og D efter lægelig anbefaling foreløbig  

 for en 2 måneders periode til en lejlighed i B kommune, som A kommune havde  

 hjulpet med at finde, for at prøve, om D kunne få det bedre i en anden bolig.  

 Folkeregisteradressen blev ikke ændret.
 Dagen efter bevilgede A kommune hjælp efter bistandslovens § 48 til  

 merudgifterne ved den dobbelte husførelse i form af indskud, husleje og  

 varme.
 Da det viste sig, at lejligheden ikke i tilstrækkelig grad kunne bruges  

 til at løse boligproblemet som følge af D's lidelse, købte familien et hus i  

 B kommune til M og D.
 I december 1986 bevilgede A kommune fortsat hjælp til merudgifterne ved  

 dobbelt husførelse, så længe D havde brug for at bo i huset.
 I oktober 1986 og december 1987 orienterede A kommune B kommune om, at M  

 og D var flyttet til B kommune, med en bemærkning om, at A kommune fortsat  

 ydede familien økonomisk støtte efter bistandsloven i form af tabt  

 arbejdsfortjeneste og dækning af ekstraudgifter vedrørende dobbelt husførelse  

 mv.
 D's forældre var stadig gift, og M besøgte ægtefællen hver weekend og  

 gjorde rent for ham.
 Pr. 1. marts 1989 skiftede M og D folkeregisteradresse til B kommune, og A  

 kommune oversendte herefter sagen til B kommune til videre foranstaltning.
 B kommune mente at have krav på refusion af de fremtidige udgifter fra A  

 kommune efter bistandslovens § 11, nr. 2, og klagede til amtsankenævnet.
 AFGØRELSEN, DER KLAGES OVER:
 Amtsankenævnet gav A kommune medhold i ikke at skulle bære den kommunale  

 andel af udgifterne vedrørende den hjælp, der måtte ydes efter den 1. marts  

 1989.
 Begrundelsen var, at forældrene havde etableret sig med hver sin  

 selvstændige bopæl.
Der var ikke ydet M flyttehjælp i henhold til bistandslovens § 47, da  

 familien ikke havde opfyldt betingelserne for en sådan hjælp.
A kommune havde  

 heller ikke medvirket til D's anbringelse i institution eller pleje i B  

 kommune, idet hans ophold sammen med M i et hus ikke kunne betragtes som et  

 institutionsophold eller et plejeforhold.
Amtsankenævnet fandt derfor, at det  

 var hovedreglen i bistandslovens § 10, stk. 1, der skulle gælde, hvorefter  

 det var det sociale udvalg i opholdskommunen, der havde pligt til at træde  

 til med bistand.
 KLAGEN TIL ANKESTYRELSEN:
 Afgørelsen blev anket af B kommune, som gjorde gældende, at A kommune  

 havde ydet flyttehjælp efter bistandslovens § 48 og derved var kommet uden om  

 at følge fremgangsmåden i § 47, stk. 2.
B kommune gjorde yderligere gældende, at sagen faldt ind under § 11, nr.  

 2, selv om der var tale om et privat hjem.
Begrundelsen herfor skulle være,  

 at både amtskommunen og A kommune havde betalt for indretning til behandling  

 af drengen, og forældrene betragtede det også som et behandlingssted, således  

 at varigheden af opholdet udelukkende ville afhænge af drengens sygdom.
 Antaget til principiel behandling:
Sagen blev antaget til principiel behandling til afklaring af, om A  

 kommune havde omgået bistandslovens § 47 ved at yde hjælp efter § 48 til  

 etableringen i B kommune.
Spørgsmålet om eventuel anvendelse af  

 bistandslovens § 11, nr. 2, skulle også indgå i Ankestyrelsens afgørelse.
 LOVGRUNDLAG:
 Bistandslovens § 11, nr. 2, § 47 og § 48.
 ANKESTYRELSENS AFGØRELSE:
 Den af A kommune i oktober 1986 ydede hjælp til D's og M's flytning til B  

 kommune måtte betragtes som en flyttehjælp, der burde være ydet efter  

 bistandslovens § 47 i overensstemmelse med den fremgangsmåde, der er angivet  

 i denne bestemmelse.
 Da denne fremgangsmåde ikke var fulgt, måtte A kommune, uanset om M havde  

 opfyldt betingelserne i bistandslovens § 47 for at modtage flyttehjælp,  

 betragtes som opholdskommune for M og D i en periode af indtil 2 år efter den  

 faktiske flytning i oktober 1986.
 De pågældendes ophold i B kommune skyldtes ikke indlæggelse i sygehus  

 eller lignende behandlingsinstitution, jf. bistandslovens § 11, nr. 2, og B  

 kommune ville derfor ikke efter denne bestemmelse kunne kræve sin del af  

 udgifterne til bistand refunderet af A kommune.
 Ankestyrelsen ændrede således amtsankenævnets afgørelse.
