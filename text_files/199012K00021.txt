Nr LSF 21 Forslag til Lov om miljøbeskyttelse Fremsat af miljøministeren (Lone Dybkjær) den 4. oktober 1990 Kapitel 1 Formål m.v.
 § 1. Loven skal medvirke til at værne landets natur og miljø, så  

 samfundsudviklingen kan ske på et bæredygtigt grundlag i respekt for  

 menneskets livsvilkår og for bevarelsen af dyre- og plantelivet.
Stk. 2. Med denne lov tilsigtes særligt, 1) at forebygge og bekæmpe forurening af luft, vand, jord og undergrund  

 samt vibrations- og støjulemper, 2) at tilvejebringe hygiejnisk begrundede regler af betydning for miljøet  

 og for mennesker, 3) at begrænse anvendelse og spild af råstoffer og andre ressourcer, 4) at fremme anvendelse af renere teknologi, og 5) at fremme genanvendelse og begrænse problemer i forbindelse med  

 affaldsbortskaffelse.
§ 2. Loven omfatter, 1) al virksomhed, som gennem udsendelse af mikroorganismer, der kan være  

 til skade for miljø og sundhed, udsendelse af faste, flydende eller  

 luftformige stoffer eller ved frembringelse af affald kan medføre forurening  

 af luft, vand, jord og undergrund, 2) rystelser og støj, 3) produkter eller varer, som i forbindelse med fremstilling, opbevaring,  

 anvendelse, transport eller bortskaffelse kan medføre forurening, 4) transportmidler og andre mobile anlæg, som kan medføre forurening, og 5) dyrehold, skadedyr og andre forhold, som kan medføre hygiejniske  

 problemer eller væsentlige ulemper for omgivelserne.
 Stk. 2. Loven omfatter tillige virksomhed, som vedrører  

 risikobetonede processer, samt oplagringer af stoffer med farlige egenskaber,  

 således at driftsforstyrrelser eller uheld kan medføre nærliggende fare for  

 forurening som nævnt i stk. 1.
§ 3. Ved lovens anvendelse skal der lægges vægt på, hvad der er  

 opnåeligt ved anvendelse af den mindst forurenende teknologi, herunder ved  

 anvendelsen af mindre forurenende råvarer, anlæg og processer, eller ved  

 anvendelsen af bedst mulige, forureningsbekæmpende foranstaltninger.
Ved  

 denne vurdering skal der lægges vægt på hele det kredsløb, som stoffer og  

 materialer gennemløber i samfundet, med henblik på at begrænse spild af  

 ressourcer mest muligt.
 Stk. 2. Ved bedømmelsen af omfanget og arten af foranstaltningerne  

 til forebyggelse og imødegåelse af forurening skal der lægges vægt på de ydre  

 omgivelsers beskaffenhed og forureningens virkning på disse.
 § 4. Den, der vil påbegynde virksomhed, der kan give anledning til  

 forurening, skal vælge et sådant sted for udøvelsen, at faren for forurening  

 begrænses mest muligt.
 Stk. 2. Ved valg af stedet skal der tages hensyn til områdets  

 beskaffenhed, herunder den nuværende og planlagte fremtidige udnyttelse, samt  

 til mulighederne for hensigtsmæssig bortskaffelse af spildevand og affald.
 Stk. 3. Den, der påbegynder eller udøver virksomhed, der kan give  

 anledning til forurening, skal træffe foranstaltninger, der kan forebygge og  

 imødegå denne og tilrettelægge virksomhedens indretning og drift på en sådan  

 måde, at den i mindst muligt omfang medfører forurening, jf. § 3. Ved  

 indretning af virksomhedens anlæg og ved tilrettelæggelse af driften,  

 herunder ved valg af produktionsprocesser, råvarer og hjælpestoffer, skal det  

 sikres, at ressourceanvendelsen, forureningen og affaldsfrembringelsen  

 begrænses bedst muligt.
Stk. 4. Den, der har forårsaget forurening af luft, vand, jord  

 eller undergrund, eller skabt risiko for, at en sådan forurening kan opstå,  

 skal foretage de nødvendige foranstaltninger til at søge følgerne af  

 forureningen effektivt forebygget eller afværget.
Derudover skal den hidtige  

 tilstand så vidt muligt søges genoprettet.
 § 5. Den, der fremstiller eller importerer varer eller produkter,  

 skal i videst mulige omfang sikre, at varen eller produktet ikke giver  

 anledning til forurening eller spild af materialer og energimæssige  

 ressourcer.
Stk. 2. Der skal herunder lægges vægt på, at varen eller produktet  

 har en sådan sammensætning og udformning, at varen eller produktet 1) sikres den længst mulige levetid, 2) i videst muligt omfang lader sig genanvende, og 3) ved den endelige bortskaffelse som affald ikke giver anledning til  

 forurening eller anden miljøbelastning.
 Stk. 3. Den, der anvender eller forbruger varer eller produkter,  

 skal ved anskaffelsen og ved bortskaffelsen af varen eller produktet medvirke  

 til at fremme genanvendelsen og begrænse problemerne i forbindelse med  

 affaldsbortskaffelsen.
 § 6. Offentlige myndigheder skal virke for lovens formål ved anlæg  

 og drift af offentlige virksomheder samt ved indkøb og forbrug.
Kapitel 2 Almindelige bestemmelser § 7. Miljøministeren kan fastsætte regler om 1) forurening fra virksomheder, anlæg, maskiner, redskaber, fyringsanlæg  

 og transportmidler, 2) indretning, drift og vedligeholdelse af de virksomheder m.v., der er  

 nævnt i nr. 1, 3) forurening fra spildevandsanlæg, rensningsanlæg, forbrændingsanstalter  

 og lossepladser samt indretning, drift og vedligeholdelse af sådanne anlæg, 4) renhedsgraden af og tilsætning af stoffer til brændstoffer, der  

 anvendes til opvarmning eller drift af transportmidler og maskiner, 5) at bestemte anlæg, maskiner, redskaber og transportmidler skal være af  

 godkendt type, 6) at anlæg, indretninger eller apparater, herunder måleapparatur, der er  

 beregnet til anvendelse i forureningsbegrænsende øjemed, skal være af  

 godkendt type, 7) risikobetonede processer samt oplagring og transport af stoffer med  

 farlige egenskaber som nævnt i § 2, stk. 2, 8) anmeldelse til tilsynsmyndigheden af virksomhedens eller anlæggets  

 anvendelse af råvarer, hjælpestoffer og andre materialer samt af udledninger  

 til vand, jord og luft i forbindelse med virksomhedens eller anlæggets drift,  

 herunder af frembringelsen af affald, 9) anmeldelse om midlertidig placering og anvendelse af anlæg,  

 transportmidler, mobile anlæg, maskiner og redskaber, der kan medføre  

 forurening, herunder om vilkår for sådanne placeringer og anvendelse, og 10) bioteknologisk anvendelse af mikroorganismer, herunder om alle former  

 for udledning til miljøet.
 Stk. 2. Ministeren kan fastsætte regler om en frivillig  

 konsulentordning for virksomhederne i forbindelse med gennemførelse af regler  

 efter stk. 1, herunder om autorisation af konsulenterne samt om gebyrer til  

 dækning af udgifterne ved autorisationsordningen.
§ 8. Miljøministeren kan fastsætte regler om retten til at anvende  

 et miljømærke ved salg af materialer, produkter eller varer, som indeholder  

 genanvendte eller genanvendelige materialer, eller som i øvrigt af  

 miljømæssige grunde er at foretrække fremfor andre materialer, produkter  

 eller varer med samme anvendelse.
Ministeren kan herunder fastsætte regler om  

 betingelser for at anvende mærket, om mærkets udformning og anbringelse på  

 materialet, produktet eller varen.
 Stk. 2. Ministeren kan henlægge administrationen af miljømærket  

 til det særlige nævn, der kan nedsættes i medfør af § 10 a i lov om kemiske  

 stoffer og produkter.
 Stk. 3. Ministeren kan fastsætte regler om gebyrer for  

 behandlingen af ansøgninger og for anvendelsen af miljømærket.
Stk. 4. Gebyrerne kan anvendes til dækning af udgifter ved 1) nævnets virksomhed, 2) tilsyn og kontrol med miljømærkeordningen, og 3) forsknings- og udredningsprojekter til støtte for administrationen af  

 miljømærket.
 Stk. 5. Materialer, produkter eller varer må ikke sælges under  

 omstændigheder, der er egnet til at vildlede brugerne med hensyn til  

 materialets, produktets eller varens miljø- og sundhedsmæssige egenskaber og  

 virkninger, eller med hensyn til den risiko, der kan være forbundet hermed.
 Stk. 6. Ministeren kan fastsætte nærmere regler om det i stk. 5  

 nævnte forbud mod vildledende markedsføring.
 § 9. Miljøministeren kan fastsætte regler om pant- og  

 rabatordninger for bestemte produkter, der medfører en særlig miljøbelastning  

 ved bortskaffelsen samt for bestemte emballagetyper.
 Stk. 2. Til gennemførelse af de i stk. 1 nævnte pantordninger kan  

 ministeren fastsætte regler om:
1) pantets eller rabattens størrelse, 2) mærkning af de af ordningen omfattede produkter, varer eller  

 emballager, og 3) pligt for forhandlere af de af pantordningerne omfattede produkter,  

 varer eller emballager til at være tilsluttet pantordningerne, herunder pligt  

 til at modtage og opbevare de pantbærende produkter m.v.
 Stk. 3. Ministeren kan overlade administrationen af de i stk. 1 og  

 2 nævnte ordninger til forhandlere eller producenter af de pågældende  

 produkter, varer eller emballager eller til disses organisationer, når der  

 ved en sådan privat ordning kan sikres en miljømæssigt betryggende  

 effektivitet med hensyn til indsamling, genanvendelse eller bortskaffelse.
 Stk. 4. Er der efter stk. 3 indgået aftale om en ordning med  

 forhandlere eller producenter, som dækker en væsentlig del af markedet for de  

 pågældende produkter, varer eller emballager, kan ministeren fastsætte regler  

 om, at øvrige forhandlere eller producenter skal være tilsluttet den  

 etablerede ordning.
 § 10. Med henblik på at begrænse den samlede forurening, herunder  

 frembringelse af affald, kan miljøministeren fastsætte bindende mål for  

 nedbringelse af anvendelsen, udledningen eller bortskaffelsen af nærmere  

 bestemte produkter, stoffer eller materialer.
Stk. 2. Til opfyldelse af mål fastsat i medfør af stk. 1 kan  

 ministeren indgå aftaler, herunder om kvoter, med virksomheder eller  

 sammenslutninger af virksomheder.
Ministeren kan fastsætte regler om  

 aftalegrundlaget samt om almindelige betingelser for sådanne aftaler,  

 herunder om:
1) udpegning af den eller de ansvarlige for aftalens gennemførelse,  

 herunder om disses beføjelser i forhold til de af aftalen omfattede  

 virksomheder, 2) regler til sikring af aftalens gennemførelse, herunder om de omfattede  

 virksomheders pligt til at afgive oplysninger til de for aftalen ansvarlige  

 eller til ministeren, 3) betaling af bod i tilfælde af forsinkelse eller anden misligholdelse af  

 aftalen, herunder om sikkerhedsstillelse for bodens betaling og om, at  

 tvistigheder om aftalens indhold og opfyldelse skal afgøres ved voldgift,  

 herunder om voldgiftsrettens sammensætning.
 Stk. 3. Inden en aftale indgået efter stk. 2 iværksættes, skal den  

 forhandles med de i § 11 nævnte myndigheder og organisationer.
 Stk. 4. Er der efter stk. 2 indgået aftale med virksomheder eller  

 sammenslutninger af virksomheder, som anvender, udleder eller bortskaffer en  

 væsentlig del af de pågældende produkter, stoffer eller materialer, kan  

 ministeren fastsætte tilsvarende krav om begrænsning af anvendelse, udledning  

 eller bortskaffelse af disse produkter, stoffer eller materialer for  

 virksomheder, som ikke er omfattet af aftalen.
Stk. 5. I forbindelse med gennemførelsen af aftaler efter stk. 2  

 eller regler efter stk. 4 kan miljøministeren bestemme, at afgørelser truffet  

 efter loven eller efter regler i henhold til loven ændres i overensstemmelse  

 med de i aftalen eller reglerne fastsatte krav.
Det skal i aftalerne efter  

 stk. 2 eller reglerne efter stk. 4 nærmere angives, under hvilke betingelser  

 og i hvilket omfang de fastsatte krav kan suppleres eller skærpes af  

 tilsynsmyndigheden under hensyn til recipientforhold eller andre lokale  

 forhold.
 § 11. Inden miljøministeren fastsætter regler i medfør af loven,  

 forhandler ministeren med de nærmest interesserede landsomfattende erhvervs-  

 og miljøorganisationer, de kommunale organisationer og andre berørte  

 statslige myndigheder, herunder arbejdsministeren.
 § 12. Miljøministeren kan efter forhandling med  

 landbrugsministeren fastsætte regler om jordens dyrkningsmæssige anvendelse  

 med henblik på at beskytte vandløb, søer og havet samt grundvandet og jorden  

 mod forurening med næringssalte.
 Stk. 2. Ministeren kan efter forhandling med landbrugsministeren  

 fastsætte regler om den dyrkningsmæssige anvendelse af jord, der har været  

 udsat for forurening, med henblik på at sikre at den pågældende anvendelse  

 ikke medfører fare for sundhed eller miljø.
 § 13. Miljøministeren kan i særlige tilfælde fastsætte regler om,  

 at afgørelser, der er truffet efter loven eller efter regler i medfør af  

 loven, kan ændres, hvis det er nødvendigt for at formindske forureningen af  

 luft, vand og jord.
 Stk. 2. Ministeren kan fastsætte regler om, i hvilket omfang  

 virksomhederne skal bidrage med oplysninger til brug for myndighedernes  

 behandling af sager efter regler udstedt i medfør af stk. 1.
 § 14. Miljøministeren kan til vejledning for myndighederne angive  

 kvalitetskrav til luft, vand og jord samt om støjniveau.
 Stk. 2. Ministeren kan til opfyldelse af internationale  

 forpligtelser fastsætte bindende regler om kvalitetskrav til luft, vand og  

 jord samt om støjniveau.
 Stk. 3. De regler, der er fastsat i medfør af stk. 2, skal lægges  

 til grund ved behandlingen af sager efter loven eller regler, der er fastsat  

 i medfør heraf.
 Stk. 4. Afgørelser, der er truffet efter loven eller regler  

 udstedt i medfør af denne, kan ændres, såfremt det er nødvendigt for at  

 tilgodese opfyldelsen af regler efter stk. 2.
 § 15. Miljøministeren kan efter forhandling med trafikministeren  

 fastsætte regler om, at projekter for større vejanlæg samt for jernbaner skal  

 forelægges for miljøministeren, forinden anlægget påbegyndes.
 Stk. 2. Ministeren kan efter forhandling med trafikministeren og  

 de kommunale organisationer fastsætte regler om de støjgrænser, der skal  

 gælde for ny støjfølsom bebyggelse, der agtes opført ved større vejanlæg og  

 jernbaner.
§ 16. Miljøministeren kan fastsætte regler om affald, dyrehold,  

 skadedyr og andre forhold, når det er nødvendigt for at forebygge og imødegå  

 forurening og uhygiejniske forhold.
Ministeren kan herunder fastsætte regler  

 om badevand og badestrande, svømmebassiner og varmtvandsbadeanstalter,  

 campingpladser og restaurationer og andre steder, hvor et større antal  

 personer samles.
 Stk. 2. I regler efter stk. 1 fastsættes bestemmelser om  

 kommunalbestyrelsens adgang til at gribe ind med påbud om afhjælpende  

 foranstaltninger eller forbud overfor forhold omfattet af stk. 1.
 § 17. Kommunalbestyrelsen har ansvaret for gennemførelsen af en  

 effektiv rottebekæmpelse.
 Stk. 2. Ejere af fast ejendom har pligt til at foretage sådanne  

 foranstaltninger med hensyn til sikring af deres ejendomme og disses  

 renholdelse, at rotternes levemuligheder på ejendommen begrænses mest muligt.
 Stk. 3. Miljøministeren fastsætter regler om rottebekæmpelse,  

 herunder om kommunalbestyrelsens opgaver efter stk. 1 og grundejernes  

 forpligtelser efter stk. 2. Ministeren kan endvidere fastsætte regler om, at  

 personer eller virksomheder, der udfører rottebekæmpelse, skal være  

 autoriserede.
 Stk. 4. Opdræt af vilde rotter må kun ske efter tilladelse fra  

 miljøministeren.
 § 18. I regler fastsat i medfør af §§ 16 og 17 kan der fastsættes  

 regler om kommunalbestyrelsens adgang til at opkræve gebyrer og til at  

 vedtage forskrifter om de omtalte forhold.
Kapitel 3 Beskyttelse af jord og grundvand § 19. Stoffer, produkter og materialer, der kan forurene  

 grundvand, jord og undergrund, må ikke uden tilladelse 1) nedgraves i jorden, 2) udledes eller oplægges på jorden, eller 3) afledes til undergrunden.
 Stk. 2. Beholdere med de stoffer, produkter og materialer, der er  

 nævnt i stk. 1, må heller ikke uden tilladelse være nedgravet i jorden.
 Stk. 3. Tætte beholdere, der alene anvendes til ajle, gylle,  

 ensilagesaft, mælkerumsvand og møddingvand, må dog være nedgravet uden  

 tilladelse efter stk. 2.
 Stk. 4. Tilladelse efter stk. 1 og 2 gives af kommunalbestyrelsen  

 eller amtsrådet efter regler, der fastsættes af miljøministeren.
Stk. 5. Ministeren kan fastsætte regler for at sikre, at jord og  

 grundvand ikke forurenes eller udsættes for fare for forurening med de  

 stoffer, produkter og materialer, der er nævnt i stk. 1. Ministeren kan  

 herunder fastsætte regler om, i hvilke tilfælde og på hvilke vilkår  

 tilladelser efter stk. 1 og 2 kan meddeles, og regler om, at tilladelse efter  

 stk. 1 og 2 i visse tilfælde er ufornøden, samt regler om, at visse  

 afgørelser efter stk. 1 og 2 ikke kan påklages til anden administrativ  

 myndighed.
Ministeren kan endvidere fastsætte regler om kontrol og om  

 indretning og tømning af beholdere og ledningsanlæg med de nævnte stoffer,  

 materialer og produkter, samt regler om gebyrer.
 Ministeren kan fastsætte regler om de i stk. 3 nævnte beholdere.
§ 20. Tilladelser meddelt efter § 19 kan til en- hver tid ændres  

 eller tilbagekaldes af hensyn til 1) fare for forurening af vandforsyningsanlæg, 2) gennemførelsen af en ændret spildevandsafledning i overensstemmelse med  

 en spildevandsplan efter § 32 eller 3) miljøbeskyttelsen i øvrigt.
 Stk. 2. Under samme betingelser som angivet i stk. 1 kan det  

 bestemmes, at forhold, som med eller uden tilladelse var lovlige ved lovens  

 ikrafttræden, skal ændres eller ophøre.
 Stk. 3. Afgørelsen træffes af den myndighed, som kan give  

 tilladelsen, jf. dog stk. 4.
Stk. 4. Sker tilbagekaldelse efter stk. 1 som led i gennemførelsen  

 af en spildevandsplan efter § 32, træffes afgørelsen af kommunalbestyrelsen.  

 Tilbagekaldelsen anses i disse tilfælde for sket ved tilslutningen til det  

 nye anlæg.
Kommunalbestyrelsens afgørelse kan ikke påklages til anden  

 administrativ myndighed.
 § 21. Ejere og brugere af fast ejendom skal straks underrette  

 tilsynsmyndigheden, hvis de forårsager eller konstaterer forurening af  

 ejendommens jord eller undergrund.
 § 22. Når amtsrådet efter vandforsyningslovens § 20 giver  

 tilladelse til et vandindvindingsanlæg til indvinding af grundvand, kan det  

 fastlægge et beskyttelsesområde indenfor hvilket anlæg, der afleder  

 spildevand til undergrunden eller andre af de af § 19 omfattede forhold, skal  

 være forbudt efter udløbet af en fastsat frist.
 Stk. 2. Amtsrådet kan ændre beskyttelsesområdet og tillade enkelte  

 forhold, som er omfattet af et forbud efter stk. 1.
 § 23. Når amtsrådet efter vandforsyningslovens § 20 giver  

 tilladelse til, at et offentligt vandforsyningsanlæg indvinder overfladevand,  

 kan det fastlægge et beskyttelsesområde, indenfor hvilket der ikke må drives  

 virksomhed eller findes oplag af stoffer, produkter og materialer, der kan  

 forurene vandet.
 Stk. 2. Amtsrådet lader inddragelsen under beskyttelsesområdet  

 tinglyse på de ejendomme, der er omfattet af beskyttelsesområdet, med  

 prioritet forud for alle andre rettigheder i ejendommen.
 Stk. 3. Amtsrådet kan ændre beskyttelsesområdet og tillade enkelte  

 forhold, som er omfattet af et forbud efter stk. 1.
 § 24. Amtsrådet kan give påbud eller nedlægge forbud for at undgå  

 fare for forurening af bestående eller fremtidige vandindvindingsanlæg til  

 indvinding af grundvand.
 Stk. 2. Amtsrådet kan meddele påbud eller forbud for at undgå fare  

 for forurening af overfladevand, der indvindes med tilladelse efter  

 vandforsyningslovens § 20. Amtsrådet kan herunder forbyde eller fastsætte  

 vilkår for sejlads og fiskeri.
 § 25. I tilfælde, hvor miljøministeren efter vandforsyningsloven  

 træffer afgørelse i sager om vandindvinding, har ministeren samme beføjelser,  

 som i §§ 22-24 er tillagt amtsrådet.
 Stk. 2. Ministeren kan fastsætte regler om, i hvilket omfang de  

 beføjelser, der efter §§ 22-24 er henlagt til amtsrådet, kan udøves af  

 kommunalbestyrelsen.
 § 26. Miljøministeren fastsætter nærmere regler vedrørende  

 behandlingen af sager efter §§ 22-23, herunder om indkaldelse af grundejere  

 og brugere, hvis interesser antages at blive berørt, til møde forud for  

 fastlæggelse af beskyttelsesområder efter §§ 22-23.
Kapitel 4 Beskyttelse af overfladevand § 27. Stoffer, der kan forurene vandet, må ikke tilføres vandløb,  

 søer eller havet, ligesom sådanne stoffer ikke må oplægges således, at der er  

 fare for, at vandet forurenes.
Der kan dog efter § 28 gives tilladelse til,  

 at spildevand tilføres vandløb, søer eller havet.
 Stk. 2. Stoffer, jf. stk. 1, der er aflejrede i vandløb, søer  

 eller havet, må ikke uden amtsrådets tilladelse påvirkes, så de kan forurene  

 vandet.
 Stk. 3. Miljøministeren kan fastsætte regler om eller bestemme, at  

 de stoffer, der er nævnt i stk. 1, i særlige tilfælde kan tilføres vandløb,  

 søer eller havet.
 § 28. Amtsrådet giver tilladelse til, at spildevand tilføres  

 vandløb, søer eller havet, jf. dog stk. 2.
 Stk. 2. Kommunalbestyrelsen giver tilladelse i henhold til stk. 1  

 til udledning af spildevand fra anlæg med en kapacitet på 30  

 personækvivalenter eller derunder.
 Stk. 3. Kommunalbestyrelsen giver tilladelse til tilslutning af  

 spildevand til offentlige spildevandsanlæg samt dertil hørende  

 udløbsledninger under overholdelse af amtsrådets tilladelse efter stk. 1. Der  

 er tilslutningspligt for ejendomme, når stikledning er ført frem til  

 grundgrænsen.
 Stk. 4. Kommunalbestyrelsens afgørelse efter stk. 2 og stk. 3 kan  

 ikke påklages til anden administrativ myndighed, når afgørelsen omfatter  

 udledning fra anlæg med en kapacitet på 30 personækvivalenter eller derunder.
 § 29. Miljøministeren kan fastsætte regler vedrørende amtsrådenes  

 og kommunalbestyrelsernes behandling af sager efter § 28. Ministeren kan  

 endvidere fastsætte regler om, hvilke krav der kan stilles til spildevandets  

 rensning, til spildevandsprojekter, samt om hvilke vilkår der kan knyttes til  

 tilladelser efter § 28.
§ 30. Hvis et spildevandsanlæg ikke fungerer miljømæssigt  

 forsvarligt, herunder ikke opfylder eller tilgodeser de krav, der er fastsat  

 efter §§ 28 og 29, samt forudsætninger fastsat efter § 32, stk. 4, kan  

 amtsrådet påbyde, at der foretages den nødvendige forbedring eller fornyelse  

 af anlægget.
Amtsrådet kan endvidere ændre vilkår fastsat i en tilladelse  

 efter § 28, hvis de tidligere fastsatte vilkår må anses for utilstrækkelige  

 eller uhensigtsmæssige.
 Stk. 2. Kan forureningen ikke afhjælpes, kan amtsrådet nedlægge  

 forbud imod fortsat drift af anlægget.
 Stk. 3. Medfører forureningen overhængende alvorlig fare for  

 sundheden, kan forbud umiddelbart nedlægges.
 Stk. 4. Kommunalbestyrelsen træffer afgørelse efter stk. 1-3,  

 såfremt anlægget er omfattet af § 28, stk. 2, eller er tilsluttet et  

 offentligt spildevandsanlæg i henhold til § 28, stk. 3. Kommunalbestyrelsens  

 afgørelse kan ikke påklages til anden administrativ myndighed, når anlæggets  

 kapacitet er på 30 PE eller derunder.
 Stk. 5. Ved offentlige spildevandsanlæg forstås spildevandsanlæg,  

 hvor en eller flere kommunalbestyrelser har ansvaret for anlæggets drift  

 og/eller vedligeholdelse.
 § 31. Amtsrådet træffer afgørelse om udførelse af og fordeling af  

 udgifter til fælleskommunale spildevandsanlæg i tilfælde af uenighed mellem  

 de pågældende kommunalbestyrelser.
 Stk. 2. Amtsrådets afgørelse efter stk. 1 kan ikke påklages til  

 anden administrativ myndighed.
§ 32. Kommunalbestyrelsen udarbejder en plan for bortskaffelse af  

 spildevand.
Planen skal indeholde oplysninger om:
1) eksisterende og planlagte kloakeringsområder og  

 rensningsforanstaltninger, 2) områder, hvor der skal ske afledning til nedsivningsanlæg, 3) hvilke anlæg der etableres på kommunal og hvilke der etableres på  

 privat foranstaltning, og 4) efter hvilken tidsfølge projekterne forudsættes at være udarbejdet og  

 anlæggene udført.
 Stk. 2. Spildevandsplanen må ikke stride imod regionplanen og  

 forudsætninger fastsat efter stk. 4.
 Stk. 3. Kommunalbestyrelsens vedtagelse af en spildevandsplan kan  

 ikke påklages til anden administrativ myndighed.
Stk. 4. Miljøministeren kan fastsætte nærmere regler om  

 planlægningen efter stk. 1, herunder om offentlighedens medvirken,  

 tidsfrister og procedure herfor.
Ministeren kan endvidere bestemme og  

 fastsætte regler om, at nærmere angivne forudsætninger skal lægges til grund  

 for planlægningen og administrationen af loven.
Kapitel 5 Forurenende virksomhed § 33. Miljøministeren fastsætter regler om godkendelse af særligt  

 forurenende virksomheder, anlæg eller indretninger, (listevirksomhed).
Stk. 2. Listevirksomhed må ikke anlægges eller påbegyndes, før der  

 er givet godkendelse hertil.
Listevirksomhed må heller ikke udvides eller  

 ændres bygningsmæssigt eller driftsmæssigt, herunder med hensyn til  

 affaldsfrembringelsen, på en måde som indebærer forøget forurening, før  

 udvidelsen eller ændringen er godkendt.
Stk. 3. Den godkendende myndighed kan dog tillade, at bygge- og  

 anlægsarbejder til anden listevirksomhed end anlæg for deponering af affald  

 påbegyndes, før der er givet godkendelse, hvis de anlægges i overensstemmelse  

 med en godkendt lokalplan eller byplanvedtægt.
Bygge- og anlægsarbejder sker  

 på bygherrens ansvar.
 § 34. Godkendelse efter dette kapitel skal fastsætte vilkår for  

 listevirksomhedens etablering og drift, herunder den kontrol, som den for  

 virksomheden ansvarlige selv skal foretage.
Stk. 2. Spørgsmål om tilladelse til udledning af spildevand  

 direkte til vandløb, søer eller havet fra en listevirksomhed behandles  

 samtidig med afgørelsen om godkendelse efter dette kapitel og indgår i  

 godkendelsen.
Vilkår for udledningen af spildevand behandles efter reglerne i  

 dette kapitel.
 Stk. 3. Afslag på ansøgning om godkendelse kan ikke påklages til  

 anden administrativ myndighed, hvis begrundelsen for afslaget er, at  

 lokaliseringen af virksomheden det pågældende sted vil være i strid med  

 bestemmelser i regionplan, kommuneplan eller lokalplan.
 § 35. Miljøministeren kan fastsætte nærmere regler vedrørende  

 godkendelsesordningen, herunder om ansøgningens indhold og vilkårene for  

 godkendelse.
§ 36. Hvis en godkendt listevirksomhed ønskes udvidet eller ændret  

 inden for godkendelsens rammer, skal der foretages en anmeldelse herom til  

 godkendelsesmyndigheden.
Anmeldelsen skal godtgøre, at udvidelsen eller  

 ændringen vedrører en aktivitet, der omfattes af en samlet godkendelse og som  

 denne giver mulighed for, og at den ændrede eller udvidede aktivitet  

 forureningsmæssigt kan holdes indenfor de grænser for forurening, der er  

 fastsat i den samlede godkendelse.
Virksomheden kan gennemføre udvidelsen  

 eller ændringen 4 uger efter, at anmeldelsen er foretaget, medmindre  

 godkendelsesmyndigheden forinden skriftligt har meddelt virksomheden, at den  

 vil kræve godkendelse af udvidelsen eller ændringen, eller at den udbeder sig  

 yderligere dokumentation.
 Stk. 2. Godkendelsesmyndighedens afgørelse efter stk. 1 kan ikke  

 påklages til anden administrativ myndighed.
 § 37. Bestående listevirksomhed kan ansøge om godkendelse efter  

 reglerne i dette kapitel.
 Stk. 2. Miljøministeren kan begrænse adgangen til at søge  

 godkendelse efter stk. 1 til at gælde for bestemte virksomheder af de  

 kategorier, der er optaget i bilaget.
 § 38. Bestående listevirksomheder, der ikke har en samlet  

 godkendelse, skal indsende ansøgning herom til godkendelsesmyndigheden.
 Stk. 2. På grundlag af ansøgningen og en vurdering af  

 listevirksomhedens drifts- og forureningsforhold træffer  

 godkendelsesmyndigheden afgørelse om, hvorvidt der kan gives virksomheden  

 godkendelse, eller om der skal meddeles påbud om at foretage foranstaltninger  

 til at nedbringe virksomhedens forurening eller nedlægges forbud mod driften  

 eller foretagelse af bestemte aktiviteter.
 Stk. 3. Miljøministeren fastsætter nærmere regler om behandlingen  

 af ansøgning om godkendelse af bestående virksomheder, herunder om fristen  

 for indsendelse af ansøgning til godkendelsesmyndigheden.
§ 39. Afgørelse om godkendelse efter dette kapitel træffes af  

 kommunalbestyrelsen eller af amtsrådet.
Miljøministeren fastsætter efter  

 forhandling med de kommunale organisationer nærmere regler herom.
Stk. 2. Amtsrådet træffer afgørelse om godkendelse af kommunalt  

 drevet virksomhed.
Kommunalbestyrelsen træffer afgørelse om godkendelse af  

 amtskommunal virksomhed.
 § 40. Hvis listevirksomhed medfører væsentlig forurening, kan  

 tilsynsmyndigheden give påbud om, at forureningen skal nedbringes.  

 Tilsvarende påbud kan gives, når listevirksomhed medfører væsentlig mere  

 forurening, herunder affaldsfrembringelse, end der ville forekomme ved  

 anvendelsen af mindst forurenende teknologi eller bedst mulige rensning.  

 Påbud kan endvidere gives overfor anlæg og aktiviteter, som skønnes at  

 indebære en nærliggende risiko for væsentlig forurening.
 Stk. 2. Kan forureningen ikke afhjælpes, kan tilsynsmyndigheden  

 nedlægge forbud imod fortsat drift og eventuelt forlange virksomheden  

 fjernet.
 Stk. 3. Forbud kan nedlægges umiddelbart, når forureningen  

 medfører overhængende alvorlig fare for sundheden.
Stk. 4. Indtil der er forløbet 8 år efter meddelelsen af en  

 godkendelse efter dette kapitel, kan der kun meddeles forbud eller påbud,  

 hvis 1) der er fremkommet nye oplysninger om forureningens skadelige virkning, 2) forureningen medfører miljømæssige skadevirkninger, der ikke kunne  

 forudses ved godkendelsens meddelelse, eller 3) forureningen i øvrigt går ud over det, som blev lagt til grund for  

 denne ved godkendelsens meddelelse.
 Stk. 5. Når der er forløbet mere end 8 år efter godkendelsen, kan  

 tilsynsmyndigheden ændre vilkårene heri, når det er miljømæssigt begrundet,  

 eller hvis der er udviklet renere teknologi, herunder mindre forurenende  

 råvarer, mindre forurenende produktionsmetoder eller bedre rensningsformer.
 Stk. 6. Ministeren kan fastsætte regler om, at den i stk. 4 og 5  

 omtalte tidsfrist nedsættes for bestemte brancher, dog ikke til under 4 år.
Forurening fra andre virksomheder § 41. Hvis erhvervsvirksomheder, herunder private eller offentlig  

 bygge- og anlægsarbejder, eller faste anlæg til energiproduktion, som ikke er  

 omfattet af regler fastsat i medfør af § 33, stk. 1, medfører uhygiejniske  

 forhold eller væsentlig forurening, herunder affaldsfrembringelse, kan  

 kommunalbestyrelsen give påbud om, at forureningen skal nedbringes.
Stk. 2. Tilsvarende påbud kan gives af kommunalbestyrelsen, når  

 nævnte virksomheder eller anlæg medfører væsentlig mere forurening, herunder  

 affaldsfrembringelse, end nødvendigt ved anvendelsen af den til enhver tid  

 værende, mindst forurenende teknologi eller bedst mulige rensning.
Påbud kan  

 endvidere gives over for aktiviteter, som skønnes at indebære en nærliggende  

 risiko for væsentlig forurening eller uhygiejniske forhold.
 Stk. 3 . Kommunalbestyrelsen kan give påbud om, at der skal  

 foretages afhjælpende foranstaltninger overfor idrætsanlæg, fritidsklubber  

 eller lignende fritidsaktiviteter, som medfører væsentlige støjulemper for  

 omgivelserne.
 Stk. 4. Kan ulemperne ikke afhjælpes, kan kommunalbestyrelsen  

 nedlægge forbud imod virksomheden eller aktiviteten.
 Stk. 5. Bliver tilsynsmyndigheden i forbindelse med etablering,  

 udvidelse eller ændring af en af de i stk. 1 nævnte virksomheder opmærksom på  

 forhold, som kan forventes at medføre krav om begrænsning af virksomhedens  

 forurening eller forbud mod virksomhedens drift, kan tilsynsmyndigheden på  

 forhånd tilkendegive dette over for virksomheden.
Kapitel 6 Affald § 42. Enhver, der frembringer, opbevarer, behandler eller  

 bortskaffer affald, er ansvarlig for, at der ikke opstår uhygiejniske forhold  

 eller sker forurening af luft, vand eller jord.
 § 43. Miljøministeren kan fastsætte regler om anmeldelse,  

 sortering, opbevaring, indsamling, transport, behandling, bortskaffelse og  

 oparbejdning af affald, herunder af særlige affaldstyper, affaldsmaterialer  

 og affaldsprodukter.
 § 44. Kommunalbestyrelsen forestår bortskaffelsen af affald.
Stk. 2. Miljøministeren fastsætter regler om kommunale  

 affaldsordninger, herunder om 1) kommunalbestyrelsens pligt til at anvise bortskaffelsesmuligheder for  

 affald, 2) kommunalbestyrelsens pligt til at forestå indsamling og bortskaffelse  

 af affald, herunder til genanvendelse af materialer og produkter, 3) borgeres, grundejeres og virksomheders pligt til at benytte anviste  

 bortskaffelsesmuligheder eller affaldsordninger, og 4) borgeres, grundejeres og virksomheders pligt til at indgive anmeldelse  

 af og afgive oplysninger om affald samt foretage undersøgelser af affald.
 Stk. 3. Kommunalbestyrelsen fastsætter i et regulativ forskrifter  

 om affaldsordningernes omfang og tilrettelæggelse m.v.
 Stk. 4. Når en indsamlingsordning er etableret, må indsamling af  

 det af ordningen omfattede affald eller eventuelt genanvendelige materiale  

 kun finde sted ved kommunalbestyrelsens foranstaltning eller bemyndigelse.
 Stk. 5. I regler, der vedrører indsamling af materialer og  

 produkter til genanvendelse, bortset fra olie- og kemikalieaffald, skal det  

 bestemmes, at kommunalbestyrelsen på visse betingelser skal fritage  

 erhvervsvirksomheder fra at være omfattet af en indsamlingsordning.
 § 45. Kommunalbestyrelsen kan meddele påbud eller forbud med  

 henblik på at forebygge og sikre, at affald opbevares, behandles og  

 bortskaffes på forsvarlig måde.
§ 46. Kommunalbestyrelsen indsamler og registrerer oplysninger om  

 eksisterende affaldsmængder fordelt på type og materialer samt om affaldets  

 behandling og bortskaffelse.
Kommunalbestyrelsen indsamler og registrerer  

 ligeledes oplysninger om eksisterende og planlagte affaldsanlæg, herunder  

 behandlings- og deponeringsanlæg.
Oplysningerne fremsendes til  

 Miljøstyrelsen.
 Stk. 2. Miljøministeren fastsætter nærmere regler om, hvilke  

 oplysninger kommunerne skal fremsende til Miljøstyrelsen, samt tidsfrister  

 for indberetning heraf.
 § 47. Kommunalbestyrelsen kan fastsætte gebyrer til dækning af  

 udgifter til:
1) planlægning, etablering, drift og administration af affaldsordninger,  

 herunder anvisningsordninger, samt til sortering, indsamling af affald m.v.  

 og til etablering og drift af virksomheder og anlæg for oparbejdning af  

 affald og affaldsbortskaffelse, 2) indsamling og registrering af oplysninger, jf. § 46, og 3) forskudsvis dækning af planlagte investeringer på affaldsområdet.
 Stk. 2. Der kan opkræves et samlet gebyr for de ordninger m.v.,  

 som kommunalbestyrelsen har iværksat.
 Stk. 3. Kommunalbestyrelsens afgørelse efter stk. 1 og 2 kan ikke  

 påklages til anden administrativ myndighed.
 Stk. 4. Ministeren kan udarbejde standardbetalingsvedtægter.
Stk. 5. Gebyrer efter stk. 1 og 2 påhviler den, der har tinglyst  

 adkomst på ejendommen, og beløbene har samme fortrinsret i ejendommen som  

 offentlige skatter og afgifter.
For beløbene er der udpantningsret.
Kommunale fællesskaber § 48. Miljøministeren kan træffe bestemmelse om kommunernes pligt  

 til at oprette, udvide deltagerkredsen af eller tilslutte sig kommunale  

 fællesskaber for affaldsbortskaffelse, herunder genanvendelsesvirksomheder.
 Stk. 2. Miljøministeren kan endvidere træffe bestemmelse om, at  

 kommunale fællesskaber for affaldsbortskaffelse skal modtage affald fra  

 kommuner, som ikke deltager i fællesskabet.
Anlæg for deponering af affald § 49. Nye anlæg for deponering af affald må kun ejes af  

 offentlige myndigheder.
 Stk. 2. Miljøministeren kan dog fastsætte regler om, at  

 virksomheder skal etablere anlæg, der er bestemt til deponering af specielle  

 affaldstyper.
 Stk. 3. I reglerne efter stk. 2 fastsættes der bestemmelser om  

 opkrævning af gebyrer og fornøden sikkerhedsstillelse til dækning af senere  

 udgifter til kontrol med forurening fra deponeringsanlæg, samt til eventuelle  

 afværgeforanstaltninger ved sådanne depoter.
Kapitel 7 Genanvendelse og renere teknologi § 50. Miljøministeren kan med henblik på at fremme genanvendelse  

 og renere teknologi og begrænse problemerne i forbindelse med  

 affaldsbortskaffelse fastsætte regler om eller bestemme at 1) særlige råvarer, tilsætnings- eller hjælpestoffer ikke eller kun i  

 nærmere angivet omfang må forekomme i materialer eller produkter, der sælges  

 eller anvendes her i landet, 2) bestemte materialer og produkter heraf skal indeholde bestemte andele  

 genanvendte eller genanvendelige materialer eller produkter, 3) anvendelse af bestemte materialer eller typer af materialer i produkter  

 eller varer til nærmere angivne formål, herunder til emballage, skal  

 begrænses eller forbydes, 4) bestemte materialer eller typer af materialer skal anvendes i produkter  

 eller varer til nærmere angivne formål, herunder til emballage, 5) produkter eller varer til nærmere angivne formål, herunder til  

 emballage, skal godkendes af ministeren eller udformes på en bestemt måde, og 6) offentlige myndigheder og offentligt ejede eller kontrollerede  

 virksomheder i videst muligt omfang skal anvende varer eller produkter, som  

 indeholder genanvendte eller genanvendelige materialer, eller som i øvrigt af  

 miljømæssige grunde er at foretrække fremfor andre varer eller produkter med  

 samme anvendelse.
 § 51. Bestemmelserne i dette kapitel anvendes ikke på materialer  

 eller produkter der eksporteres, medmindre miljøministeren bestemmer andet.
 Stk. 2. Bestemmelserne i dette kapitel finder ikke anvendelse på  

 materialer og produkter, der er fremstillet i udlandet og føres gennem landet  

 som transitgods eller oplagres som transitgods.
 Stk. 3. Bestemmelserne i dette kapitel finder ikke anvendelse på  

 materialer og produkter, der her i landet som forsyning føres til danske  

 skibe og fly, medmindre ministeren bestemmer andet.
 § 52. Miljøministeren kan fastsætte regler om, at importører eller  

 producenter af nærmere angivne materialer, produkter eller varer, herunder  

 emballage, skal betale et gebyr til dækning af omkostningerne i forbindelse  

 med materialets, produktets eller varens endelige bortskaffelse ved  

 deponering eller forbrænding.
§ 53. Tilskud kan gives til udrednings- og udviklingsprojekter,  

 der har til formål at fremme genanvendelse eller at nedsætte  

 miljøbelastningen væsentligt ved omstilling til renere teknologi.
Tilskud kan  

 endvidere gives til formidlings- og informationsvirksomhed vedrørende  

 genanvendelse og renere teknologi.
Tilskud kan gives såvel til projekter med  

 almennyttigt formål som til virksomhedens egne projekter, hvis projekterne  

 har nyhedsværdi.
Stk. 2. Tilskud på indtil 100 pct. kan gives til udrednings- og  

 udviklingsprojekter, hvis resultat kommer en bredere kreds af virksomheder,  

 den offentlige sektor eller samfundet i øvrigt til gode.
Tilskudet kan gives  

 til udvikling af processer, metoder, produktionsudstyr og produkter.
Stk. 3. Tilskud på indtil 75 pct. kan gives til udrednings- og  

 udviklingsprojekter, hvis resultat alene tilhører den eller de ansøgende  

 virksomheder.
Der kan gives tilskud til udvikling af produkter, processer,  

 metoder eller produktionsudstyr.
 § 54. Tilskud på indtil 25 pct. kan gives til anlægsinvesteringer  

 til produktionsformål inden for genanvendelse.
 Stk. 2. Tilskud på indtil 75 pct. kan gives til  

 anlægsinvesteringer i indsamlingsordninger for alle affaldstyper.
Stk. 3. Det er en betingelse for tilskud til anlægsinvesteringer  

 efter stk. 1 eller 2, at ansøgeren kan sandsynliggøre, at investeringen  

 medfører en varigt øget genanvendelse af produkter, materialer eller  

 spildprodukter, hvorved miljøbelastningen nedsættes væsentligt, eller hvorved  

 der finder en hensigtsmæssig udnyttelse sted af de pågældende produkter,  

 materialer eller spildprodukter.
Der kan ikke gives tilskud efter stk. 1 og 2  

 til anlæg, som i væsentlig grad vil påvirke konkurrenceforholdene til ugunst  

 for eksisterende virksomheder.
 § 55. Miljøministeren nedsætter et råd, der træffer afgørelse i  

 sager om tilskud i henhold til §§ 53 og 54. Rådets afgørelse kan ikke  

 indbringes for anden administrativ myndighed.
Stk. 2. Ministeren kan fastsætte nærmere bestemmelser om ydelse af  

 tilskud efter §§ 53 og 54, herunder om ansøgningernes indhold og om eventuel  

 tilbagebetaling af tilskud i visse tilfælde.
Ministeren kan endvidere  

 fastsætte nærmere bestemmelser om behandlingen af sagerne samt om rådets  

 virksomhed.
 § 56. Den årlige tilskudsbevilling fastsættes på finansloven.
Kapitel 8 Ekspropriation m.v.
 § 57. Kommunalbestyrelsen kan i nødvendigt omfang træffe  

 afgørelse om ekspropriation til fordel for spildevandsanlæg og offentligt  

 ejede affaldsbehandlings- og deponeringsanlæg, når der er meddelt tilladelse  

 til anlægget.
Stk. 2. Ved ekspropriation kan der 1) erhverves ejendomsret til arealer, bygninger og indretninger, der er  

 fast knyttet til arealer eller bygninger, samt tilbehør hertil, 2) endeligt eller midlertidigt pålægges indskrænkninger i ejerens rådighed  

 eller erhverves ret til at udøve en særlig råden over faste ejendomme, og 3) endeligt eller midlertidigt ske erhvervelse eller ophævelse af eller  

 foretages begrænsninger i brugsrettigheder, servitutrettigheder samt andre  

 rettigheder over faste ejendomme, Stk. 3. Til fordel for private spildevandsanlæg kan der dog kun  

 ved ekspropriation foretages foranstaltninger som anført i stk. 2, nr. 2 og  

 3.
 Stk. 4. Til fordel for offentlige affaldsbehandlings- og  

 deponeringsanlæg kan der kun ved ekspropriation foretages foranstaltninger  

 som anført i stk. 2, nr. 1.
 § 58. Ved ekspropriation til erhvervelse af ejendomsret bortfalder  

 alle rettigheder over det eksproprierede, medmindre andet bestemmes i det  

 enkelte tilfælde.
 Stk. 2. I de tilfælde, der er nævnt i § 57, stk. 2, nr. 2, skal de  

 ved ekspropriation stiftede rettigheder over en fast ejendom respekteres af  

 indehaveren af enhver rettighed over ejendommen, medmindre andet bestemmes i  

 det enkelte tilfælde.
 § 59. Ved ekspropriationens gennemførelse finder bestemmelserne i  

 lov om offentlige veje, § 45 og §§ 47-49, tilsvarende anvendelse.
 § 60. Erstatningsfastsættelser efter denne lov foretages i mangel  

 af mindelig overenskomst af de taksationsmyndigheder, der er nævnt i §§ 57 og  

 58 i lov om offentlige veje.
 Stk. 2. Om sagens behandling for taksationsmyndighederne og om  

 erstatningens fastsættelse og udbetaling finder bestemmelserne i lov om  

 offentlige veje, §§ 51-56 og 59-67, tilsvarende anvendelse.
§ 61. Medfører inddragelse under et beskyttelsesområde efter § 23,  

 at grundejeren må ændre eller ophøre med et bestående lovligt forhold, skal  

 der betales erstatning.
Erstatningen kan nedsættes eller bortfalde, for så  

 vidt forholdet ikke var lovligt, hensigtsmæssigt eller forsvarligt.
§ 62. Spørgsmålet om, hvorvidt der skal betales erstatning i  

 anledning af et forbud eller påbud efter § 24, afgøres af  

 taksationsmyndighederne, jf. § 60, efter anmodning fra den, til hvem forbudet  

 eller påbudet er rettet.
Forbud eller påbud vedrørende lovligt bestående  

 forhold, herunder lovlig anvendelse og oplagring af gødningsstoffer i  

 landbrug, gartneri og skovbrug, kan dog kun gives mod fuldstændig erstatning,  

 medmindre andet følger af andre retsregler.
§ 63. Erstatning efter §§ 61 og 62 betales af de brugere af  

 vandet, der har fordel af forbudet eller påbudet.
Når vedkommende kommune  

 ikke allerede som følge heraf skal betale erstatningen, kan  

 taksationsmyndighederne, hvis foranstaltningen skønnes at være af betydning  

 for en større del af kommunens beboere, træffe bestemmelse om, at kommunen  

 helt eller delvis skal betale erstatningen.
Stk. 2. Erstatningskrav efter §§ 61 og 62 fremsættes overfor den  

 myndighed, der har truffet afgørelsen.
Kravet skal fremsættes inden 4 uger  

 efter, at afgørelsen er meddelt den pågældende.
I mangel af mindelig  

 overenskomst indbringer myndigheden sagen for taksationsmyndighederne, jf. §  

 60.
Kapitel 9 Tilsyn § 64. Kommunalbestyrelsen fører tilsyn med, at 1) loven og de regler, der er fastsat med hjemmel i loven, overholdes, 2) påbud og forbud efterkommes, og 3) vilkår fastsat i forbindelse med godkendelser og tilladelser  

 overholdes.
 Stk. 2. Kommunalbestyrelsen fører uanset § 65 tilsyn med  

 virksomheder, der drives af amtsrådet.
 § 65. Amtsrådet fører tilsyn med forureningstilstanden i  

 omgivelserne.
 Stk. 2. Amtsrådet fører tilsyn som nævnt i § 64, stk. 1, med  

 virksomheder, som er mærket med a) i bilaget til bekendtgørelse om  

 godkendelse af særligt forurenende virksomheder, anlæg eller indretninger.
 Stk. 3. Amtsrådet fører tilsyn med virksomheder, der drives af  

 kommunalbestyrelsen.
 § 66. Miljøministeren kan bestemme, at tilsynet i visse tilfælde  

 skal føres af andre myndigheder.
 § 67. Tilsynsmyndigheden skal foranledige et ulovligt forhold  

 lovliggjort, medmindre forholdet har underordnet betydning.
§ 68. I de i § 67 nævnte situationer skal tilsynsmyndigheden  

 meddele den for forholdet ansvarlige, at det ulovlige forhold skal bringes  

 til ophør.
I den forbindelse kan tilsynsmyndigheden 1) forbyde fortsat drift og eventuelt forlange virksomheden fjernet, 2) påbyde den ansvarlige at genoprette den hidtidige tilstand, 3) lade påbudte foranstaltninger udføre for den ansvarliges regning, når  

 den fastsatte frist er udløbet.
 Stk. 2. Tilsynsmyndighedens afgørelser efter stk. 1 kan ikke  

 påklages til anden administrativ myndighed.
 § 69. I tilfælde af overhængende, alvorlig fare for sundheden og i  

 tilfælde, hvor øjeblikkelige indgreb er påkrævet for at afværge væsentlig  

 forurening eller forureningens udbredelse, foretager tilsynsmyndigheden det  

 nødvendige uden påbud og for den ansvarliges regning.
 Stk. 2. Der er udpantningsret for udgifter, som myndigheden har  

 krav på at få dækket efter § 68, stk. 1, nr. 3, og § 69, stk. 1.
 § 70. Den, der er ansvarlig for forhold eller indretninger, som  

 kan give anledning til forurening, skal straks underrette tilsynsmyndigheden,  

 såfremt driftsforstyrrelser eller uheld medfører væsentlig forurening eller  

 indebærer fare herfor.
 Stk. 2. Underretning efter stk. 1 bevirker ingen indskrænkning i  

 den ansvarliges pligt til at søge følgerne af driftsforstyrrelsen eller  

 uheldet effektivt afværget eller forebygget, ligesom det ikke fritager for  

 forpligtelsen til at genoprette den hidtidige tilstand.
§ 71. Den, der er ansvarlig for en virksomhed, der kan give  

 anledning til forurening, skal efter anmodning fra kommunalbestyrelsen,  

 amtsrådet eller miljøministeren give alle oplysninger, herunder om økonomiske  

 og regnskabsmæssige forhold, som har betydning for vurderingen af  

 forureningen og for eventuelle afhjælpende eller forebyggende  

 foranstaltninger.
Kommunalbestyrelsen, amtsrådet eller Miljøstyrelsen kan  

 herunder påbyde den ansvarlige for egen regning at 1) foretage prøveudtagning, analyser og målinger af stoffer, der udsendes  

 til omgivelserne, samt af støj og rystelser, 2) foretage prøveudtagning og analyser af materialer og produkter, der  

 anvendes eller behandles, samt af eventuelle affaldsstoffer, 3) klarlægge årsagerne til eller virkningerne af en stedfunden forurening,  

 og 4) klarlægge, hvordan følgerne af forurening afhjælpes eller forebygges.
Stk. 2. Tilsynsmyndigheden kan revidere vilkårene for en  

 virksomheds godkendelse eller tilladelse for at forbedre virksomhedens  

 kontrol med egen forurening (egenkontrol) eller opnå et mere hensigtsmæssigt  

 tilsyn.
Bestemmelser i påbud kan revideres på tilsvarende måde.
 § 72. Miljøministeren fastsætter nærmere regler vedrørende  

 tilsynsmyndighedernes udøvelse af tilsynsvirksomhed.
 Stk. 2. Ministeren kan fastsætte nærmere regler om, at  

 kommunalbestyrelserne og amtsrådene skal indsende indberetninger om deres  

 kortlægnings- og tilsynsvirksomhed, herunder om resultaterne af målinger og  

 undersøgelser, samt fastsætte regler om indberetningernes form.
Kapitel 10 Administrative bestemmelser § 73. Afgørelser efter denne lov meddeles skriftligt til  

 adressaten.
Afgørelser, der kan påklages, meddeles tillige klageberettigede  

 personer, organisationer og myndigheder, jf. §§ 96-98, og de myndigheder, der  

 i øvrigt har været inddraget i sagens behandling.
Stk. 2. Underretning til de personer, der er nævnt i § 96, stk. 1,  

 nr. 2, kan dog finde sted ved offentlig annoncering.
Der skal altid foretages  

 offentlig annoncering, når der meddeles godkendelse efter kapitel 5.
Stk. 3. Påbud eller forbud kan meddeles mundtligt, når der er fare  

 for sundheden eller øjeblikkelige indgreb er påkrævet for at afværge  

 væsentlig miljøskade.
En mundtlig afgørelse skal snarest muligt tillige  

 meddeles skriftligt.
§ 74. Inden der træffes afgørelse om påbud eller forbud, skal  

 adressaten for disse beslutninger skriftligt underrettes om sagen og gøres  

 bekendt med sin adgang til aktindsigt og til at udtale sig efter loven om  

 offentlighed i forvaltningen.
Adressaten bør i samme forbindelse opfordres  

 til at bidrage med oplysninger, der kan belyse omkostninger, fordele og  

 ulemper ved beslutningen.
 Stk. 2. Underretning efter stk. 1 kan undlades, hvis en  

 øjeblikkelig afgørelse er nødvendig, eller hvis underretning må anses for  

 åbenbart unødvendig.
 § 75. Lokale foreninger, der har beskyttelse af miljøet som  

 hovedformål, kan underrette kommunalbestyrelsen og amtsrådet om, hvilke  

 bestemte typer af afgørelser efter kapitel 3, 4 og 5 foreningen ønsker  

 underretning om, jf. § 98, stk. 1. Foreningen skal samtidig fremsende  

 vedtægter, der dokumenterer, at den er lokalt organiseret, og at dens  

 hovedformål er beskyttelse af miljøet.
 Stk. 2. Klageadgang efter stk. 1 omfatter ikke lokale afdelinger  

 af de organisationer, der er nævnt i § 97.
§ 76. Afgørelser, der kan påklages, skal oplyse datoen for  

 klagefristens udløb og i øvrigt indeholde oplysning om, at 1) afgørelsen kan påklages skriftligt til miljøministeren, 2) klage skal indgives til den myndighed, der har truffet afgørelsen, og 3) klage skal være modtaget senest ved klagefristens udløb.
§ 77. Påbud eller forbud skal indeholde en frist for afgørelsens  

 efterkommelse.
Når der foreligger særlige forhold, kan det dog bestemmes, at  

 påbud eller forbud skal efterkommes straks.
 Stk. 2. Når særlige grunde taler for det, kan det bestemmes, at  

 klager over påbud eller forbud ikke skal have opsættende virkning.
 § 78. Miljøministeren kan fastsætte regler om, at  

 godkendelsesmyndigheden skal gennemføre en offentlig høring om projekter, der  

 har væsentlig indflydelse på virksomhedens sikkerhedsforhold, inden der  

 meddeles godkendelse efter kapitel 5 af en virksomhed, der omfattes af  

 anmeldelsespligten i regler fastsat af miljøministeren om vurderingen af  

 sikkerheden i forbindelse med risikobetonede aktiviteter.
 § 79. Miljøministeren kan bemyndige en under ministeriet oprettet  

 styrelse eller tilsvarende institution til at udøve de beføjelser, der i  

 denne lov er tillagt ministeren.
 Stk. 2. Ministeren kan fastsætte regler om adgangen til at påklage  

 afgørelser, der er truffet i henhold til bemyndigelse efter stk. 1, herunder  

 at afgørelserne ikke skal kunne indbringes for ministeren.
 § 80. Miljøministeren kan nedsætte sagkyndige råd til rådgivning  

 af myndighederne i spørgsmål om miljøbeskyttelsen.
 § 81. Miljøministeren kan beslutte at overtage amtsrådets eller  

 kommunalbestyrelsens beføjelser efter loven i sager, der berører andre  

 myndigheders lovbestemte opgaver eller har større betydning.
§ 82. Miljøministeren kan pålægge amtsråd og kommunalbestyrelser  

 at tilvejebringe oplysninger til brug for en vurdering af forhold, der  

 reguleres efter denne lov inden for den enkelte kommunes eller amtskommunes  

 område.
Oplysningerne kan forlanges afgivet i en bestemt form.
 Stk. 2. Kommunalbestyrelserne skal efter anmodning give amtsrådene  

 alle oplysninger, der er af betydning for bedømmelsen af forhold, der  

 reguleres efter denne lov inden for den enkelte kommunes område.
 § 83. Miljøministeren kan pålægge amtsrådene eller  

 kommunalbestyrelserne at tage spørgsmål, herunder konkrete sager, vedrørende  

 denne lov op til behandling og beslutning.
 § 84. Tilsynsmyndigheden kan undlade at behandle forhold, som den  

 anser for at være af underordnet betydning for miljøbeskyttelsen.
 Stk. 2. Tilsynsmyndighedens afgørelse efter stk. 1 kan ikke  

 påklages til anden administrativ myndighed.
 § 85. Kommunalbestyrelsen kan bemyndige en miljø- og  

 levnedsmiddelkontrolenhed til at udøve de beføjelser, som er tillagt  

 kommunalbestyrelsen efter loven.
§ 86. Miljømyndighederne eller personer, der af disse myndigheder  

 er bemyndiget hertil, har, hvis det skønnes nødvendigt, til enhver tid mod  

 legitimation uden retskendelse adgang til offentlige og private ejendomme og  

 lokaliteter for at udøve de beføjelser, der er tillagt dem i medfør af denne  

 lov.
Der kan herunder foretages undersøgelser af betydning for lovens formål.
Stk. 2. Politiet yder bistand hertil.
Justitsministeren kan efter  

 forhandling med miljøministeren fastsætte nærmere regler herom.
 Stk. 3. Ved eftersyn af erhvervsvirksomheder skal indehaveren og  

 beskæftigede personer yde miljømyndighederne fornøden vejledning og hjælp.
 § 87. Miljøministeren kan fastsætte regler om gebyrer til dækning  

 af myndighedernes omkostninger ved administration og tilsyn i forbindelse med  

 loven.
 § 88. Regeringen kan indgå overenskomster med fremmede stater om  

 fælles foranstaltninger til opfyldelse af lovens formål.
 Stk. 2. Miljøministeren fastsætter regler til opfyldelse af  

 internationale overenskomster, der afsluttes i henhold til stk. 1.
Kapitel 11 Klage og søgsmål § 89. Medmindre andet fremgår af lovens bestemmelser, jf. dog §  

 90, kan kommunalbestyrelsens og amtsrådets afgørelser og beslutninger efter  

 loven eller regler, der er fastsat med hjemmel i loven, påklages til  

 miljøministeren.
 Stk. 2. Bestemmelserne i § 77, stk. 1, finder tilsvarende  

 anvendelse på afgørelser i klagesager.
 § 90. Miljøministeren kan fastsætte regler om, at afgørelser, der  

 enkeltvis er af mindre betydning for miljøbeskyttelsen, ikke kan påklages til  

 anden administrativ myndighed.
§ 91. Klagefristen er 4 uger fra den dag, afgørelsen eller  

 beslutningen er meddelt.
Er afgørelsen eller beslutningen offentligt  

 bekendtgjort, regnes klagefristen dog altid fra bekendtgørelsen.
 Stk. 2. Hvis klagefristen udløber på en lørdag eller helligdag,  

 forlænges klagefristen til den følgende hverdag.
§ 92. Klage indgives skriftligt til den myndighed, der har truffet  

 afgørelsen.
Myndigheden sender umiddelbart efter klagefristens udløb klagen  

 til miljøministeren ledsaget af den påklagede afgørelse eller beslutning og  

 det materiale, der er indgået i sagens bedømmelse.
 § 93. En klage har opsættende virkning for et påbud eller forbud,  

 medmindre klagemyndigheden bestemmer andet, jf. dog § 77.
 Stk. 2. Når der efter § 77 er truffet afgørelse om, at et påbud  

 eller forbud skal efterkommes straks, skal påbudet eller forbudet  

 efterkommes, medmindre klagemyndigheden bestemmer andet.
 § 94. En klage over en tilladelse, godkendelse eller dispensation  

 har ikke opsættende virkning, medmindre miljøministeren bestemmer andet.  

 Ministeren kan fastsætte regler om, at visse godkendelser og tilladelser ikke  

 må udnyttes indenfor klagefristen, og at en klage skal have opsættende  

 virkning.
 Stk. 2. Bestemmelsen i stk. 1 indebærer ingen begrænsninger i  

 klagemyndighedens adgang til at ændre eller ophæve en påklaget tilladelse,  

 godkendelse eller dispensation.
 § 95. En klage over en ekspropriationsbeslutning har opsættende  

 virkning, medmindre miljøministeren bestemmer andet.
 § 96. Kommunalbestyrelsens og amtsrådets afgørelser kan påklages  

 af:
1) afgørelsens adressat, og 2) enhver, der har en individuel, væsentlig interesse i sagens udfald.
 Stk. 2. Kommunalbestyrelsen kan påklage amtsrådets afgørelser, og  

 amtsrådet kan påklage kommunalbestyrelsens afgørelser.
 Stk. 3. Embedslægeinstitutionen kan påklage afgørelser efter  

 kapitel 3, 4 og 5. Embedslægeinstitutionen kan endvidere tillægges klageret i  

 regler, der udstedes i medfør af § 16.
 Stk. 4. Miljøministeren kan fastsætte regler om eller bestemme, at  

 afgørelser efter loven kan påklages af bestemte myndigheder i andre lande.
 § 97. Danmarks Naturfredningsforening kan påklage amtsrådets  

 afgørelser efter kapitel 4 og 5.
 Stk. 2. Danmarks Sportsfiskerforbund kan påklage amtsrådets  

 afgørelser efter kapitel 4 og 5, for så vidt angår spørgsmål om forurening af  

 vandløb, søer eller havet.
Stk. 3. Greenpeace, Danmarks Havfiskeriforening og Dansk  

 Fiskeriforening kan påklage amtsrådets afgørelser efter kapitel 4 og 5, for  

 så vidt angår spørgsmål om forurening af havet.
Dansk Fiskeriforening kan  

 endvidere påklage amtsrådets afgørelser efter kapitel 4 og 5 for så vidt  

 angår spørgsmål om forurening af vandløb og søer.
 Stk. 4. Arbejderbevægelsens Erhvervsråd kan påklage  

 kommunalbestyrelsens og amtsrådets afgørelser, når væsentlige  

 beskæftigelsesmæssige interesser er berørt.
 Stk. 5. Forbrugerrådet kan påklage kommunalbestyrelsens og  

 amtsrådets afgørelser i det omfang, de er væsentlige og principielle.
 § 98. Lokale foreninger, der har beskyttelse af miljøet som  

 hovedformål, kan påklage afgørelser, som foreningen har ønsket underretning  

 om, jf. § 75.
 Stk. 2. Lokale afdelinger af de organisationer, der er nævnt i §  

 97, er ikke omfattet af bestemmelsen i stk. 1.
§ 99. Søgsmål til prøvelse af afgørelser efter loven eller de  

 regler, der fastsættes i medfør af loven, skal være anlagt inden 6 måneder  

 efter, at afgørelsen eller beslutningen er meddelt.
Er afgørelsen eller  

 beslutningen offentligt bekendtgjort, regnes søgsmålsfristen dog altid fra  

 bekendtgørelsen.
 Stk. 2. Spørgsmål, der kan prøves af taksationsmyndighederne, jf.  

 kapitel 8, kan ikke indbringes for domstolene, før  

 Overtaksationskommissionens afgørelse foreligger.
 Stk. 3. Søgsmål om ekspropriation efter denne lov anlægges ved den  

 landsret, under hvilken ejendommen er beliggende.
Kapitel 12 Miljøklagenævnet § 100. Miljøklagenævnet er klagemyndighed for administrative  

 afgørelser i det omfang, det fastsættes i lovgivningen.
 Stk. 2. Nævnet er uafhængigt af instruktioner om den enkelte sags  

 behandling og afgørelse.
§ 101. Til Miljøklagenævnet kan påklages 1) afgørelser truffet af miljøministeren eller Miljøstyrelsen efter  

 bemyndigelse i medfør af §§ 25 eller 81, og 2) større eller principielle afgørelser truffet af ministeren eller af  

 Miljøstyrelsen efter bemyndigelse i medfør af kap. 5 eller i medfør af §§ 28  

 og 30, hvis disse vedrører en erhvervsvirksomheds eller en kommunes  

 spildevandsanlæg.
 Stk. 2. Miljøklagenævnet afgør selv spørgsmål vedrørende nævnets  

 kompetence.
 § 102. Miljøklagenævnet består af en formand, en eller flere  

 stedfortrædere for denne og et antal beskikkede, sagkyndige medlemmer.
 Stk. 2. Nævnets administration varetages af et sekretariat, der  

 tillige bistår med behandlingen af de sager, der indbringes for nævnet.
 Stk. 3. Miljøministeren kan fastsætte nærmere regler for  

 Miljøklagenævnets virksomhed.
§ 103. Miljøklagenævnets formand skal opfylde de almindelige  

 betingelser for at være landsdommer.
Stedfortræderne for formanden skal  

 opfylde de almindelige betingelser for at være dommer.
Stk. 2. Antallet af beskikkede medlemmer fastsættes af  

 miljøministeren.
Medlemmerne beskikkes af ministeren for indtil 4 år ad  

 gangen efter indstilling fra 1) Industrirådet, Arbejderbevægelsens Erhvervsråd, Håndværksrådet,  

 Landbrugsrådet, De danske Landboforeninger og Danske Husmandsforeninger i  

 forening.
 2) Danmarks Naturfredningsforening, Danmarks Sportsfiskerforbund,  

 Greenpeace, Danmarks Havfiskeriforening og Dansk Fiskeriforening i forening.
§ 104. Afgørelsen i de enkelte sager træffes af formanden eller en  

 stedfortræder samt 2 eller 4 beskikkede medlemmer.
De beskikkede medlemmer  

 udpeges af formanden med lige mange fra hver af de to grupper, der er nævnt i  

 § 103, stk. 2.
 Stk. 2. Afgørelser i Miljøklagenævnet træffes ved stemmeflertal.
 Stk. 3. Formanden eller dennes stedfortræder kan i særlige  

 tilfælde træffe afgørelser på nævnets vegne.
 § 105. Klage til Miljøklagenævnet kan indgives af den, der er  

 klageberettiget i forhold til førsteinstansafgørelser efter reglerne i §§  

 96-98.
 Stk. 2. Miljøministeren kan fastsætte regler om eller bestemme, at  

 afgørelser efter loven kan påklages til Miljøklagenævnet af bestemte  

 myndigheder i andre lande.
 § 106. For klagefristen gælder reglerne i § 91.
 Stk. 2. En klage over et forbud eller påbud, som Miljøklagenævnet  

 optager til behandling, har opsættende virkning, medmindre nævnet bestemmer  

 andet, jf. dog § 77, stk. 2.
Kapitel 13 Straf § 107. Medmindre højere straf er forskyldt efter den øvrige  

 lovgivning straffes med bøde den, der 1) overtræder § 19, stk. 1 eller stk. 2, § 20, § 22, § 23, § 27, stk. 1  

 eller stk. 2, § 42 og § 49, stk. 1, 2) undlader at efterkomme forbud eller påbud efter loven, herunder påbud  

 om at berigtige et ulovligt forhold, 3) undlader at efterkomme krav fastsat i medfør af § 10, stk. 4, 4) tilsidesætter vilkår knyttet til en tilladelse eller en godkendelse  

 efter loven, 5) anlægger, påbegynder eller driver virksomhed uden godkendelse efter §  

 33 eller anmeldelse efter § 36, 6) undlader at meddele oplysninger eller at afgive prøver efter § 71 eller  

 at give underretning som nævnt i §§ 21 og 70, 7) undlader at indgive anmeldelse, der er foreskrevet i regler udfærdiget  

 efter § 7, stk. 1, herunder tilsidesætter vilkår i forbindelse med en sådan  

 anmeldelse, eller undlader at indgive ansøgning jf. § 38, 8) modvirker adgangen til en ejendom i strid med § 86, og 9) forsætligt borttager, forvansker eller beskadiger afmærkninger, som  

 foretages i forbindelse med arbejder og undersøgelser efter loven.
Stk. 2. Straffen kan stige til hæfte eller fængsel i indtil 1 år,  

 hvis overtrædelsen er begået forsætligt eller ved grov uagtsomhed, og hvis  

 der ved overtrædelsen er 1) voldt skade på miljøet eller fremkaldt fare derfor, eller 2) opnået eller tilsigtet en økonomisk fordel for den pågældende selv  

 eller andre, herunder ved besparelser.
Stk. 3. I regler og forskrifter, der udstedes i medfør af §§ 7-10,  

 §§ 12-16, § 17, stk. 3, § 19, stk. 5, § 27, stk. 3, § 33, stk. 1, § 35, § 43,  

 § 44, stk. 2, § 46, stk. 2, § 47, § 50 og § 52, kan der fastsættes straf af  

 bøde.
Der kan endvidere fastsættes, at straffen kan stige til hæfte eller  

 fængsel i indtil 1 år under tilsvarende omstændigheder som anført i stk. 2.
Stk. 4. For overtrædelse, der begås af aktieselskaber,  

 andelsselskaber eller lignende, kan der pålægges selskabet som sådant  

 bødeansvar.
Er overtrædelsen begået af staten, en amtskommune, en kommune  

 eller et kommunalt fællesskab, jf. § 60 i lov om kommunernes styrelse, kan  

 der pålægges staten, amtskommunen, kommunen eller det kommunale fællesskab  

 bødeansvar.
 Stk. 5. Sker der ikke konfiskation af udbytte, som er opnået ved  

 overtrædelsen, skal der ved udmåling af bøde, herunder tillægsbøde, tages  

 særligt hensyn til størrelsen af en opnået eller tilsigtet økonomisk fordel,  

 jf. stk. 2, nr. 2.
 Stk. 6. Ved overtrædelse af § 10, stk. 4, jf. § 107, stk. 1, nr.  

 3, skal der ved udmåling af bøder, herunder tillægsbøder, tages hensyn til  

 størrelsen af den bod, der måtte være fastlagt på det pågældende område i  

 medfør af § 10, stk. 2.
 Stk. 7. Forældelsesfristen for strafansvaret er 5 år for  

 overtrædelser m.v. som omhandlet i stk. 1, nr. 1, 2, 3, 4 og 5, samt for  

 overtrædelser af regler udstedt i henhold til § 19, stk. 5.
§ 108. Sagerne behandles som politisager.
Retsmidlerne i  

 retsplejelovens kapitel 73 kan dog anvendes i samme omfang som i  

 statsadvokatsager.
Kapitel 14 Ikrafttrædelse og overgangsbestemmelser § 109. Loven træder i kraft den 1. januar 1991.
 § 110. Ved lovens ikrafttræden ophæves:
1) Lov om miljøbeskyttelse, jf. lovbekendtgørelse nr. 68 af 24. januar  

 1989, 2) lov nr. 532 af 16. oktober 1984 om genanvendelse og begrænsning af  

 affald, 3) lov nr. 215 af 5. april 1989 om begrænsning af udledning af svovldioxid  

 og kvælstofoxider fra kraftværker, 4) lov nr. 267 af 8. juni 1977 om blyindhold m.v. i motorbenzin, 5) lov nr. 135 af 26. april 1972 om begrænsning af svovlindholdet i  

 brændsel, 6) lov nr. 178 af 24. maj 1972 om bortskaffelse m.v. af olie- og  

 kemikalieaffald, og 7) § 24 a og § 26, stk. 1, nr. 4) og § 28 i lov om frikommuner, jf.  

 lovbekendtgørelse nr. 583 af 31. august 1989.
§ 111. Regler, der er udstedt efter de i § 110 nævnte love,  

 opretholdes, indtil de afløses af regler udstedt efter denne lov, medmindre  

 andet følger af loven.
Overtrædelse af reglerne straffes efter de hidtil  

 gældende regler.
 Stk. 2. Afgørelser og forlig truffet efter de regler, som er nævnt  

 i stk. 1, bevarer deres gyldighed, indtil der i medfør af loven eller regler  

 udstedt med hjemmel i loven træffes ny afgørelse eller bestemmes andet.  

 Overtrædelse af sådanne afgørelser straffes efter de hidtil gældende regler.
 Stk. 3. Frikommuneforsøg, der er godkendt efter de i § 110, stk.  

 1, nr. 7, nævnte paragraffer, bevarer deres gyldighed.
 Stk. 4. »Miljøankenævnet« ændres til  

 »Miljøklagenævnet« i følgende love:
1) Lov nr. 130 af 9. april 1980 om beskyttelse af havmiljøet, som ændret  

 ved lov nr. 181 af 8. maj 1985, 2) lov om vandforsyning, jf. lovbekendtgørelse nr. 337 af 4. juli 1985, 3) lov nr. 288 af 4. juni 1986 om miljø og genteknologi, som ændret ved  

 lov nr. 338 af 24. maj 1989, og 4) lov om kemiske stoffer og produkter, jf. lovbekendtgørelse nr. 566 af  

 15. august 1989.
 § 112. Regler om betaling af udgifter vedrørende offentlige og  

 fælles private spildevandsanlæg i lov om miljøbeskyttelse, jf.  

 lovbekendtgørelse nr. 68 af 24. januar 1989, ophæves først med virkning fra  

 kommunalbestyrelsens vedtagelse af betalingsvedtægter efter lov nr. 863 af  

 23. december 1987 om betalingsregler for spildevandsanlæg.
 § 113. Miljøministeren bemyndiges til at ophæve lov nr. 25 af 30.  

 januar 1923 om grænsevandløbene og § 17 i lov nr. 306 af 4. juni 1986 om  

 saltvandsfiskeri.
 § 114. Miljøministeren kan fastsætte overgangsregler.
 § 115. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Sigtet med lovforslaget Det foreliggende lovforslag skal - sammen med de samtidigt fremsatte  

 forslag til lov om planlægning, lov om naturbeskyttelse og lov om vandløb  

 samt lov om oprettelse af et naturklagenævn - ses som miljøministerens  

 forslag om at gennemføre en modernisering og styrkelse af de centrale dele af  

 Miljøministeriets lovgivning.
 Arbejdet med de grundlæggende ændringer af lovgivningen blev indledt med  

 miljøministerens beslutning i efteråret 1988 om ved en »lovpause«  

 at udsætte en del af de på daværende tidspunkt påtænkte lovinitiativer med  

 henblik på at få en bredere debat om lovgivningen.
 Debatten blev indledt i efteråret 1988 med udsendelse til en bred kreds af  

 Miljøministeriets debatoplæg »Enkelt og Effektivt« og  

 »Planlægningsloven - forenkling og modernisering«, som blev fulgt  

 op af regeringens »Landsplanredegørelse« 1988, som også havde  

 karakter af et debatoplæg.
Den efterfølgende debat dannede grundlaget for udarbejdelse af lovudkast,  

 der den 14. juli 1989 blev sendt til høring hos en meget bred kreds af  

 interesseorganisationer, ministerier m.v.
Høringsfristen udløb den 1.  

 november 1989.
 I grundlaget indgår ligeledes regeringens  

 »afbureaukratiseringsplan« fra december 1988 og  

 Indenrigsministeriets Betænkning nr. 1168 af maj 1989 fra Udvalget om de  

 kommunale opgavers fordeling og finansiering (»Lotz-III-udvalget«).
 Lovforslagene er udarbejdet med et overordnet udgangspunkt i  

 »Brundtlandrapporten« og i regeringens »Handlingsplan for  

 miljø og udvikling« (december 1988) til opfølgning af denne rapport.
 De allerede indvundne erfaringer fra igangværende frikommuneforsøg indgår  

 ligeledes i lovforslaget.
I forbindelse med lovudkastenes udarbejdelse var der drøftelser om  

 lovreformens hovedprincipper med nogle af de centrale »brugere« i  

 en særligt nedsat Kontaktgruppe.
I gruppen var oprindelig følgende  

 organisationer m.v. repræsenteret: Kommunernes Landsforening,  

 Amtsrådsforeningen, Industrirådet, Danmarks Naturfredningsforening,  

 Friluftsrådet, De Danske Landboforeninger, Danske Husmandsforeninger,  

 Landsorganisationen i Danmark, Dansk Arbejdsgiverforening samt  

 Arbejderbevægelsens Erhvervsråd.
I høringsperioden intensiveredes drøftelserne i Kontaktgruppen, der blev  

 udvidet med repræsentanter fra henholdsvis Håndværksrådet, Københavns  

 kommune, Frederiksberg kommune samt Det Grønne Kontaktudvalg.
Der har  

 ligeledes været ført en række drøftelser med Dansk Skovforening.
 Drøftelserne i Kontaktgruppen samt de modtagne høringssvar har givet  

 anledning til, at de nu fremsatte lovforslag på flere punkter er ændret i  

 forhold til de til høring udsendte udkast.
Ved dette og de øvrige fremsatte lovforslag samles 21 love i 4 hovedlove,  

 nemlig - en lov om miljøbeskyttelse, - en lov om naturbeskyttelse, - en lov om planlægning og - en lov om vandløb.
 Hertil kommmer en særlig lov om naturklagenævnet.
 Ud over disse hovedlove fremsættes forslag til lov om råstoffer.
 De tværgående formål med lovforslagene er:
at styrke miljø- og naturhensynenes varetagelse, at forstærke arbejdet med at forebygge miljø- og naturproblemernes  

 opståen og at videreføre decentraliseringen, at bidrage til regeringens samlede afbureaukratiseringsplan, og at  

 frigøre ressourcer og skabe grundlag for omprioriteringer.
 Der henvises i denne forbindelse til den samtidigt fremsatte redegørelse  

 om miljøreformen.
 Lovforslagene baserer sig i øvrigt på følgende mere tværgående principper:
 - Natur- og miljøproblemers opståen skal foregribes ud fra et helhedssyn,  

 bl.a. ved en samlet interesseafvejning i den sammenfattende fysiske  

 planlægning.
 - Lovgivningen skal bygge på en eensartet myndighedsstruktur med en  

 klarere arbejdsdeling mellem stat - amt - kommune.
- Klagesystemet forenkles således, at der som udgangspunkt kun kan klages  

 een gang, og visse mindre sager gøres endelige.
Hovedreglen er, at  

 klagesagerne afgøres af miljøministeren/pågældende styrelse, mens visse  

 større sager afgøres af et uvildigt klagenævn.
 Ved denne lov samles følgende love i een hovedlov:
1) lov om miljøbeskyttelse, 2) lov om genanvendelse og begrænsning af affald, 3) lov om begrænsning af udledning af svovldioxid og kvælstofoxider fra  

 kraftværker, 4) lov om blyindhold m.v. i motorbenzin, 5) lov om begrænsning af svovlindholdet i brændsel, og 6) lov om bortskaffelse m.v. af olie- og kemikalieaffald.
 Desuden indeholder forslaget en række bestemmelser om affald, der svarer  

 til og erstatter den skitse til en lov om affald, som indgår i  

 affaldsudvalgets betænkning om den fremtidige regulering af  

 affaldsbortskaffelsen (betænkning fra Miljøstyrelsen nr. 1, 1988).
Sammenskrivningen tilsigter at give et bedre overblik over den samlede  

 regulering på forureningsområdet og at fremhæve, at vægten på  

 miljøbeskyttelsen fremover skal lægges på en forebyggende regulering af hele  

 det kredsløb af materialer og produkter i samfundet, der er grundlaget for  

 forureningen.
Der skal anlægges en samlet vurdering af de miljømæssige  

 forhold, såvel i forbindelse med fremstilling af varer, som ved forbrug af  

 varerne og ved den endelige bortskaffelse af disse som affald.
Lovforslaget opretholder i vidt omfang de bemyndigelser for ministeren,  

 som findes i den gældende miljøbeskyttelseslov og de øvrige love, som er  

 skrevet ind i lovforslaget.
Sammenskrivningen af flere love fastholder  

 behovet for en rammelov med hjemler til mere specifikke reguleringer inden  

 for lovens formål.
Som konsekvens af lovens udvidede anvendelsesområde er der  

 derudover tillagt miljøministeren yderligere bemyndigelser med henblik på at  

 fremme renere teknologi og genanvendelse og begrænse affaldsmængderne.
2. Princippet om renere teknologi Den gældende miljøbeskyttelseslov bygger i hovedsagen på den tanke, at  

 indsatsen med at forebygge og afværge forurening skal ske ved at stille krav  

 om rensnings- eller afværgeforanstaltninger i forbindelse med de kilder på  

 virksomheder, som udsender forurenende stoffer til luften og vandet.
Fokus  

 har således været på mængder og koncentrationer af forurenende stoffer, som  

 kommer ud af henholdsvis spildevandsrøret og skorstenen.
Hertil kommer så  

 begrænsninger af andre lokale gener i form af lugt og støj for  

 virksomhederne.
For så vidt har en væsentlig del af miljøreguleringen kunnet ses som en  

 udvidelse og modernisering af reguleringen af fast ejendom.
Den gældende  

 miljøbeskyttelseslov har da også gennem kortlægnings- og  

 planlægningsbestemmelserne i lovens kapitel 9 knyttet an til lovgivningen om  

 den fysiske planlægning, som indeholder de sammenfattende rammer for  

 placering og anvendelse af fast ejendom.
Tilsvarende kan det siges at gælde  

 for de styringsmidler, som er de fremtrædende efter den gældende lov, at de  

 ofte stiltiende bygger på den forudsætning at skulle rettes til en vedvarende  

 aktivitet knyttet til en bestemt fast ejendom.
Hovedvirkemidlerne: Krav om  

 forudgående tilladelse til eller godkendelse af en vis aktivitet på et  

 nærmere bestemt sted - suppleret med muligheden for gennem påbud at afværge  

 eller begrænse belastningen - er som regel uanvendelige i forbindelse med den  

 forurening, som ikke kan henføres til stationære kilder.
Det gælder frem for  

 alt forureningen fra trafikken og fra mobile anlæg, samt forureningen fra  

 produkter og varer, som gennemstrømmer samfundet.
Den gældende lovs forureningsbegreb hænger sammen med denne  

 kilde-orienterede betragtning af miljøbeskyttelsesindsatsen.
Således opfattes  

 fast affald eller restprodukter fra en virksomheds produktion ikke som en del  

 af virksomhedens forurening, når disse restprodukter føres bort fra  

 virksomheden til deponering eller forbrænding.
Ud fra en teknisk - og  

 miljømæssig - betragtning er dette en vilkårlig og uhensigtsmæssig  

 afgrænsning: Der består nemlig ofte en mulighed for at »flytte«  

 forureningen fra luftforurening til vandforurening ved at vaske røggassen,  

 fra luftforurening til fast affald ved at filtrere røggassen, og fra  

 vandforurening til fast affald ved at deponere slam fra et spildevandsanlæg.
En sådan »flytning« af belastningen fra luft til vand eller jord  

 - eller omvendt - kan ikke anses for at være en miljømæssigt  

 tilfredsstillende løsning på langt sigt.
Ganske vist kan man afbøde lokale  

 belastninger ved at flytte forureningen fra en form til en anden, eller fra  

 et sted til et andet.
Men på længere sigt og set i et helhedsperspektiv kan  

 sådanne løsninger kun ses som midlertidige nødløsninger.
Ud fra  

 Brundtlandkommissionens anbefalinger om en bæredygtig udvikling er det  

 nødvendigt at sætte ind med forebyggende indsatser, som ud fra et  

 helhedsperspektiv søger at begrænse energi- og ressourceanvendelsen mest  

 muligt.
Forureningsbegrebet må bygge på en vurdering af hele det kredsløb, som  

 stoffer, produkter og materialer gennemløber fra udvinding, oparbejdning,  

 behandling, montering, til forbrug og bortskaffelse ved deponering og  

 forbrænding.
Derfor må også frembringelsen af fast affald og restprodukter på  

 en virksomhed anskues som en del af virksomhedens forurening.
 Ud fra samme kredsløbsbetragtning må også de varer og produkter, som  

 tilføres miljøet i senere led: under forbrug, eller ved bortskaffelsen som  

 affald, inddrages under den miljømæssige helhedsvurdering.
 De styringsmidler, som knytter sig til reguleringen af fast ejendom,  

 herunder planlægningsbestemmelser om lokalisering af forurenende aktiviteter,  

 kommer til kort over for de miljøproblemer, som ikke entydigt kan henføres  

 til - eller beror på - det sted eller den region, hvor »kilden« til  

 forureningen er placeret.
 Drivhus-effekter, nedbrydning af ozon-laget i stratosfæren, ophobning af  

 tungmetaller i naturen, ophobningen af næringssalte i vandmiljøet, væksten i  

 affaldsmængderne osv. kan ikke begrænses alene ved hjælp af styringsmidler,  

 som fokuserer på de lokale eller regionale effekter af emissioner fra kilder  

 knyttet til fast ejendom.
 Det er disse overvejelser, som ligger bag princippet om renere teknologi  

 som styrende for en helhedsorienteret og forebyggende miljøpolitik.
 Princippet om renere teknologi indebærer, at man i videst mulige omfang  

 søger at hindre, at forurening opstår, ikke alene i den primære  

 produktionsproces, men også i senere led i vare- og materialekredsløbet.  

 Vægten lægges således på den forebyggende indsats til begrænsning af  

 forurening, snarere end på den afhjælpende indsats i form af rensning og  

 destruktion af forurenende stoffer, produkter og materialer.
 Bag princippet om renere teknologi ligger der en erkendelse af, at en  

 forureningsbekæmpelse, som kun retter sig mod eet led i kredsløbet, f.eks.  

 produktionsleddet, og betragter dette isoleret, måske blot medfører, at  

 problemet flytter over i næste led.
 Princippet om renere teknologi indebærer endvidere, at man så vidt muligt  

 søger at indbygge forureningsbekæmpelsen i selve produktionsteknologien.
Det er imidlertid vigtigt at understrege, at princippet om renere  

 teknologi ikke alene vedrører teknologi i snæver forstand.
Som nævnt omfattes  

 mindre forurenende, mindre ressourcetunge og mindre energikrævende produkter  

 og materialer af begrebet.
Princippet om renere teknologi indebærer heller ikke, at  

 rensningsforanstaltninger uden videre kan opgives eller erstattes.
Uanset om  

 der fremover lægges betydelig større vægt på at begrænse de samlede  

 forureningsmængder gennem anvendelse af renere teknologier, herunder mindre  

 forurenende produkter og materialer, vil der fortsat være behov for rensning  

 og destruktion.
Princippet om renere teknologi kan således begrænse behovet  

 for rensning på en række områder, men aldrig helt erstatte det.
Som  

 miljøpolitisk rettesnor kan det derimod virke som en metodisk regel, som går  

 ud på følgende:
 1) Forurening og forureningsbegrænsning må vurderes ud fra hele kredsløbet  

 af stoffer, produkter og materialer.
 2) I de enkelte behandlingsprocesser - ligesom i den samlede  

 samfundsmæssige omsætning af stoffer, materialer og produkter: fra indvinding  

 til bortskaffelse og destruktion - bør man sætte ind så tidligt i processen  

 som muligt ved at søge at minimere energi- og råvareforbruget og dermed  

 begrænse den stof- og materialemængde, som samlet tilføres natur som spild  

 eller affald.
3) Rensning bør - metodisk set - være en sekundær løsning.
Mulighederne  

 for at begrænse rensningsbehovet gennnem anvendelse af renere teknologier bør  

 vurderes først.
 4) For så vidt angår særligt skadelige eller betænkelige stoffer,  

 produkter og materialer bør man - i videst mulige omfang - først vurdere  

 mulighederne for at erstatte disse med mindre betænkelige, dernæst undersøge  

 mulighederne for gennem optimering af produktionsprocesserne at begrænse  

 anvendelsen af disse ved benyttelsen af lukkede systemer og endelig ved i  

 videst muligt omfang at genanvende disse stoffer, produkter og materialer,  

 således at de i mindst mulige omfang tilføres miljøet.
En sådan helhedsorienteret og forebyggende miljøpolitik stiller imidlertid  

 krav om nye styringsmidler til supplering af de styringsmidler, som findes i  

 den gældende miljøbeskyttelseslov.
Hertil kommer, at en sådan politik  

 nødvendiggør, at der tilvejebringes et udbygget datagrundlag for så vidt  

 angår de stof-, produkt- og materialestrømme, som før eller senere tilføres  

 miljøet.
Der må tilvejebringes forbedrede redskaber til prioritering af  

 miljøbeskyttelsesarbejdet.
Endvidere må der skabes betingelser for, at  

 miljømyndighedernes indsats i højere grad end tidligere sker i samarbejde med  

 virksomhederne og disses organisationer.
En miljøpolitik baseret på princippet om renere teknologi må gennemføres  

 på alle niveauer i samfundet.
Den vil stille krav til den enkelte forbruger  

 eller ansatte om ændringer i adfærd og holdninger.
Den vil stille krav til  

 den enkelte virksomhed om mere kritisk at vurdere de enkelte processer,  

 produktionsgangen, materialer og produkter.
Den vil stille krav til de  

 primære miljømyndigheder i kommuner og amtskommuner om i højere grad at  

 inddrage selve produktionen i den miljømæssige tilsynsvurdering.
Og den vil  

 stille krav til de centrale miljømyndigheder om - i samarbejde med miljø-,  

 forbruger-, erhvervs- og andre interesseorganisationer - løbende at foretage  

 en vurdering af de realistiske muligheder for en omlægning af produktion og  

 forbrug i retning af renere teknologi ved fastsættelsen af rammer for en  

 nedbringelse af den samlede forurening på kortere og længere sigt.
Endelig må  

 en miljøpolitik baseret på princippet om renere teknologi nødvendigvis tage  

 hensyn til og aktivt søge at påvirke miljøpolitikken internationalt, især i  

 EF, ud fra samme synspunkter og perspektiver.
Lovforslaget indeholder en række bestemmelser, som tænkes anvendt til  

 gennemførelsen af en sådan forebyggende miljøindsats baseret på princippet om  

 renere teknologi.
Det gælder således en række af de  

 bemyndigelsesbestemmelser, som er indeholdt i kapitel 2 og kapitel 7.  

 Endvidere er de gældende bestemmelser i miljøbeskyttelseslovens kapitel 5 i  

 forslaget suppleret og ændret med henblik på at fremme en miljøregulering  

 baseret på princippet om renere teknologi.
For at sikre en tilstrækkeligt kvalificeret faglig vurdering af de  

 egentlig teknologiske muligheder for anvendelse af renere teknologier på  

 forskellige måder, skønnes det nødvendigt, at denne sker på centralt niveau i  

 et tæt samarbejde mellem de statslige miljømyndigheder og de berørte  

 industri- og erhvervsorganisationer.
Kun derved kan det sikres, at krav om  

 gennemførelsen af nye teknologiske muligheder for en renere produktion og  

 mindre forurenende produkter fastsættes i overensstemmelse med de økonomiske  

 muligheder i samfundet.
Under alle omstændigheder bør det fremhæves, at krav om  

 forureningsbegrænsning baseret på princippet om renere teknologi aldrig bør  

 stilles som krav om anvendelse af en nærmere bestemt teknologi.
Kravene bør  

 derimod fastsættes som krav om et vist forureningsniveau ud fra, hvad der er  

 opnåeligt ved anvendelse af renere teknologi.
En miljøpolitik baseret på  

 princippet om renere teknologi skal virke som et incitament til udviklingen  

 og anvendelsen af stadig mindre forurenende teknologier, den skal ikke låse  

 den teknologiske udvikling fast.
 Følgende bestemmelser i lovforslaget tager særligt sigte på at fremme  

 princippet om renere teknologi som det styrende princip for en forebyggende  

 miljøindsats:
Lovens formålsbestemmelse: § 1, stk. 1 og stk. 2, nr. 3, 4 og 5, lovens område: § 2, nr. 1, 3 og 4, princippet om renere teknologi, kredsløbsbetragtningen: § 3, stk. 1, forureningsbegrænsningsprincippet - ved produktion: § 4, stk. 3, - i forbindelse med varer og produkter: § 5, - offentlige myndigheders ansvar: § 6, almindelige bestemmelser: § 7, stk. 1, konsulentordninger: § 7, stk. 2, miljømærke: § 8, pantordninger: § 9, mål for begrænsning af forurening, særlige aftaler: § 10, påbud, revision af vilkår ud fra renere teknologi: § 40, stk. 1 og stk. 5,  

 § 41, stk. 2, genanvendelse og renere teknologi, stoffer, produkter og materialer,  

 særlige bestemmelser: § 50, generelt bortskaffelsesgebyr: § 52, tilskud: § 53, Rådet for genanvendelse og renere teknologi: § 55.
Princippet om renere teknologi blev lovfæstet i forbindelse med lov om  

 kemiske stoffer og produkter ved den ændring af loven, som blev vedtaget 19.  

 maj 1989, jf.
L 162/1989 og lovbekendtgørelse nr. 566 af 15. august 1989.
 Der henvises i øvrigt til bemærkningerne til lovforslagets enkelte  

 bestemmelser.
3. Særligt forurenende virksomheder Med lov om miljøbeskyttelse, der trådte i kraft den 1. oktober 1974,  

 indførtes en godkendelsesordning for særligt forurenende virksomheder.  

 Ordningen går ud på, at virksomheder, der er optaget på den som bilag til  

 loven anførte liste, ikke må påbegyndes, udvides eller ændres, før der er  

 meddelt godkendelse hertil af den godkendende myndighed.
Listen over særligt  

 forurenende virksomheder kan ændres administrativt af miljøministeren.
 Lovforslaget indeholder følgende afgørende nyheder vedrørende  

 godkendelsesordningen:
1) Det foreslås, at samtlige »gamle« virksomheder på listen, der  

 ikke har en samlet godkendelse, skal søge om godkendelse indenfor frister,  

 som skal fastsættes af ministeren i en bekendtgørelse.
På baggrund af at det  

 er hensigten at gennemføre en kraftig reduktion af listen, således at den kun  

 omfatter virksomheder, der efter dagens målestok anses for særligt  

 forurenende, må det anses for miljømæssigt begrundet og også økonomisk og  

 ressourcemæssigt realistisk at undergive de »gamle« virksomheder  

 den samlede miljømæssige bedømmelse, som foretages ved en  

 godkendelsesbehandling.
Miljøstyrelsen vil i samarbejde med de kommunale  

 organisationer og industrien tilrettelægge et forløb for  

 godkendelsesbehandlingen, der sikrer, at der over en 10-årig periode sker et  

 jævnt træk på offentlige og private ressourcer, og at der ikke sker  

 konkurrenceforvridning, jf. nedenfor under nr. 6.
 2) Der indføres lempelser i den gældende godkendelsesordning med henblik  

 på, at virksomhederne hurtigere skal kunne påbegynde bygge- og anlægsarbejder  

 på listevirksomhed.
Der stilles for det første forslag om, at listevirksomheder, der etablerer  

 sig i overensstemmelse med en godkendt lokalplan eller byplan, kan få  

 tilladelse til at starte bygge- og anlægsarbejder, før miljøgodkendelse er  

 givet.
For det andet har den gældende godkendelsesordning vist sig at fungere  

 meget usmidigt overfor virksomheder, der i forvejen har en samlet  

 miljøgodkendelse og herefter søger om tilladelse til at foretage en udvidelse  

 eller ændring.
Derfor åbnes der i forslaget mulighed for en lempelse af  

 godkendelsesordningen i sådanne situationer, således at en egentlig  

 godkendelse kan erstattes af en anmeldelse.
Det er i øvrigt Miljøministeriets målsætning at udsende en ny  

 bekendtgørelse om godkendelse af særligt forurenende virksomheder.
I  

 bekendtgørelsen vil den gældende liste over særligt forurenende virksomheder  

 blive foreslået reduceret med en trediedel til halvdelen af de virksomheder,  

 der er på den gældende liste.
Listen vil herefter kun omfatte virksomheder,  

 der i dag må vurderes som værende af særligt forurenende karakter.  

 Virksomheder, der udgår af listen, fritages for en ofte både tid~ og  

 ressourcekrævende godkendelsesbehandling, samtidig med at miljømyndighederne  

 får frigjort ressourcer, der kan anvendes på områder, som må anses for mere  

 vigtige for miljøbeskyttelsen.
4. Klage Klagesystemet er forenklet væsentligt.
 En række sager vil blive endeligt afgjort af kommunalbestyrelsen eller  

 amtsrådet, eksempelvis en række afgørelser om meddelelse af  

 spildevandstilladelser og påbud og forbud, der vedrører mindre udledninger.
 Klageadgangen fastholdes dog i større sager.
 Der indføres som en hovedregel et 2-instanssystem, således at når der kan  

 klages, kan det kun ske een gang.
Regeringen lægger vægt på, at ankesystemerne i almindelighed kun kommer  

 til at omfatte to instanser.
Det er afgørende for, at man kan opnå  

 tilfredsstillende tidsbesparelser for virksomhederne og ressourcebesparelser  

 for det offentlige.
 Da 1. instansen overalt i miljøbeskyttelsesloven er en lokal myndighed  

 (amt eller kommune), har valget stået mellem at gøre miljøministeren eller  

 Miljøankenævnet til 2. instans.
 Efter indgående overvejelser og drøftelser med en række organisationer har  

 man valgt at foreslå Miljøministeriet som 2. instans.
 Dog opretholdes den hidtidige mulighed, der har været for at indbringe  

 Miljøstyrelsens afgørelser som 1. instans for det uafhængige sagkyndige  

 ankenævn, Miljøankenævnet, som omdøbes til Miljøklagenævnet i  

 overensstemmelse med nyere praksis om sådanne nævn.
Den hidtidige mulighed, der har været for at indbringe Miljøstyrelsens  

 afgørelser i klagesager for Miljøankenævnet, bortfalder.
I stedet indføres  

 der en mulighed for at få prøvet Miljøstyrelsens 2. instansafgørelser  

 vedrørende klager over afgørelser om virksomheder, der er på listen over  

 særligt forurenende virksomheder, og væsentlige spildevandsudledninger dog  

 under forudsætning at, at nævnet skønner, at den konkrete sag er af større  

 eller principiel betydning.
Der er herved tænkt på afgørelser, hvor hensynet til væsentlige miljø-  

 eller naturværdier skal afvejes mod andre væsentlige beskyttelsesværdige  

 interesser, eller hvor afgørelsen rejser spørgsmål om den rigtige anvendelse  

 af en lovregel eller skønnes af få afgørende betydning for den administrative  

 praksis.
Sidstnævnte vil hyppigst være tilfældet i forbindelse med  

 gennemførelse af ny lovgivning, hvor det kan være af principiel betydning at  

 få fastlagt, hvordan de nye bestemmelser skal fortolkes.
Afgørelserne på miljøområdet har et sådant teknisk betonet indhold, at det  

 er vigtigt, at der indgår et sagkyndigt element i dette klagenævn.
Samtidig  

 kan det være naturligt at opfatte nævnet som en voldgift mellem  

 produktionsinteresse og interesse i beskyttelse af naturen.
Dette kan finde  

 udtryk ved, at den ene liste af sagkyndige som hidtil udpeges af  

 erhvervsorganisationer, mens den anden liste sammensættes af sagkyndige,  

 udpeget af miljøorganisationerne.
Forslaget forekommer rimeligt som en sikring af afvejningen af henholdsvis  

 erhvervsinteresser og grønne interesser.
Det foreslås derfor, at det  

 sagkyndige klagenævn beskikkes af miljøministeren efter indstilling fra:
1. Industrirådet, Arbejderbevægelsens Erhvervsråd, Håndværksrådet,  

 Landbrugsrådet, De danske Landboforeninger og Danske Husmandsforeninger i  

 forening (den gældende ordning), og 2. Danmarks Naturfredningsforening, Danmarks Sportsfiskerforbund,  

 Greenpeace, Danmarks Havfiskeriforening og Dansk Fiskeriforening i forening  

 (dvs. de landsomfattende miljøorganisationer, der er tillagt klageret efter  

 lovforslaget).
 Når der er forløbet 5 år efter lovens ikrafttræden, vil Miljøministeriet  

 på baggrund af indhøstede erfaringer vurdere, om nævnsordningen har fungeret  

 tilfredsstillende, eller om der er behov for at gennemføre en ændring af  

 klageordningen.
 Der henvises i øvrigt til bemærkningerne til kapitel 12 om  

 Miljøklagenævnet.
5. Sektorplanerne En række formkrav til den amtskommunale sektorplanlægning blev ophævet i  

 konsekvens af forslagene i arealudvalgets 1. delbetænkning af 30. september  

 1985 om planlægningen på Miljøministeriets område (betænkning nr. 1051).  

 Tilbage var en række forpligtelser for amtskommunerne til at udarbejde  

 planredegørelser på miljøbeskyttelsesområdet og vandforsyningsområdet.
 Lotz-III-udvalget har foreslået, at disse regler afformaliseres helt.
 Udvalget har ligeledes foreslået, at kommunernes pligt til at udarbejde  

 støjkortlægning ophæves, mens reglerne om affaldsplanlægning og  

 spildevandsplanlægning forenkles.
 Lovforslaget er udformet i overensstemmelse hermed.
Det betyder ikke, at der ikke fortsat skal ske en planlægning inden for  

 miljøområdet.
Det er fortsat nødvendigt, at der inden for de enkelte dele af  

 miljøområdet tilvejebringes en fyldestgørende kortlægning og planlægning som  

 grundlag for den tværgående interesseafvejning i den sammenfattende fysiske  

 planlægning.
 I øvrigt bør der - afhængigt af de enkelte amtskommuners/kommuners behov -  

 tilvejebringes den nødvendige planlægning for at sikre en forebyggende  

 miljøindsats, herunder tilvejebringes grundlag for administrationen af denne  

 lov.
6. Laboratorier Siden 1976 har der eksisteret en plan for de kommunale miljø- og  

 levnedmiddelkontrolenheder.
Lovgivningen om laboratorieplanen findes i  

 levnedsmiddelloven.
Da Levnedsmiddelstyrelsen i 1987 blev overflyttet til  

 Sundhedsministeriet, fik sundhedsministeren de beføjelser, som er henlagt til  

 miljøministeren i levnedmiddelloven.
 Miljøbeskyttelsesloven har hidtil indeholdt et kapitel om laboratorier, i  

 hvilket landets dækning af laboratorieenheder til løsning af opgaver  

 vedrørende miljøspørgsmål forudsattes planlagt i sammenhæng med disse  

 laboratorieenheders opgaver i forbindelse med levnedsmiddeloven.
I lovforslaget er laboratoriekapitlet udtaget.
Dette skyldes, at der i de  

 senere år er foregået en udvikling, som rejser tvivl om hensigtsmæssigheden  

 af laboratorieplanen.
De kommunale laboratorier (MLKE) påtager sig i stadigt  

 større udstrækning opgaver uden for laboratorieplanens rammer.
Dette betyder,  

 at disse laboratoriers opgaver herved i høj grad svarer til private  

 laboratoriers opgaver.
Disse private laboratorier er autoriset af Statens  

 Tekniske Prøvenævn (STP).
Som led i gennemførelsen af det indre marked er det EF-Kommissionens plan,  

 at gensidig anerkendelse af analyseresultater kun vil gælde for analyser, der  

 er udført som autoriserede analyser af laboratorier, der er under en  

 anerkendt autorisationsordning.
STP's autorisationsordning vil inden for en  

 overskuelig fremtid kunne opfylde de internationale krav til en sådan  

 ordning.
En autorisation udstedt af STP vil dermed dokumentere, at den  

 fornødne analysekvalitet er til stede, og at de opnåede analyseresultater kan  

 anerkendes også i andre lande.
På baggrund af ovenstående finder Miljøministeriet, at tiden er moden til,  

 at der på miljøområdet kun er een autorisationsmyndighed, og at denne  

 myndighed er STP, som i forvejen autoriserer private laboratorier til at  

 udføre miljøopgaver.
Derved vil der ske en ligestilling af samtlige  

 laboratorier, som udfører opgaver inden for miljøområdet.
 Industriministeren påtænker at ændre sin lovgivning til at kunne omfatte  

 de nævnte formål og forventes at fremsætte lovforslag herom i 1990.
7. Myndighedsstrukturen Lovforslaget indeholder ikke principielle ændringer i  

 myndighedsstrukturen, bortset fra kapitel 8 om ekspropriation.
Ligesom i de  

 gældende regler foreslås kompetencen til at ekspropriere til fordel for  

 spildevandsanlæg henlagt til kommunalbestyrelserne.
Med hensyn til  

 fastsættelsen af erstatning i forbindelse med ekspropriationer, der efter den  

 gældende ordning varetages af landvæsenskommissionerne, foreslås denne  

 henlagt til taksationsmyndighederne efter lov om offentlige veje.
Denne ordning vil svare til det forslag, der kan forventes afgivet af et  

 af justitsministeren nedsat udvalg, der har til opgave at overveje  

 spørgsmålet om eventuel nedlæggelse af landvæsensretterne.
Udvalget forventes  

 at afgive betænkning i løbet af 1990.
8. Bemyndigelser Lovforslaget indeholder en række bemyndigelser.
Der er to hovedtendenser  

 i udformningen af disse bemyndigelsesbestemmelser.
Den ene er, at  

 bemyndigelserne skal svare til hensigten om at gennemføre en forebyggende  

 miljøindsats.
Det trækker i retning af en udvidelse af bemyndigelserne.
Den  

 anden er, at man nu ved så meget om miljøbeskyttelse, at man nærmere kan  

 angive, i hvilken retning anvendelse af bemyndigelserne vil gå.
Det  

 indsnævrer spillerummet for, hvad ministeren kan foretage sig uden  

 folketingets medvirken.
 Af lovtekniske grunde er der indsat en generel bemyndigelse for  

 miljøministeren til at delegere sine beføjelser til en styrelse.
 9. Lovforslagets administrative og økonomiske konsekvenser.
 De elementer i lovforslaget og i den kommende bekendtgørelse om  

 godkendelse af særligt forurenende virksomheder, som vil have økonomiske og  

 administrative konsekvenser for stat, kommuner og amtskommuner og økonomiske  

 konsekvenser for virksomhederne, er følgende:
- forslaget om listereduktion, - forslaget om godkendelsesbehandling af listevirksomheder, der ikke har  

 samlet miljøgodkendelse i forvejen, - forslaget om ophævelse/forenkling af kortlægnings- og  

 planlægningsforpligtelser, - klagereglerne, - de øgede krav om indførelse af bedre rensning og renere teknologi og  

 genanvendelse.
Statslige merudgifter/besparelser Forslaget om at klagesystemet skal forenkles, således at der som  

 hovedregel kun kan klages til een instans (Miljøstyrelsen), bevirker, at  

 Miljøankenævnets ressourcer kan reduceres til halvdelen af de nuværende.
 Ifølge § 19 i forslaget til miljøbeskyttelseslov skal det fremover i  

 stedet for Miljøstyrelsen være kommunerne og amtskommunerne, der meddeler  

 tilladelser til udledning, udspredning eller udsprøjtning på jorden.
 Herudover bliver Miljøstyrelsen frigjort for en række sager, som styrelsen  

 i dag behandler som 2. instans (visse klager over påbud overfor  

 reglementsvirksomheder, klager over tilladelser til mindre  

 spildevandsudledninger m.v.).
Det skønnes, at forslagene om delegation kombineret med indførelse af  

 endelighed, listereduktion m.v. samlet vil medføre, at der i løbet af nogle  

 år efter lovens ikrafttræden spares ressourcer i Miljøstyrelsen svarende til  

 20 årsværk.
Som følge af indførelse af kravet om godkendelse af gamle  

 virksomheder må styrelsen omvendt forvente at modtage en årlig tilgang af  

 klagesager på ca. 300. De nævnte klagesager vil typisk være mere komplicerede  

 end øvrige klagesager om kapitel 5-godkendelser og forvente at kræve en  

 ressourceanvendelse svarende til ca. 10 årsværk.
Dvs. at ressourcebesparelsen  

 herefter reelt vil være 10 årsværk.
 I forslaget til ny miljøbeskyttelseslov foreslås det i kapitel 5, at  

 tilsynsmyndigheden kan give påbud om nedbringelse af forureningen fra en  

 listevirksomhed eller en øvrigt forurenende virksomhed, der medfører  

 væsentlig mere forurening, end der ville forekomme ved anvendelsen af mindst  

 forurenende teknologi eller bedst mulige rensning.
 Der er i loven optaget en række bemyndigelser til at fastsætte regler om  

 begrænsning af emissioner eller regler om råvarer, hjælpestoffer og andre  

 materialer, der anvendes i virksomheder eller i materialer og produkter.
Der er etableret en offentlig tilskudsordning for at fremme  

 virksomhedernes indførelse af renere teknologiløsninger og genanvendelse.  

 Tilskudsrammerne forventes betydeligt forøget i løbet af de næste 5 år.
Det  

 er hensigten, at Miljøstyrelsen skal omprioritere sine ressourcer, således at  

 der fremtidigt anvendes flere ressourcer på renere teknologi- og  

 genanvendelsesområdet.
I takt med at renere teknologiprojekter gennemføres,  

 skal disse, når de viser sig egnede, gennemføres f.eks. ved, at der  

 udarbejdes bekendtgørelser eller vejledninger herom eller indgås aftaler  

 gældende for enkelte brancher eller anlæg.
Der skal anvendes flere ressourcer  

 på at følge den teknologiske udvikling i andre lande samt på at informere  

 virksomheder og miljømyndigheder om renere teknologiløsninger og  

 genanvendelsesmuligheder.
Både for så vidt angår virksomheder, der er på den fremtidige liste over  

 særligt forurenende virksomheder, og for så vidt angår øvrige forurenende  

 virksomheder, skal Miljøstyrelsen anvende øgede ressourcer på at få kendskab  

 til, hvilke forureninger de enkelte brancher giver anledning til, og hvilke  

 renere teknologiløsninger eller rensningsmetoder der kan anvendes for at  

 nedbringe forureningen.
Det skønnes, at ressourcebehovet vil være på ca.  

 10-15 årsværk.
Miljøstyrelsen vil imidlertid søge at forøge anvendelsen af  

 ressourcer på renere teknologi og genanvendelsesområdet i takt med, at der  

 frigøres ressourcer på andre områder, således at ændringen i  

 miljølovgivningen samlet set bliver ressourceneutral for Miljøstyrelsen.
Amtskommunale/kommunale merudgifter/besparelser De elementer i lovforslaget, som har ressourcemæssig betydning for  

 amtskommunerne og kommunerne, er forslagene om listereduktion, godkendelse af  

 gamle virksomheder og yderligere forenkling af kortlægnings- og  

 planlægningsforpligtelser.
Listereduktion Den gældende liste omfatter ca. 25.000 virksomheder.
Den planlagte  

 listereduktion forventes at indebære, at der i alt udgår ca. halvdelen af de  

 virksomheder, der er på listen.
 Listereduktionen betyder, at det fortrinsvis er virksomheder, som har  

 kommunen som godkendelses- og tilsynsvirksomhed, der udgår af listen.
 Det skønnes, at listereduktionen vil medføre, at amtskommunerne får  

 reduceret antallet af godkendelser med ca. en sjettedel af godkendelserne i  

 dag, dvs. 50 godkendelsessager, mens kommunerne vil få reduceret antallet af  

 godkendelsessager med halvdelen, dvs. 1.000 sager.
Ressourceforbruget pr. godkendelsessag anslås at tage væsentlig længere  

 tid for en amtskommune end for en kommune, da de virksomheder, som  

 amtskommunerne er godkendelses- og tilsynsmyndighed for, er  

 »tungere« end de virksomheder, for hvilke kommunerne er  

 godkendelses- og tilsynsmyndighed.
Listereduktionen indebærer endvidere, at  

 det amtskommunale tilsyn med en række virksomheder erstattes af et kommunalt  

 tilsyn.
Herefter anslås listereduktionen i sig selv at medføre  

 ressourcebesparelser på ca. 10 årsværk i amtskommunerne og ca. 30 årsværk i  

 kommunerne.
For kommunernes vedkommende skal dog herfra trækkes de øgede  

 ressourcer, der vil medgå til at opprioritere et opsøgende tilsyn og meddele  

 de nødvendige påbud og forbud.
Det vurderes derfor, at  

 nettoressourcebesparelsen som følge af listereduktionen herefter vil være 10  

 årsværk for kommunerne.
Forslaget om godkendelse af gamle virksomheder Det anslås, at maksimalt 4.000 virksomheder vil blive omfattet af  

 forslaget om, at der skal ske godkendelsesbehandling af gamle  

 listevirksomheder uden total godkendelse.
Ved en jævn takt af  

 godkendelsesordningen over en 10-årig periode indebærer dette, at ca. 400  

 virksomheder skal optages til godkendelsesbehandling årligt.
Det skønnes, at  

 det årlige ressourceforbrug hertil vil være 18 årsværk i amtskommunerne og 8  

 årsværk i kommunerne Herved gås ud fra, at godkendelsesbehandlingen af de  

 gamle virksomheder efter listereduktionen gennemsnitligt vil kræve flere  

 ressourcer af amtskommunerne end kommunerne.
Forslaget om yderligere forenkling af kortlægnings- og  

 planlægningsforpligtelser Forslaget om yderligere forenkling af en række kortlægnings- og  

 planlægningsforpligtelser på miljø- området betyder, at kommunerne og især  

 amtskommunerne vil blive aflastet for en række formaliserede pligter på  

 området og få mulighed for selv at tilrettelægge deres opgaver med  

 infrastruktur, recipientovervågning, fysisk planlægning m.v.
 Det skønnes, at de ændrede regler medfører, at amtskommunerne kan spare  

 årligt 8 årsværk.
 Besparelsen skyldes især, at amtskommunerne ikke længere pålægges  

 formaliserede pligter til at foretage en kortlægning og planlægning af  

 kvaliteten af vandområderne, at amtskommunernes hidtidige opgaver vedrørende  

 den kommunale spildevandsplanlægning ophæves, samt at amtskommunernes opgaver  

 med at foretage en kortlægning af affaldsbortskaffelsen samt udarbejdelse af  

 en affaldsredegørelse ligeledes bortfalder.
 I det følgende er opstillet en oversigt over lovforslagets samlede  

 konsekvenser for kommuner og amtskommuner angivet i + og - årsværk, idet +  

 betyder, at der er behov for ressourcetilførsel og - at der spares  

 ressourcer.
Samfundsøkonomiske konsekvenser Gennemførelsen af forslaget om, at der skal ske godkendelsesbehandling af  

 maksimalt 4.000 virksomheder uden total godkendelse over en 10-årig periode,  

 må antages at betyde, at de pågældende virksomheder som følge af vilkår i  

 godkendelsen skal foretage miljøinvesteringer, og at de vil få øget  

 driftsomkostningerne.
Miljøstyrelsen har i samarbejde med de kommunale organisationer foretaget  

 en økonomivurdering af nævnte omkostninger.
Vurderingen er baseret på  

 udvælgelse af et antal virksomheder i Vejle amtskommune.
Undersøgelsen har  

 omfattet både virksomheder, der har Vejle amtskommune som godkendelses- og  

 tilsynsmyndighed, og virksomheder der har Horsens, Hedensted og Juelsminde  

 kommuner som myndighed.
De undersøgte virksomheder har indenfor de sidste par  

 år gennemgået en godkendelsesbehandling og er blevet stillet en række vilkår,  

 der i det væsentligste ligeledes vil blive stillet i forbindelse med  

 godkendelse af de eksisterende gamle virksomheder.
Virksomhederne er blevet bedt om dels at oplyse deres omkostninger til  

 investeringer til miljøbeskyttende foranstaltninger, dels de løbende  

 omkostninger, henholdsvis driftsbesparelser, der følger af de af  

 myndighederne fastsatte krav til emissionsbegrænsning.
Virksomhederne er  

 endvidere bedt om at oplyse om antal beskæftigede.
Overføres resultaterne fra  

 de udvalgte virksomheder til samtlige virksomheder på landsplan ved  

 anvendelse af forskellige økonomisk/statistiske beregningsmetoder, skønnes  

 gennemførelse af forslaget om godkendelsesbehandling af eksisterende  

 virksomheder uden samlet miljøgodkendelse at medføre behov for samlede  

 miljøinvesteringer for perioden 1991-2001 på 1,7 mia. kr.
 Beregnet som en gennemsnitlig årlig belastning skønnes  

 fremstillingsvirksomhederne i den private sektor at få en årlig  

 investeringsbelastning på 75 mill. kr.
 Kraftværkerne får tilsvarende en årlig investeringsbelastning på 90 mill.  

 kr.
Bemærkninger til lovforslagets enkelte bestemmelser Til kapitel 1 Ligesom den gældende lovs 1. kapitel indeholder dette kapitel en række  

 almindelige bestemmelser om lovens formål og beskyttelsesinteresser, hvilke  

 påvirkninger af miljøet der er omfattet, samt om pligter for den, der er  

 ansvarlig for forhold, der kan give anledning til forurening.
 Disse hovedprincipper for lovens administration er dog både blevet ændret  

 og udvidet, dels fordi lovforslaget er en sammenskrivning af flere lovforslag  

 og dels for at understrege, at lovforslaget lægger op til en mere  

 forebyggende og helhedsorienteret miljøindsats i overensstemmelse med bl.a.  

 »Brundtland-rapporten« og regeringens »Handlingsplan for miljø  

 og udvikling«.
Den hidtidige miljøbeskyttelseslov har i vidt omfang bygget på en indsats  

 mod forurening fra enkeltkilder gennem rensningsforanstaltninger.
I kapitlet  

 understreges det, at vægten først og fremmest bør lægges på at forebygge  

 problemernes opståen og sikre en bæredygtig udvikling ved at anvende renere  

 teknologi og ved at regulere hele det kredsløb af materialer og produkter,  

 som gennemstrømmer vores samfund.
Disse principper lå også bag den nyligt  

 vedtagne lov om kemiske stoffer og produkter.
Til § 1 Bestemmelsen i stk. 1 angiver, at en sikring af menneskenes levevilkår og  

 de økologiske kredsløb gør det nødvendigt, at areal- og naturressourcerne  

 udnyttes som led i en bæredygtig udvikling.
Bestemmelsen bygger således på  

 den voksende erkendelse af, at miljøproblemerne ikke blot er lokale og  

 veldefinerede, men at de tværtimod er globale, mangfoldige og komplekse og i  

 høj grad integreret i hele samfundsøkonomien.
Med den nye formålsbestemmelse lægges der således op til, at den  

 fremtidige miljøpolitik tager udgangspunkt i en ændret opfattelse af  

 vekselvirkningen mellem menneske og natur.
En opfattelse, der ser det  

 samfundsmæssige stofskifte med naturen - lige fra udvinding af råstoffer,  

 over produktion og forbrug til affaldsbortskaffelse - i sammenhæng.
I stk. 2 foretages en nærmere præcisering af de hensyn, der skal varetages  

 ved lovens administration.
Nr. 1 og 2 svarer til indholdet af den nuværende  

 lovs § 1, stk. 1, nr. 1, 2 og 3. Dog understreges det i overensstemmelse med  

 hidtidig fortolkning og administration, at loven også tilsigter at forebygge  

 og bekæmpe forurening af undergrunden.
For at forebygge og begrænse spild af ressourcer, jf. nr. 3, og hermed  

 skabe bedre grundlag for en bæredygtig udvikling, foreslås det i nr. 4, at  

 fremme af renere teknologi skal være et formål i sig selv ved lovens  

 administration.
Renere teknologi kan defineres som ændrede  

 produktionsprocesser, råvarer, hjælpestoffer og produkter, som mindsker  

 ressourceforbruget og hindrer, at forurening opstår ikke alene i  

 produktionsprocessen men også i senere led i vare- og produktkredsløbet.
Det er erkendelsen af, at en forureningsbekæmpelse, som kun retter sig mod  

 et enkelt led i kredsløbet, f.eks. produktionsleddet, og betragter dette  

 isoleret, måske blot medfører, at problemet flyttes over i næste led i  

 kredsløbet, der ligger bag målsætningen om at fremme renere teknologi.
Derfor  

 er rensningsforanstaltninger, som jo har været den traditionelle måde at  

 angribe forureningsproblemer på, ikke omfattet af betegnelsen »renere  

 teknologi«.
Det har vist sig, at rensning af spildevand og luft har  

 medført problemer ved deponeringen af restprodukter, hvorved et  

 forureningsproblem afløses af et andet.
Målsætningen i nr. 5 om at fremme genanvendelse og begrænse problemer i  

 forbindelse med affaldsbortskaffelse (herunder også de problemer, som selve  

 mængden af affald betyder) bygger også på kredsløbsperspektivet og har  

 således tæt sammenhæng med målsætningen om at fremme renere teknologi.  

 Bestemmelsen er dels en videreførelse af formålsbestemmelsen i den hidtidige  

 lov om genanvendelse og begrænsning af affald, dels en markering af, at en  

 effektiv beskyttelse af miljøet mod forurening fra affald er et vigtigt sigte  

 med den nye lov.
Det har gennem de senere år vist sig, at den hidtidige  

 miljøbeskyttelseslov ikke i alle tilfælde har indeholdt egnede instrumenter  

 til dette formål.
Denne problemstilling er nærmere behandlet i det af  

 Miljøstyrelsen nedsatte affaldsudvalgs betænkning fra 1988 om den fremtidige  

 regulering af affaldsbortskaffelsen.
Den hidtil gældende miljøbeskyttelseslov har i opregningen af de  

 forskellige formål med loven i § 1, stk. 1, nr. 4, nævnt det som et  

 selvstændigt formål at tilvejebringe det nødvendige administrative grundlag  

 for planlægningen og indsatsen mod forurening.
At loven skal tilvejebringe  

 dette administrative grundlag følger imidlertid af forholdets natur og anses  

 derfor for overflødigt at nævne i dette lovforslag.
Til § 2 Bestemmelsen beskriver ligesom den nuværende lovs § 2, hvilket  

 »forureningssubjekt« og dertil hørende  

 »beskyttelsesobjekt«, der er omfattet af loven.
Beskyttelsesobjektet er omtalt i stk. 1, nr. 1, som luft, vand, jord og  

 undergrund, hvilket trods ændret formulering er i overensstemmelse med den  

 hidtidige lovgivning.
Som omtalt ovenfor under § 1 har undergrunden også  

 været betragtet som en del af beskyttelsesobjektet på trods af, at det ikke  

 har været direkte nævnt. »Vand« anvendes her som en samlebetegnelse  

 for hav, søer, vandløb og grundvand samt vand, der i øvrigt skal anvendes til  

 vandforsyning, ligegyldigt hvor det befinder sig.
Med hensyn til forureningsbegrebet er »udsendelse af stoffer«  

 stadig et centralt element.
Som noget nyt er det imidlertid i stk. 1, nr. 1,  

 fastslået, at også udsendelse af mikroorganismer, der kan være til skade for  

 miljø og sundhed, er omfattet af loven.
Baggrunden er, at anvendelsen af nye bioteknologiske metoder i industri og  

 landbrug i de seneste år har været i rivende udvikling, hvilket medfører en  

 forøget udledning af mikroorganismer udviklet til industrielle formål, der  

 afhængig af type eventuelt vil have potentiale til at etablere sig i  

 økologiske nicher.
Derved er der blevet skabt et behov for regulering af  

 udledningerne fra virksomhederne til miljøet, som rækker ud over de rent  

 hygiejniske hensyn.
 I stk. 1, nr. 1, er det endvidere tilføjet, at ikke blot udsendelse af  

 stoffer, men også frembringelse af affald er en del af forureningsbegrebet.
I den hidtidige miljøbeskyttelseslov er der som hovedregel ikke hjemmel  

 til anvendelsesregulering af varer og produkter.
I stk. 1, nr. 3, foreslås  

 det at lade produkter og varer, som i forbindelse med fremstilling,  

 opbevaring, anvendelse, transport eller bortskaffelse kan medføre forurening,  

 være omfattet af loven.
Denne nyskabelse må anses for at være en vigtig  

 forudsætning for at opfylde det under § 1 nævnte kredsløbsperspektiv,  

 herunder fremme renere teknologi.
Miljøbeskyttelsesloven vil hermed få et  

 virkemiddel, der svarer til det, der findes i den nyligt reviderede Lov om  

 kemiske stoffer og produkter.
Selvom lovforslaget med den foreslåede ordlyd  

 utvivlsomt også vil indeholde hjemmel til at regulere kemiske stoffer og  

 produkter samt varer, der indeholder eller afgiver kemiske stoffer og  

 produkter, vil reguleringen af fremstilling, salg og import af sådanne varer  

 fortsat ske med hjemmel i lov om kemiske stoffer og produkter, mens andre  

 produkter og varer vil blive reguleret i medfør af denne lov.
 Transportmidler og andre mobile anlæg foreslås i stk. 1, nr. 4, medtaget i  

 opregningen af, hvad loven omfatter ud fra samme begrundelse som i foregående  

 afsnit, og fordi sådanne anlæg allerede i dag må betragtes som værende  

 omfattet af loven.
En række hygiejniske forhold vedrørende dyrehold, skadedyr, badevand m.v.  

 vil fortsat skulle reguleres efter miljøbeskyttelsesloven.
I konsekvens heraf  

 foreslås disse forhold derfor nævnt i stk. 1, nr. 5.
 Stk. 2 om risiko for forurening svarer til den hidtidige § 2, stk. 2.
Til § 3 Bestemmelsen indeholder den rettesnor for lovens administration, som  

 findes i den gældende lovs § 1, stk. 3, idet den påpeger, at den forebyggende  

 og forureningsbegrænsende indsats skal prioriteres ud fra omgivelsernes  

 sårbarhed og forureningens virkninger.
Herudover fremhæves det i  

 bestemmelsens stk. 1, at grundlaget for miljøindsatsen må findes i en  

 helhedsvurdering af det kredsløb, som stoffer og materialer gennemløber i  

 samfundet.
Denne grundtanke, som også har fundet udtryk i den netop vedtagne  

 lov om ændring af lov om kemiske stoffer og produkter, udtrykker princippet  

 om renere teknologi som styrende for lovens administration.
Princippet om renere teknologi er således i overensstemmelse med  

 Brundtland-kommissionens anbefalinger om en bæredygtig udvikling.
Ud fra  

 såvel en økologisk som en samfundsøkonomisk betragtning skønnes det  

 nødvendigt at anlægge en sådan helhedsvurdering, som også må indeholde et  

 tidsperspektiv, der giver plads for andet og mere end kortsigtede og  

 midlertidige løsninger på miljøproblemerne.
Princippet om renere teknologi, der sigter på at begrænse unødig  

 ressourceanvendelse og spild gennem en forebyggende indsats, står ikke i  

 modsætning til rensningsforanstaltninger.
Rensningsløsninger er - og vil  

 fortsat i væsentligt omfang være - nødvendige elementer i  

 miljøbeskyttelsesarbejdet.
Men princippet udtrykker nødvendigheden af en  

 prioritering ud fra en økologisk og samfundsøkonomisk helhedsbetragtning.
Miljøbeskyttelse og samfundsøkonomi må nødvendigvis ses i sammenhæng, som  

 det også er sket i forbindelse med miljøministerens redegørelse om mål og  

 midler i miljøpolitikken.
Det er imidlertid vigtigt at understrege, at  

 samfundsøkonomi ikke uden videre kan sættes lig med virksomhedsøkonomi i  

 snæver forstand.
En række dispositioner, som træffes af den enkelte  

 virksomhed - eller af den enkelte forbruger - har afledede konsekvenser i  

 form af omkostninger til oprydning, destruktion og rensning, som ikke uden  

 videre er synlige eller mærkbare for den enkelte virksomhed - eller  

 forbruger.
Denne »fællesomkostning« for samfundet må medinddrages i  

 den økonomiske helhedsvurdering.
På langt sigt vil også en forringelse af  

 naturgrundlaget kunne sætte skæbnesvangre grænser for såvel livskvaliteten  

 for den enkelte som for de samfundsøkonomiske muligheder.
 For den enkelte virksomhed er det af afgørende betydning at kunne overskue  

 virksomhedens aktuelle situation i forhold til de miljøkrav, der stilles,  

 ligesom virksomheden skal have mulighed for at kunne planlægge sine  

 investeringer med størst mulige sikkerhed for, at også fremtidige krav er  

 kendt.
 Ydermere må man ved anvendelsen af princippet om renere teknologi  

 nødvendigvis tage hensyn til opretholdelsen af virksomhedernes internationale  

 konkurrenceevne og udviklingsmuligheder ved fastsættelsen af krav efter  

 loven.
Disse overordnede hensyn og principper for lovens administration skal både  

 finde anvendelse ved konkrete afgørelser efter loven, ved fastsættelsen af  

 vejledninger og normer som rammer og retningslinier for myndighedernes  

 praksis og ved fastsættelsen af generelle regler efter loven.
Herved sikres  

 en konsekvent, sammenhængende og fremadrettet miljøadministration.
Til § 4 Stk. 1 og 2 svarer til den gældende lov § 3, stk. 1 og 2, og indeholder  

 det såkaldte lokaliseringsprincip, ifølge hvilket en forurener skal placere  

 sin virksomhed mest hensigtsmæssigt.
Stk. 3 indeholder det såkaldte forureningsbegrænsningsprincip, svarende  

 til den gældende lovs § 3, stk. 3. Princippet indebærer, at en forurenende  

 virksomhed skal træffe de nødvendige forureningsbegrænsende foranstaltninger  

 og tilrettelægge driften på en sådan måde, at forureningen begrænses mest  

 muligt.
Bestemmelsen uddyber dog princippet i forhold til den gældende  

 bestemmelse ved at slå fast, at princippet både gælder i forhold til den  

 akutte forurening, ressourceanvendelsen og affaldsfrembringelsen.
 Bestemmelsen i stk. 4 understreger forureneren-betaler-princippet, idet  

 den fastslår, at den, der forårsager forurening eller skaber risiko for  

 forurening, har pligt til at søge følgerne af forureningen afværget og  

 forebygget og pligt til så vidt muligt at genoprette den hidtidige tilstand.  

 Har forureneren ikke selv mulighed for at foretage de nødvendige  

 foranstaltninger indebærer princippet, at forureneren må afholde de udgifter,  

 som myndighederne i givet fald har betalt for at foretage foranstaltningerne.
Til § 5 Bestemmelsen fastslår den enkeltes ansvar for ressourcebevarelsen og  

 miljøbeskyttelsen.
Både ved fremstilling, import og forbrug bør henholdsvis  

 producenterne, importørerne og forbrugerne sikre sig, at varerne og  

 produkterne har den længst mulige levetid, at de lader sig genanvende, og at  

 de i mindst muligt omfang giver anledning til forureningsproblemer ved  

 affaldsbortskaffelsen.
Anvendelse af økonomiske, adfærdsregulerende  

 virkemidler vil kunne medvirke til, at et øget antal varer og produkter  

 opfylder de nævnte betingelser.
Til § 6 Det slås fast, at ikke blot miljømyndighederne, men hele den offentlige  

 sektor, skal virke for at gen- nemføre lovens intentioner.
Det bevirker, at  

 offentlige drifts- og anlægsvirksomheder har en særlig forpligtelse til at  

 fremme renere teknologi.
De offentlige myndigheder bør være specielt  

 opmærksomme på, at indkøbte varer og produkter opfylder de i § 5 nævnte  

 betingelser og handle i overensstemmelse med bestemmelserne i § 4 og § 5.
Til kapitel 2 Kapitlet indholder ligesom den gældende miljøbeskyttelseslovs kapitel 2 en  

 række bemyndigelser til at fastsætte generelle regler om forhold, som er  

 omfattet af loven.
En række af disse bemyndigelsesbestemmelser er sprogligt  

 uændrede i forhold til bestemmelserne i den gældende lov.
Dette indebærer  

 imidlertid ikke, at rammerne for anvendelsen af disse meget brede  

 bemyndigelser kan anses for uændrede i forhold til den gældende lov.
Som anført under afsnit 2 i de almindelige bemærkninger til lovforslaget  

 vil lovens administration i videst muligt omfang sigte på gennemførelsen af  

 en forebyggende miljøindsats ud fra princippet om renere teknologi.
Hertil  

 kommer, at lovens forureningsbegreb i konsekvens heraf er blevet udvidet til  

 også at omfatte frembringelsen af fast affald.
Endvidere er lovens område  

 blevet udvidet til at omfatte de fremstillede eller importerede materialer,  

 produkter eller varer med henblik på at sikre en sammenhængende og  

 forebyggende miljøindsats.
Disse ændringer af rammerne for anvendelsen af de almindelige bestemmelser  

 i kapitel 2 indebærer derfor, at bemyndigelsesbestemmelserne - selv om de  

 ikke er sprogligt ændrede i forhold til den gældende lov - dog har fået et  

 mere udvidet indhold.
Bemyndigelsesbestemmelserne i kapitel 2 må i øvrigt ses  

 i sammenhæng med de bestemmelser i kapitel 7, § 50, som giver miljøministeren  

 bemyndigelse til nærmere at regulere råvarer, materialer, produkter og varer  

 med henblik på at fremme genanvendelse og renere teknologi.
Herudover indeholder kapitel 2 en række nye bestemmelser om bemyndigelser  

 for ministeren til at etablere konsulentordninger, miljømærke, pantordninger  

 og særlige aftaler til gennemførelse af fastsatte generelle mål om  

 nedbringelse af forureningen.
Disse nye virkemidler skal ses på baggrund af  

 ønsket om at fremme anvendelsen af renere teknologi og dermed styrke den  

 forebyggende, helhedsorienterede indsats til beskyttelse af natur og miljø.
I modsætning til tidligere lovforslag om miljøbeskyttelse indeholder dette  

 lovforslag meget detaillerede beskrivelser af, dels hvordan bemyndigelser der  

 er overført fra den gældende lov er blevet udnyttet, dels hvad der er  

 begrundelsen for de nye bemyndigelser.
Desuden er der indføjet en  

 »forhandlingsbestemmelse« i § 11, hvorefter ministeren skal  

 forhandle med en nærmere angiven kreds af organisationer og myndigheder inden  

 udsendelse af nye regler.
Til § 7 Bestemmelsen i § 7, nr. 1-5 og nr. 7, er sprogligt enslydende med  

 bestemmelsen i den gældende lovs § 6, stk. 1, nr. 1-6.
 Herefter kan miljøministeren fastsætte bindende emissions- og  

 produktionsnormer, fastsætte regler om produktkontrol for brændstoffer,  

 etablere typegodkendelsesordninger og fastsætte regler om risikobetonede  

 forhold.
Den gældende lovs § 6 er blevet anvendt til at fastsætte en række  

 bekendtgørelser indenfor bemyndigelsesbestemmelsens område.
Dog er hjemlen  

 til at fastsætte regler om renhedsgrad og tilsætningstoffer til brændstoffer  

 ikke blevet udnyttet, idet sådanne krav i stedet er fastsat i lov, jf. lov  

 nr. 135 af 26. april 1972 om begrænsning af svovlindhold m.v. i brændsel, som  

 ændret ved lov nr. 259 af 26. maj 1976, og lov nr. 267 af 8. juni 1977 om  

 blyindhold m.v. i motorbenzin.
Disse love foreslås ophævet, og de  

 administrative regler om renhedsgrad og tilsætningsstoffer til brændstoffer  

 vil herefter blive udstedt med hjemmel i § 7, stk. 1, nr. 4.
 De bekendtgørelser, som hidtil er udstedt med hjemmel i de bemyndigelser,  

 der svarer til forslagets § 7, spænder fra regler om virksomheders drift,  

 f.eks. bekendtgørelse 18/1985 om anvendelse af fodertyper ved opdræt af fisk  

 i fersk- og saltvand og bekendtgørelse 699/1988 om husdyrgødning og ensilage  

 m.v., over regler om grænseværdier for virksomheders udledninger, f.eks.  

 bekendtgørelse 181/1986 om grænseværdier for udledning af cadmium med  

 processpildevandet fra visse industrianlæg, til regler om begrænsning af  

 risiko i forbindelse med visse virksomheder, f.eks. bekendtgørelse 545/1988  

 om risikoen for større uheld i forbindelse med en række industrielle  

 aktiviteter.
I medfør af den gældende lovs bemyndigelsesbestemmelser er der i et par  

 tilfælde udarbejdet egentlige branchebekendtgørelser, jf. bekendtgørelse 467/  

 1985, som ændret ved bekendtgørelse 532/1988, om miljøkrav i forbindelse med  

 etablering og drift af autoværksteder m.v. og bekendtgørelse 563/1988 om  

 pelsdyrfarme.
Branchebekendtgørelser er kendetegnet ved, at der gøres op med  

 alle forureningsspørgsmål i forbindelse med en vis branche af virksomheder.  

 Branchebekendtgørelsen kan herefter træde i stedet for individuel regulering  

 i form af miljøgodkendelser efter kapitel 5.
Skønt det ud fra både et forenklings- og et effektiviseringssynspunkt  

 ville være ønskeligt at kunne fastsætte samtlige miljøkrav i een  

 bekendtgørelse rettet til en bestemt kategori af virksomheder, må det nok  

 erkendes, at det kun undtagelsesvis kan lade sig gøre.
Dertil er selv  

 virksomheder inden for samme branche ofte for forskellige, både med hensyn  

 til indretninger og processer og - især - med hensyn til forureningsforhold,  

 som er afhængig af virksomhedens konkrete beliggenhed.
Hertil kommer, at  

 regelværket ofte kan blive for tungt og ufleksibelt, hvis det skal dække alle  

 sider af virksomhedernes forureningsbillede.
Mere hensigtsmæssigt og gennemførligt er det nok at prioritere generelle  

 reguleringer af visse processer, anlæg, materialer og produkter, hvilket ofte  

 vil være sådanne, som er knyttet til een bestemt branche, men ikke  

 nødvendigvis.
Herved vil det i højere grad være muligt at indrette  

 reguleringer ud fra en samlet prioritering af de miljømæssige problemer.  

 Samtidig vil det være muligt i højere grad at inddrage en vurdering af de  

 proces- og produkttekniske muligheder som grundlag for reguleringen.
I  

 forbindelse med denne vurdering vil den sagkundskab, som findes i den/de  

 berørte branche eller brancher naturligvis blive søgt inddraget.
Det er således hensigten fortsat i videst mulige omfang at benytte  

 mulighederne for gennem generelle reguleringer, bl.a. i medfør af  

 bemyndigelserne i forslagets § 7, at formindske omfanget af sagsbehandling  

 ved konkrete afgørelser efter kapitel 5. Men vejen til en sådan forenkling  

 vil nok fremover i højere grad blive, at der i generelle regler gøres op med  

 visse forureningsforhold, som kan knytte sig til en godkendelsespligtig  

 virksomhed, men ikke dem alle på een gang.
De forureningsforhold, for hvilke  

 der således er fastsat generelle grænser, behøver herefter ikke at reguleres  

 nærmere i vilkår, idet de generelle grænser uden videre kan lægges til grund.  

 Der kan dog under ganske særlige, lokale forhold være behov for at kunne  

 stille supplerende vilkår for afhjælpning af ulemper over for virksomhedens  

 nære naboer, eller til beskyttelse af en særlig sårbar recipient.
Det bør i  

 så fald nærmere fremgå af den pågældende bekendtgørelse, under hvilke  

 betingelser og i hvilket omfang en sådan skærpelse ud fra lokale hensyn kan  

 finde sted, jf. hertil bestemmelsen i § 10, stk. 5.
Uanset at ordlyden af forslagets § 7, stk. 1, nr. 1-5 og nr. 7, er  

 enslydende med den gældende lovs § 6, bør man dog, som nævnt i de indledende  

 bemærkninger til kapitel 2, være opmærksom på, at bemyndigelsesbestemmelsen  

 har fået et bredere omfang som følge af, at affaldsfrembringelsen nu ogå  

 omfattes af lovens forureningsbegreb.
Hertil kommer, at inddragelsen af  

 stoffer, materialer og produkter under lovens område, jf. forslagets kapitel  

 7, indebærer en bredere og mere omfattende ramme for de reguleringer, som kan  

 fastsættes efter bestemmelsen.
Denne udvidelse af rammen for miljøministerens  

 bemyndigelser skal ses på baggrund af ønsket om at fremme en mere  

 helhedsorienteret og prioriteret forebyggende miljøindsats ud fra princippet  

 om renere teknologi.
Anvendelsen af disse hjemler skal derfor også ses i  

 lyset af de principper, som er anført i de almindelige bemærkninger til  

 lovforslaget, under punkt 2, og på baggrund af de principper, som er anført i  

 bemærkningerne til § 3 i forslaget, hvortil der henvises.
 Bestemmelsen i § 7, stk. 1, nr. 6 og nr. 7, om adgangen til at kræve  

 typegodkendelse af forureningsbegrænsende udstyr og måleapparatur og til at  

 fastsætte regler om risikobetonede processer er uændret overført fra den  

 gældende lovs § 9. Bekendtgørelse nr. 545/1988 om risikoen for større uheld i  

 forbindelse med en række industrielle aktiviteter er udsendt med hjemmel i  

 bestemmelsen i nr. 7.
Herudover indeholder § 7, stk. 1, to bestemmelser om anmeldelsesordninger.  

 Den første, i nr. 8, er en erstatning og udbygning af den gældende lovs § 56  

 a.
Formålet med denne bestemmelse er at åbne mulighed for at kræve, at  

 virksomhederne gennemgår deres produktion for at belyse virksomhedens  

 »råvare-husholdning«.
En sådan ordning skal i første omgang  

 medvirke til at begrænse spild og ressourceanvendelse på virksomheden.  

 Samtidig skal ordningen ved anmeldelseskravet virke som et informations- og  

 kontrolredskab for tilsynsmyndigheden.
Tilsvarende ordninger kendes fra  

 udlandet, bl.a. i USA, hvor ordningen betegnes som »waste-audits«.  

 Muligheden for at etablere en sådan ordning med anmeldelsespligt til  

 tilsynsmyndigheden findes at være en meget væsentlig forudsætning for at  

 sikre gennemførelsen af en renere teknologi-strategi, også på lokalt niveau.
Undersøgelser viser, at en endog meget betydelig del af den mængde affald,  

 som frembringes på visse virksomheder, skyldes spild, som kunne begrænses  

 ved, at virksomhederne var mere opmærksomme på og holdt bedre hus med de  

 råstoffer og materialer, som anvendes i virksomhederne.
Anmeldelsesordningen  

 skal derfor ses som udbygning af princippet om virksomhedernes egenkontrol.
Den anden anmeldelsesregel i § 7, stk. 1, nr. 9, skal sikre, at  

 tilsynsmyndigheden bliver varslet om midlertidige placeringer af mobile  

 anlæg, der kan medføre forurening.
Sådanne anlæg, f.eks. sandblæsningsanlæg  

 til facadebehandling, kan ofte medføre betydelig lokal forurening, og de  

 indgrebsmuligheder, som tilsynsmyndigheden har, kan ikke bringes i  

 anvendelse, hvis den forurenende aktivitet er ophørt, når tilsynsmyndigheden  

 bliver opmærksom på forholdet, eventuelt efter klage.
Reglen skal sikre, at  

 tilsynsmyndigheden får en reel mulighed for at kunne kontrollere, at  

 anvendelsen af sådanne anlæg ikke medfører væsentlige gener for omboende.
 Nr. 10 i § 7, stk. 1, er tilføjet i forhold til den tidligere  

 miljøbeskyttelseslov i forlængelse af de bemærkninger, der er knyttet til  

 kapitel 1, § 2, og giver mulighed for efter behov at udfylde de rammer, der  

 nu er lagt for regulering af mikroorganismer.
 § 7, stk. 1, nr. 10, giver en generel hjemmel til, at ministeren kan  

 fastsætte regler om bioteknologisk anvendelse af mikroorganismer og  

 udledningsbegrænsende foranstaltninger, når det skønnes nødvendigt af hensyn  

 til miljø og sundhed.
Hjemlen vil blive brugt til regulering af virksomheder, der benytter  

 mikroorganismer, som kan have en uønsket virkning på natur, miljø og sundhed,  

 herunder mikroorganismer, som - er sygdomsfremkaldende for mennesker, dyr og planter, - skal/kan anvendes som mikrobiologiske bekæmpelsesmidler, - kan overføre miljøproblematiske egenskaber, såsom toksiske stoffer,  

 antibiotikaresistens o.l., til naturligt forekommende mikroorganismer, - er indførte, ikke-hjemmehørende i Danmark, - gennem deres antal kan påvirke væsentlige stof- og  

 energiomsætningsprocesser i miljøet på en uønsket måde, - eller i øvrigt kan have en uønsket virkning på naturen.
 Herudover kan Miljøministeriet i samarbejde med den bioteknologiske  

 industri udarbejde vejledninger om god produktionspraksis ved anvendelse af  

 mikroorganismer.
De mikroorganismer, som indgår i biologiske rensningsanlæg, anses ikke på  

 nuværende tidspunkt for problematiske og er derfor ikke umiddelbart tænkt  

 omfattet af reguleringen.
Den kan dog uden videre udvides til at omfatte  

 sådanne organismer, hvis der senere skulle vise sig behov for det.
 Med hensyn til udsætning af mikrobiologiske bekæmpelsesmidler henvises til  

 lov om kemiske stoffer og produkter.
 For så vidt angår genteknologisk fremstillede mikroorganismer er disse  

 endvidere omfattet af lov nr. 288 om miljø og genteknologi af 4. juni 1986,  

 som har til formål at sikre miljø, natur og sundhed, herunder ernæringshensyn  

 i forbindelse med anvendelse af genteknologi.
Loven om miljø og genteknologi regulerer udledning fra forskning og  

 produktion baseret på genteknologi, samt udsætning af genteknologisk  

 fremstillede organismer og celler.
Endvidere reguleres stoffer og produkter,  

 der indeholder genteknologisk fremstillede organismer eller celler, og  

 levnedsmidler m.v., der indeholder genteknologisk fremstillede organismer  

 eller celler.
Til stk. 2 Hjemlen til at etablere en frivillig konsulentordning er ny og tænkes  

 bl.a. anvendt som led i en øget information til industrien om mulighederne  

 for at omlægge en virksomheds produkter og processer til renere teknologi.  

 Konsulentordningen kunne eventuelt knyttes til den brancheanmeldeordning for  

 forskellige brancher, der er etableret i henhold til den gældende § 56 a (§  

 7, stk. 1, nr. 8, i dette lovforslag). En konsulentordning vil i givet fald  

 kræve en form for autorisation af konsulenten med henblik på at sikre en  

 faglig minimumsstandard og dermed kvalificeret rådgivning.
Erfaringen viser,  

 at mange små og mellemstore virksomheder alene støtter sig på den rådgivning  

 om forureningsbegrænsning, som de får fra leverandører af maskiner, råvarer  

 m.v., og at der også kan være behov for en mere uvildig rådgivning.
Til § 8 Muligheden for at etablere en miljømærkeordning for varer og produkter  

 findes tilsvarende i § 10 a i den nyligt reviderede lov om kemiske stoffer og  

 produkter.
Lovforslagets § 8 skal derfor omfatte andre varer og produkter end  

 de af kemikalieloven omfattede.
Formålet med en sådan ordning er at give forbrugerne en bedre mulighed for  

 at vælge genanvendelige eller i øvrigt miljøvenlige varer og produkter  

 fremfor andre.
Samtidig vil en miljømærkeordning tilskynde producenter til at  

 udvikle og markedsføre genanvendelige eller i øvrigt mere miljøvenlige varer  

 og produkter.
Administrationen af ordningen tænkes placeret under samme nævn, som  

 påtænkes nedsat til at administrere den tilsvarende ordning efter lov om  

 kemiske stoffer og produkter.
De implicerede virksomheder og berørte  

 organisationer vil blive inddraget i udformningen af ordningen.
Gebyr opkrævet for ansøgning om og brug af miljømærket skal finansiere  

 nævnets virksomhed, tilsyn og kontrol samt den forsknings- og  

 udredningsvirksomhed, der er nødvendig til støtte for administrationen af  

 ordningen.
Inden ordningen etableres, forudsættes der iværksat et grundigt  

 udredningsarbejde.
Til § 9 Baggrunden for at indføre pant- eller rabatordninger er at tilskynde  

 forbrugerne af produkter, der medfører særlig miljøbelastning og/eller lader  

 sig genanvende, til at indsamle og aflevere disse.
Bemyndigelsen til at fastsætte ordninger for bestemte produkter og  

 emballagetyper svarer til den gældende lov om genanvendelse og begrænsning af  

 affalds § 9. Bemyndigelsen er dog blevet nærmere uddybet således, at der  

 skabes mulighed for at indføre rabatsystemer.
Disse systemer har samme  

 motiverende effekt som pantordninger, idet der dog ligger et yderligere  

 forbrugerincitament i anvendelsen af et rabatsystem.
Et rabatsystem tænkes  

 baseret på, at de- tailhandlere, der sælger de omfattede produkter, ved  

 salget modtager brugte produkter og udbetaler rabat, som refunderes.
 Stk. 3 giver mulighed og fastsætter betingelserne for, at administrationen  

 af ordningerne overlades til forhandlere og producenter af de pågældende  

 produkter, og i medfør af stk. 4 kan der fastsættes regler om, at forhandlere  

 og producenter, der ikke deltager i en ordning, som i øvrigt dækker en  

 væsentlig del af markedet, skal være tilsluttet ordningen.
Til § 10 Bestemmelsen har til formål at skabe bindende rammer for nedbringelse af  

 den samlede forurening med bestemte stoffer, produkter eller materialer.  

 Frembringelsen af fast affald er her, som andetsteds, omfattet af  

 forureningsbegrebet.
Bestemmelsen tager altså udgangspunkt i en forudsætning  

 om, at der skal foretages en vurdering af den samlede nationale og/eller  

 internationale belastning af miljøet.
Kun forurening, som ud fra en sådan  

 national eller international helhedsvurdering skønnes at udgøre et væsentligt  

 miljøproblem, omfattes af bestemmelsen.
Væsentligheden af miljøproblemet kan  

 bero på såvel de pågældende stoffers, produkters eller materialers art, som  

 deres mængde.
Forureningproblemer, som udelukkende eller overvejende er af  

 helt lokal karakter, falder således udenfor, hvad der kan reguleres i medfør  

 af denne bestemmelse.
Et eksempel kunne være reguleringen af kraftværkernes udledning af  

 svovldioxid og kvælstofoxider.
Udledningen af disse stoffer fra kraftværkerne  

 er i dag reguleret i medfør af lov nr. 215 af 5. april 1989 om begrænsning af  

 svovldioxid og kvælstofoxider fra kraftværker, den såkaldte  

 »kvotelov«.
I forbindelse med dette lovforslag foreslås denne lov  

 da også ophævet og erstattet af en bekendtgørelse om kvoter på  

 kraftværksområdet, der svarer til den gældende kvotelov og bemærkningerne til  

 lovforslaget herom.
Før miljøministeren træffer afgørelse om kvoter for  

 kraftværker, vil dette som hidtil blive forhandlet med energiministeren,  

 Amtsrådsforeningen og elforsyningsvirksomhederne.
Fælles for kvoteloven og bestemmelsen i § 10 er, at den bindende ramme er  

 et reduktionsmål, som skal opfyldes.
Opfyldelsen af dette reduktionsmål kan  

 derefter aftales med den kreds af virksomheder, som anvender eller udsender  

 de pågældende stoffer, produkter eller materialer - eller opfyldelsen kan  

 nærmere bestemmes ved særlige regler herom.
 Det er imidlertid vigtigt at understrege, at kvotering ikke er det eneste  

 instrument, som kan bringes i anvendelse til opfyldelse af det fastsatte mål.  

 Kvoteringer kan imidlertid i nogle tilfælde være et hensigtsmæssigt og  

 fleksibelt instrument til opfyldelsen af en sådan målsætning.
De midler, som kan anvendes til opfyldelse af reduktionsmålene fastsat  

 efter stk. 1, kan aftales efter regler fastsat i medfør af § 10, stk. 2.  

 Herunder kan der indgås aftaler om kvoter med virksomheder eller  

 sammenslutninger af virksomheder.
Men også andre måder at opfylde  

 reduktionsmål kan aftales.
Det særlige aftalesystem efter § 10 er en nydannelse i loven.
Forslaget  

 herom hænger sammen med ønsket om at prioritere miljøkravene og om - i videst  

 mulige omfang - at søge at gennemføre disse ud fra princippet om renere  

 teknologi.
Styring ved hjælp af enkeltafgørelser eller ved hjælp af generelle  

 regler rettet til en række enkelte virksomheder som umiddelbart bindende krav  

 kan være mindre hensigtsmæssig, når målet er at foretage reduktioner af den  

 samlede forurening.
Enkeltafgørelser er administrativt tunge og tidskrævende,  

 og styringen ved hjælp af generelle regler over for en række forskellige  

 virksomheder med indbyrdes varierende produktionsforhold m.v., vil ofte af  

 den enkelte virksomhed blive opfattet som unødigt ufleksibel.
I det hele  

 taget må accepten og forståelsen fra virksomhedernes side over for de  

 miljøkrav, som skal gennemføres, anses for en meget væsentlig forudsætning  

 for at nå det ønskede mål.
Det findes derfor ønskeligt, at der i loven skabes  

 rammer for, at prioriterede miljømæssige mål også kan gennemføres ved hjælp  

 af aftaler med en overvejende del af virksomhederne eller deres  

 organisationer.
Det aftalesystem, som miljøministeren kan fastsætte nærmere regler om  

 efter § 10, stk. 2, tilsigter at afbalancere hensynet til på den ene side  

 fleksibilitet og accept fra virksomhederens side og - på den anden side -  

 hensynet til håndhævelse og kontrol med aftalens opfyldelse.
Uden et system  

 til sikring af en konsekvent opfyldelse af indgåede aftaler, vil  

 aftale-instrumentet næppe blive bredt accepteret i befolkningen som et  

 troværdigt alternativ til strafsanktionerede reguleringer på miljøområdet.
Der er således behov for nærmere at kunne bestemme ansvar og kompetence  

 for en sammenslutning af virksomheder, når denne optræder som aftalepart.
Det  

 gælder både i forhold til de enkelte virksomheder i sammenslutningen og i  

 forhold til ministeren.
 Det er naturligvis en forudsætning for indgåelsen af miljøaftaler efter §  

 10, stk. 2, at aftalegrundlaget, herunder de særlige regler om ansvar og  

 kompetence, foreligger, inden aftalen indgås.
De særlige ansvars- og kompetenceregler, som kan fastsættes efter § 10,  

 stk. 2, vil bl.a. behandle, hvem der er ansvarlig for aftalens gennemførelse  

 og den ansvarliges beføjelser i forhold til de af aftalen omfattede  

 virksomheder.
Der vil herunder kunne fastsættes regler om virksomhedernes  

 pligt til at afgive oplysninger til den ansvarlige eller til ministeren.
 I øvrigt kan der i reglerne efter stk. 2 fastsættes regler om betaling af  

 bod i tilfælde af forsinkelse eller anden misligholdelse af aftalen, samt om  

 sikkerhedsstillelse for bodens betaling.
 Endelig kan det bestemmes, at spørgsmål om aftalens indhold og opfyldelse  

 skal afgøres ved voldgift, og altså ikke ved de almindelige domstole.
 Håndhævelse ved hjælp af voldgiftsafgørelser og bod må antages at være et  

 effektivt og smidigt middel til sikring af overholdelsen af de særlige  

 miljøaftaler.
Ministeren kan fastsætte nærmere regler om voldgiftsrettens sammensætning,  

 herunder om betaling for voldgiftsrettens virke.
Det forudsættes, at  

 voldgiftsrettens formand skal være en højesterets- eller landsdommer.
Da de særlige miljøaftaler på en række punkter vil have samme funktion som  

 regler eller afgørelser efter loven, findes det rigtigst, at aftalens  

 bestemmelser om gennemførelsen af forureningsbegrænsningen skal forhandles  

 med de samme myndigheder og organisationer, som regler efter loven skal  

 forhandles med, jf. § 11, inden aftalen iværksættes.
Dette følger af § 10,  

 stk. 3. I denne forbindelse er det naturligt, at de kommunale organisationer  

 inddrages af hensyn til de kommunale myndigheders opgaver som tilsyns- og  

 recipientmyndighed.
Jf. hertil den særlige bestemmelse i § 10, stk. 5, om  

 disse myndigheders muligheder for at skærpe kravene i aftalen eller reglerne,  

 som er omtalt nedenfor.
Er der indgået aftale med virksomheder eller sammenslutninger af  

 virksomheder, som repræsenterer en væsentlig del af anvendelsen af eller  

 forureningen med de pågældende produkter, stoffer eller materialer, kan  

 ministeren efter § 10, stk. 4, fastsætte tilsvarende krav om begrænsning af  

 anvendelse eller forurening over for virksomheder, som ikke er omfattet af  

 aftalen.
Sådanne krav, som i øvrigt ofte i forvejen ville kunne fastsættes  

 med hjemmel i lovens § 7 eller § 50, vil blive udformet i generelle regler  

 som umiddelbart bindende krav rettet til den enkelte virksomhed.
Sigtet med den særlige regel i § 10, stk. 4, er at sikre, at en virksomhed  

 ikke ved at undlade at tiltræde den særlige miljøaftale, som er indgået med  

 den væsentlige del af den pågældende branche, kan blive gunstigere stillet  

 end de virksomheder, som har indgået aftalen.
Af praktiske grunde kan retlige  

 krav rettet til den enkelte virksomhed ikke udformes på samme måde som krav  

 rettet til en sammenslutning af virksomheder i medfør af aftalen.
Ved  

 »tilsvarende krav« skal altså forstås krav, som tilsigter at opnå  

 samme reduktion, som er fastsat i aftalen, bortset fra det spillerum, som  

 ligger i, at en sammenslutning af virksomheder for at opfylde reduktionsmålet  

 under eet ikke nødvendigvis skal opfylde med samme andel for alle  

 virksomheder.
For at virksomheder, som står uden for en indgået miljøaftale, heller ikke  

 ved en eventuel manglende opfyldelse af kravene i regler efter § 10, stk. 4,  

 skal stilles gunstigere end de virksomheder, som er omfattet af miljøaftalens  

 bodssystem, er der i § 107, stk. 1, nr. 3, fastsat særlige regler om  

 udmålingen af bøder i denne situation.
Der henvises til bemærkningerne til §  

 107.
Ministeren kan efter § 10, stk. 5, bestemme, at aftaler eller regler efter  

 stk. 2 og 4, ændrer gældende regler efter loven eller afgørelser truffet i  

 henhold til loven.
Det gælder f.eks. meddelte kapitel 5-godkendelser.
Det bemærkes, at bestemmelser i aftaler eller regler efter § 10 kun  

 fortrænger eller ændrer gældende regler eller afgørelser i det omfang, dette  

 udtrykkelig fremgår af aftalen eller reglerne.
F.eks. kan der være tale om,  

 at visse vilkår i gældende kapitel 5-godkendelser erstattes af miljøaftalens  

 bestemmelser, mens resten af kapitel 5-godkendelsen opretholdes.
Som nævnt tilsigter reglerne i § 10 at tilvejebringe en begrænsning af den  

 samlede forurening på et eller andet område.
En sådan generel reduktion vil  

 ofte, men ikke altid, samtidig løse de lokale miljøproblemer.
Der kan derfor  

 være behov for, at det i aftalen - eller i reglerne efter stk. 5 - nærmere  

 angives, under hvilke betingelser og i hvilket omfang de fastsatte krav kan  

 skærpes af den lokale tilsynsmyndighed for at modvirke lokale gener eller  

 uacceptabel belastning af en særlig sårbar recipient.
Ifølge § 10, stk. 5,  

 skal miljøaftalen - eller reglerne efter stk. 4 - altid angive betingelserne  

 herfor.
Til § 11 Bestemmelsen fastslår i overensstemmelse med den hidtidige praksis, at  

 udnyttelse af lovens bemyndigelser forudgående skal drøftes med de berørte  

 erhvervs- og miljøorganisationer, de kommunale organisationer og andre  

 berørte statslige myndigheder, herunder arbejdsministeren.
Med den særlige omtale af arbejdsministeren understreges, at der på en  

 række områder kan være nær sammenhæng mellem de regler, miljøministeren kan  

 fastsætte efter lovforslaget og forhold, som er reguleret eller vil kunne  

 reguleres i medfør af arbejdsmiljøloven.
Der tænkes f.eks. på regler om  

 renere teknologi og om affaldshåndtering.
På områder med en sådan sammenhæng  

 må der sikres den fornødne samordning mellem de to regelsæt.
Lovforslaget  

 tilsigter i øvrigt ikke nogen ændring af den bestående ansvarsfordeling  

 mellem arbejdsmiljø- og miljømyndigheder, hvorefter reguleringen af forhold,  

 der vedrører sikkerhed og sundhed for ansatte eller andre, der er omfattet af  

 arbejdsmiljøloven, fortsat skal ske efter arbejdsmiljølovens regler.
Til § 12 Bestemmelsen i stk. 1 svarer til den gældende § 6 stk. 2.
Stk. 2 indeholder som noget nyt en bemyndigelse for miljøministeren til  

 efter forhandling med landbrugsministeren at fastsætte regler om den  

 dyrkningsmæssige anvendelse af jord, der har været udsat for forurening.  

 Bestemmelsen kan eventuelt blive relevant i forbindelse med anvendelse af  

 slam til jordbrugsformål.
Tungmetalbelastningen af et areal kan som følge af  

 kraftig slamanvendelse have nået et så kritisk niveau, at fortsat  

 dyrkningsmæssig anvendelse bør begrænses.
Til § 13 Bestemmelsen svarer til den gældende § 7.
 Bestemmelsen blev indsat i miljøbeskyttelsesloven ved den ændring af  

 loven, der skete i 1987 for at skabe hjemmel til at gennemføre de  

 forbedringer af grundvandet og vandområderne, som vandmiljøplanen indebærer.  

 Forudsætningen for at gennemføre vandmiljøplanen var, at der kunne gribes ind  

 i godkendelser efter kapitel 5 og stilles skærpede krav om udledning af  

 spildevand.
Efter § 13 kan der fastsættes regler om ændring af afgørelser i særlige  

 tilfælde, når det er nødvendigt for at formindske forureningen af luft, vand  

 og jord.
Bestemmelsen giver dermed f.eks. mulighed for at fastsætte regler,  

 der medfører indgreb i godkendelser efter kapitel 5 i miljøbeskyttelsesloven,  

 som det skete ved udsendelse af bekendtgørelse nr. 784 af 10. december 1987  

 om begrænsning af udledningen af kvælstof og fosfor til vandløb, søer og  

 havet med spildevand fra industrielle virksomheder m.v.
Bestemmelsen tænkes i  

 øvrigt kun anvendt, når den almene forureningstilstand på et bestemt område  

 er så alvorlig, at der er behov for at pålægge private og offentlige  

 virksomheder at udføre særlige foranstaltninger for at nedbringe  

 forureningen.
Til § 14 Bestemmelsen svarer til den gældende § 8.
Efter bemyndigelsen kan der fastsættes vejledende eller bindende  

 imissionsnormer, dvs. normer for den maksimalt tilladelige koncentration af  

 forurenende stoffer i omgivelserne.
I medfør at stk. 2 er der f.eks. fastsat  

 bindende grænseværdier for luftens indhold af svovldioxid og svævestøv i  

 bekendtgørelse nr. 836 af 10. december 1986.
Til § 15 Bestemmelsen svarer til den gældende § 10.
Til § 16 Bestemmelsen er sprogligt moderniseret, men svarer i øvrigt til den  

 gældende § 4. Som hidtil vil bemyndigelsen kun blive anvendt overfor  

 væsentlige ulemper.
Til § 17 Bestemmelsen svarer trods forkortelsen af ordlyden til den nuværende § 4  

 a.
Til § 18 Bestemmelsen svarer til gældende lov § 5.
Til kapitel 3 Dette kapitel omfatter de gældende regler om beskyttelse af  

 grundvandsinteresser i miljøbeskyttelseslovens kapitel 3.
Der er overvejende foretaget sammenskrivninger og redaktionelle ændringer  

 af de gældende regler, idet det dog som noget nyt foreslås, at også jorden  

 bliver omfattet af beskyttelsen.
Der foreslås endvidere afskæring af  

 klageadgang i en række bestemmelser.
Til §§ 19 og 20 Bestemmelserne svarer til de gældende regler i miljøbeskyttelseslovens §  

 11 og regler fastsat i medfør heraf i bekendtgørelse om husdyrgødning og  

 ensilage.
Som noget nyt foreslås det dog, at også jorden bliver omfattet af  

 beskyttelsen.
Der er ikke hermed tilsigtet ændringer i gældende ret i  

 relation til landbrugets almindelige spredning af sædvanlige gødningsstoffer  

 på jorden.
Udspredning af sædvanlige gødningsstoffer, bortset som hidtil fra  

 slam, er således fortsat ikke omfattet af bestemmelserne i § 19. Ligeledes er  

 der ikke tilsigtet en udvidelse af lovens anvendelsesområde til at omfatte  

 injektion af væsker i dybe lag i undergrunden ved efterforsknings- og  

 produktionsboringer efter olie m.v.
Disse boringer reguleres fortsat efter  

 reglerne i undergrundsloven.
Efter de gældende regler meddeles tilladelser af miljøministeren.  

 Ministerens beføjelse er imidlertid ved delegation blevet fordelt på  

 kommunalbestyrelser, amtsråd og miljøministeren.
Langt hovedparten af  

 afgørelserne træffes imidlertid i praksis af de kommunale råd.
I  

 overensstemmelse med ønsket om at videreføre decentraliseringen er det fundet  

 hensigtsmæssigt i overensstemmelse med den praktiske hovedregel i loven at  

 bestemme, at tilladelser skal meddeles af kommunalbestyrelsen eller amtsrådet  

 efter regler, der fastsættes af miljøministeren.
 Det foreslås endvidere, at ministeren tillægges hjemmel til at fastsætte  

 regler om, at de kommunale råds afgørelser efter § 19 i visse tilfælde ikke  

 skal kunne påklages.
Til § 21 Bestemmelsen skal sikre, at myndighederne så hurtigt som muligt får  

 information om en forurening og hermed kan vurdere, om der er grundlag for  

 indgreb.
Det forudsættes, at der er tale om en forurening, der må antages at  

 medføre risiko for skader på miljøet eller risiko for den menneskelige  

 sundhed.
Til § 22-26 Bestemmelserne svarer med visse redaktionelle ændringer til de gældende  

 regler i §§ 12, 13, stk. 1, 2 og 4, § 14, stk. 1, § 15, stk. 1 og 3, samt §  

 16.
Til kapitel 4 I dette kapitel er optaget regler om beskyttelse af overfladevand.
De  

 gældende bestemmelser om forbud imod at tilføre vandløb, søer eller havet  

 stoffer, der kan forurene vandet, er opretholdt.
Beskyttelsen imod forurening  

 af de nævnte vande er efter forslaget udvidet til at omfatte påvirkning af  

 sådanne stoffer, der allerede er aflejret på bunden af vandløb, søer eller  

 havet.
I overensstemmelse med gældende bestemmelser i miljøbeskyttelsesloven er  

 kompetencen til at meddele tilladelse til spildevandsudledning, bortset fra  

 udledning fra mindre anlæg, henlagt til amtsrådene.
Den administrativt  

 fastlagte ordning, hvorefter kommunalbestyrelserne meddeler tilladelse til  

 separat udledning fra mindre spildevandsanlæg samt tilladelse til tilslutning  

 af spildevand til offentlige spildevandsanlæg, foreslås fastsat i loven.
I  

 overensstemmelse med hovedsigtet med lovforslaget begrænses klageadgangen,  

 idet muligheden for klage over udledningstilladelser samt over afgørelser om  

 indgreb overfor udledninger fra mindre anlæg foreslås ophævet.
 Den kommunale spildevandsplanlægning foreslås, som nævnt i de almindelige  

 bemærkninger ovenfor, i overensstemmelse med Lotz III-udvalgets anbefaling,  

 opretholdt i forenklet form.
 I overensstemmelse med den øvrige del af lovforslaget har man henskudt en  

 række spørgsmål af mere teknisk karakter til regulering ved bekendtgørelser.
 Det kan endvidere nævnes, at reglerne om ekspropriation til  

 spildevandsanlæg samt reglerne om tilsyn og kontrol er overført til  

 lovforslagets særlige kapitler herom.
Til § 27 Forslaget indeholder et generelt forbud mod at tilføre forurenende  

 stoffer til vandløb, søer eller havet.
Bestemmelserne i forslagets stk. 1 er,  

 bortset fra en sproglig modernisering, der ikke tilsigter nogen  

 realitetsændring, i overensstemmelse med gældende bestemmelser i § 17, stk.  

 1, i miljøbeskyttelsesloven.
Bestemmelsen i forslagets stk. 2 er ny.
Efter bestemmelsen er det forbudt  

 at påvirke forurenende stoffer, der er aflejrede i vandløb, søer eller havet,  

 hvis dette kan medføre en forurening af vandet.
Enhver mekanisk påvirkning af  

 forurenende stoffer, f.eks. opgravning, optagning af slam og spuling, er  

 efter bestemmelsen forbudt uden amtsrådets forudgående tilladelse.
Forslaget  

 er udarbejdet, fordi der har vist sig et behov for at få præciseret, at  

 omlejring og flytning af forurenende stoffer, som i den aflejrede form har  

 begrænset miljømæssig virkning, kan have uønskede miljømæssige effekter både  

 inden for aflejringsområdet og i de tilgrænsende vandområder.
Eksempelvis vil  

 aflejrede iltforbrugende stoffer ved gravearbejder påny kunne have stærkt  

 iltsvind til følge.
Endvidere kan aflejringerne efter en påvirkning  

 bundfældes igen på andre lokaliteter, som er miljømæssigt sårbare.
På  

 tilsvarende måde er der risiko for, at tungmetaller og andre miljøfremmede  

 stoffer i aflejringerne bliver spredt på ukendt og uacceptabel måde.
Det  

 tilsigtes dog ikke med forslaget at regulere sejladsen i forurenede  

 havnebassiner.
Til § 28 Efter forslaget er kompetencen til at meddele tilladelse til  

 spildevandsudledning til vandløb, søer eller havet henlagt til amtsrådet.  

 Forslaget er i overensstemmelse med gældende bestemmelser i § 18 i  

 miljøbeskyttelsesloven.
Miljøministeren er efter de gældende bestemmelser bemyndiget til i visse  

 tilfælde at henlægge kompetencen til at tillade spildevandsudledning til  

 kommunalbestyrelsen.
Denne bemyndigelse er udnyttet i to grupper af tilfælde.  

 Kommunalbestyrelsen er således tillagt kompetencen til at meddele tilladelse  

 til, at private spildevandsproducenter tilslutter spildevand til offentlige  

 spildevandsanlæg, dvs. kommunalt drevne anlæg.
Denne ordning foreslås  

 lovfæstet med bestemmelsen i forslagets stk. 3. Det er forudsat med  

 bestemmelsen, at kommunalbestyrelsen ved meddelelse af tilslutningstilladelse  

 holder sig inden for rammerne af den af amtsrådet meddelte  

 udledningstilladelse for det kommunale anlæg.
Det samme gælder, når  

 kommunalbestyrelsen efter bestemmelsen meddeler tilladelse til tilslutning af  

 spildevand på den kommunale udløbsledning, dvs. udenfor det kommunale  

 rensningsanlæg.
Spildevandsproducenter må i dette tilfælde selv rense  

 spildevandet, så vilkårene for den kommunale udledningstilladelse kan  

 overholdes.
Efter forslaget kan kommunalbestyrelsens afgørelser om  

 tilslutning af spildevand til offentlige spildevandsanlæg ikke påklages til  

 anden administrativ myndighed, når tilslutningen omfatter udledning fra anlæg  

 med en kapacitet på 30 personækvivalenter eller derunder (stk. 4).
 Den anden gruppe af tilfælde, hvor bemyndigelsen efter gældende  

 bestemmelser er udnyttet til at henlægge beføjelsen til kommunalbestyrelsen,  

 omfatter enkeltudledninger af husspildevand fra anlæg på indtil 30  

 personækvivalenter (PE). Denne ordning foreslås lovfæstet, jf. stk. 2, og  

 kommunalbestyrelsens beføjelse ændret til også at omfatte processpildevand.
 Det bemærkes, at en personækvivalent i forslaget er et mål for den  

 forurening med spildevand, som 1 person giver anledning til.
Til § 29 De bemyndigelser der er tillagt ministeren efter forslaget til § 28  

 svarer til de bemyndigelser, der er tillagt ministeren efter gældende  

 bestemmelser i miljøbeskyttelsesloven.
Til § 30 Forslagets stk. 1, 1. pkt. svarer til gældende bestemmelser i § 25 i  

 miljøbeskyttelsesloven, dvs. at indgrebskriterierne er de samme som hidtil.  

 Bestemmelsen finder anvendelse på såvel udledninger til offentlige  

 spildevandsanlæg som på særskilte udledninger direkte til vandløb, søer eller  

 havet.
Med hensyn til særskilte spildevandsudledninger fra listevirksomheder,  

 jf. kapitel 5, skal disse dog godkendes efter reglerne i kapitel 5 og  

 omfattes af de indgrebsmuligheder, der findes i kapitel 5. Med den foreslåede  

 bestemmelse i stk. 1, 2. pkt., er det præciseret, at amtsrådet ligeledes kan  

 ændre vilkårene i tidligere meddelte udledningstilladelser, hvis de tidligere  

 fastsatte vilkår må anses for utilstrækkelige eller uhensigtsmæssige.  

 Beføjelsen kan tænkes anvendt i situationer, hvor en spildevandsudledning  

 isoleret betragtet ikke medfører miljømæssigt uforsvarlige forhold, men hvor  

 en ændring af vilkårene er nødvendig for at skabe plads i recipienten for at  

 imødekomme anden berettiget ansøgning om spildevandsudledning i  

 afstrømningsområdet.
 Kommunalbestyrelsen er efter forslaget tillagt tilsvarende beføjelser  

 overfor anlæg med en kapacitet på 30 PE eller derunder samt overfor  

 spildevandsproducenter, der er tilsluttet et offentligt spildevandsanlæg.  

 Kommunalbestyrelsens afgørelser vedrørende anlæg med en kapacitet på under 30  

 PE kan heller ikke påklages.
Til § 31 Med forslaget lovfæstes den efter gældende bestemmelse administrativt  

 fastlagte ordning, hvorefter amtsrådet er beføjet til at træffe afgørelse i  

 tilfælde af uenighed mellem kommunalbestyrelser om udførelse af og fordeling  

 af udgifter til fælleskommunale spildevandsanlæg.
Amtsrådets afgørelser kan  

 efter forslaget ikke påklages til anden administrativ myndighed.
Til § 32 Med forslaget opretholdes kommunalbestyrelsens forpligtelse til at  

 udarbejde en samlet plan for udbygning af spildevandsanlæg i kommunen.
Reglerne for tilvejebringelse af planen er forenklet.
Amtsrådets  

 forpligtelse til at påse, at planen er i overensstemmelse med den overordnede  

 planlægning for vandkvaliteten, foreslås således ophævet.
 Bemyndigelserne i stk. 4 til ministeren svarer til de bemyndigelser, der  

 tillagt ministeren efter gældende bestemmelser i miljøbeskyttelsesloven.
Til kapitel 5 De afgørende nyheder i kapitel 5 er også omtalt i de almindelige  

 bemærkninger i afsnittene vedrørende særligt forurenende virksomheder og om  

 renere teknologi samt i bemærkningerne til § 40, hvortil der henvises.
En af  

 nyhederne er den planlagte reduktion af listen over virksomhed, der er  

 omfattet af godkendelsesordningen i kapitel 5.
 Som led i Miljøministeriets løbende prioritering af opgaverne på  

 miljøområder forbereder ministeriet en ny bekendtgørelse om godkendelse af  

 særligt forurenende virksomheder, hvorpå listen over særligt forurenende  

 virksomheder vil blive reduceret væsentligt.
 Formålet med revisionen er primært at fjerne sådanne typer og/eller  

 størrelser af virksomheder og anlæg, som i dag næppe kan betragtes som  

 særligt forurenende eller som er af mindre miljømæssig, ikke landsdækkende  

 betydning.
 Den gældende liste omfatter ca. 25.000 virksomheder.
 Miljøministeriet vil tilstræbe, at listen reduceres med ca. 33-50 pct.
 Som udgangspunkt for listereduktionen vil det blive lagt til grund, at  

 følgende virksomheder kan udgå:
- Virksomheder, hvis forureningsforhold i det store og hele er reguleret i  

 bekendtgørelser (f.eks. er husdyrhold reguleret af  

 husdyrgødningsbekendtgørelsen), - virksomheder, hvis væsentligste forureningsproblem er spildevand, da  

 dette forureningsproblem under alle omstændigheder vil blive reguleret gennem  

 vilkår i spildevandstilladelser, - virksomheder, hvis væsentligste forureningsproblem er støj, da der er  

 tale om et lokalt forureningsproblem, som kan løses ved påbud eller forbud,  

 der støtter sig på den af Miljøstyrelsen udsendte støjvejledning.
 - Desuden kan virksomheder, hvis forurening forekommer som en  

 luftforurening, der kan forventes reguleret ved at fastsætte krav om, at  

 afkastet fra virksomheder skal ske i en bestemt skorstenshøjde, ligeledes  

 udgå.
 Forslaget til ny liste over særligt forurenende virksomheder vil i øvrigt  

 blive forhandlet nærmere med de berørte interesseorganisationer.
 Revisionen vil medføre, at et antal godkendelsessager bortfalder.
For at skabe større overskuelighed samles reglerne om virksomhedernes  

 forurening i dette lovforslags kapitel 5, der herefter omfatter både  

 listevirksomheder og virksomheder, der ikke er på listen.
Sidstnævnte  

 reguleres af bestemmelserne i § 41.
 De virksomheder, der fjernes fra listen, vil fremtidig stort set blive  

 reguleret på tilsvarende måde som de virksomheder, der hidtil har været  

 omfattet af miljøbeskyttelsesreglementet, kapitlerne 10-11, om ulemper fra  

 erhvervsvirksomheder m.v.
 Det vil sige, at virksomhederne ikke skal ansøge om miljøgodkendelse inden  

 etablering eller ved udvidelser og ændringer, der indebærer forøget  

 forurening.
Kommunen kan meddele påbud overfor en virksomhed, hvis den medfører  

 væsentlig forurening.
Som noget nyt kan der desuden meddeles påbud, hvis  

 virksomheden medfører væsentlig mere forurening, herunder  

 affaldsfrembringelse, end der ville forekomme ved anvendelsen af mindst  

 forurenende teknologi eller bedst mulige rensning, samt gives påbud overfor  

 anlæg eller aktiviteter, som skønnes at indebære en nærliggende risiko for  

 forurening, jf. bemærkningerne til § 40.
Den nye bekendtgørelse om godkendelse af særligt forurenende virksomhed  

 skal bl.a. indeholde overgangsregler for de virksomheder, der tages ud af  

 listen.
Overgangsreglerne skal bl.a. fastsætte regler om, hvorledes  

 verserende sager om godkendelse, påbud og forbud skal behandles, samt regler  

 om virkningen af allerede meddelte godkendelser til virksomheder, der ikke  

 fremtidig er optaget på listen.
Til § 33 I den gældende lov er listen over særligt forurenende virksomheder m.v.  

 optaget som bilag til loven.
Listen er imidlertid blevet ændret  

 administrativt mange gange: sidste større ændring skete ved udsendelse af  

 bekendtgørelse nr. 783 af 21. november 1986 om godkendelse af særligt  

 forurenende virksomheder m.v. (»godkendelsesbekendtgørelsen«). I  

 konsekvens heraf foreslås det i § 33, stk. 1, at listen fremtidig ikke skal  

 optages som bilag til loven, men alene som bilag til  

 godkendelsesbekendtgørelsen.
 Den gældende godkendelsesbekendtgørelse vil blive ændret, således at en ny  

 og reduceret liste over særligt forurenende virksomheder m.v. kan træde i  

 kraft samtidig med den nye lov om miljøbeskyttelse.
Med hensyn til etablering af listevirksomhed bygger godkendelsesordningen  

 i stk. 2 fortsat på det princip, at etablering først kan ske, når der er  

 givet godkendelse.
Dog er der i stk. 3 foreslået en lempelse, således at den  

 godkendende myndighed kan tillade, at bygge- og anlægsarbejder påbegyndes  

 inden godkendelse, hvis virksomheden anlægges i overensstemmelse med en  

 lokalplan eller byplanvedtægt.
Det forudsættes, at området ikke faktisk  

 udnyttes på en måde, der indebærer, at virksomheden ikke kan etableres på  

 stedet uden at give anledning til væsentlige gener.
Ligeledes forudsættes  

 det, at benyttelsen af tilgrænsende områder ikke stiller sig i vejen for  

 lokaliseringen af virksomheden.
Godkendelse gives efterfølgende.
Hvis virksomheden vælger at påbegynde  

 bygge- og anlægsarbejder inden godkendelse, sker byggeriet på eget ansvar,  

 idet virksomheden som følge af godkendelsens vilkår kan blive nødt til at  

 foretage bygningmæssige ændringer eller nedrivning efterfølgende.
Til § 34 Bestemmelsen om godkendelsens indhold er overført fra den gældende  

 miljøbeskyttelseslov.
I § 34, stk. 3, er der indsat en bestemmelse om, at  

 afgørelser om afslag på godkendelse, der er begrundet i, at lokaliseringen  

 vil stride imod planlægningen af området, ikke skal kunne påklages til højere  

 administrativ myndighed.
Grunden til at det foreslås, at disse afgørelser  

 skal være endelige, er, at det ikke skønnes rimeligt at bruge ressourcer på  

 behandling af klagesager, når det er åbenbart, at virksomheden ikke bør  

 placere sig det pågældende sted.
Til § 35 Bestemmelsen indeholder samme bemyndigelse til at fastsætte regler om  

 godkendelse, som findes i den gældende miljøbeskyttelseslov.
 Som hidtil skal godkendelsesmyndigheden som grundlag for  

 godkendelsesbehandlingen foretage en helhedsvurdering af virksomhedens  

 forureningsforhold, således som de kan kræves oplyst af virksomheden.
Ved vurderingen skal godkendelsesmyndigheden tage stilling til, om der  

 foreligger muligheder for forureningsbegrænsning, bl.a. gennem renere  

 teknologi.
Til brug for denne vurdering skal virksomhederne som hidtil give  

 oplysninger om det valgte projekts forhold til de på området eksisterende,  

 alternative teknologier.
Godkendelsesbehandlingen skal endvidere ske på  

 baggrund af de retningsgivende vejledninger, udsendt af Miljøstyrelsen.
Ved  

 udarbejdelsen af disse vejledninger vil der blive taget højde for, at  

 forureningsbegrebet udvides til også at omfatte affaldsfrembringelse, ligesom  

 der i denne forbindelse vil ske en vurdering af muligheden for at anvende  

 renere teknologi på forskellige områder.
Til § 36 Bestemmelsen åbner mulighed for, at virksomheder, som er omfattet af en  

 samlet godkendelse (dvs. hvor det eller de relevante godkendelsespligtige  

 anlæg som helhed er godkendt), i et vist omfang kan gennemføre ændringer i  

 drift og indretning eller produktionsmæssige udvidelser uden godkendelse  

 heraf.
 En sådan samlet godkendelse er ensbetydende med, at der er fastlagt en  

 samlet ramme for de forureninger, som kan udsendes fra virksomheden og for  

 fordelingen heraf i omgivelserne.
Efter den gældende lov kan der meddeles miljøgodkendelser, som forudser  

 fremtidige produktionsændringer, men denne mulighed udnyttes ikke i særlig  

 grad.
Miljøgodkendelsen udformes ofte så specifikt, at selv mindre ændringer  

 ikke kan gennemføres uden ny godkendelse.
Loven har desuden været praktiseret  

 forskelligt af virksomheder og godkendelsesmyndigheder.
Nogle steder har man  

 således krævet godkendelse af en ændring på virksomheden, som medførte en  

 øget forureningsmængde, også selv om virksomheden indrettede sin rensning på  

 en sådan måde, at udslippet til omgivelserne ikke blev øget.
Andre steder har  

 det været praksis, at ændringer, som efter rensning ikke medførte forøget  

 emission til omgivelserne, ikke krævede ny godkendelse.
 Formålet med § 36 er at få afskaffet den eksisterende uklarhed på området  

 og gøre opmærksom på den mulighed, der er for at udforme godkendelse på en  

 måde, der muliggør fremtidige udvidelser og ændringer, uden at der skal  

 udarbejdes nye godkendelser.
Efter lovforslaget kan en virksomhed, der har en  

 »rammegodkendelse«, uden godkendelse gennemføre sådanne ændringer  

 og udvidelser, som igennem ændret rensning eller renere teknologi og lignende  

 kan foretages, uden at virksomhedens udslip af forurening og fordelingen  

 heraf ændres.
Herved bortfalder en række godkendelsessager af ringe  

 miljømæssig betydning, og virksomhederne opnår en tilsvarende større  

 fleksibilitet.
 Ved udarbejdelse af rammegodkendelser må godkendelsesmyndigheden  

 naturligvis sikre, at godkendelser ikke bliver så »brede«, at det  

 er miljømæssigt uforsvarligt.
Af hensyn til muligheden for at videreføre det effektive tilsyn med  

 virksomheden kræves det, at virksomheden indgiver en anmeldelse af  

 ændringen/udvidelsen.
Dette giver myndigheden mulighed for at tage stilling  

 til, om man i sager, hvor der indgår et element af skøn, f.eks. fordi en  

 råvare erstattes af en anden med en let ændret kemisk sammensætning, er enig  

 med virksomheden i, at ændringen holdes inden for rammen.
Når virksomhedens  

 retsbeskyttelsesperiode er udløbet, jf. § 40, stk. 4 eller stk. 5, bør  

 godkendelsesmyndigheden ved modtagelse af en anmeldelse efter § 36 vurdere,  

 om der er behov for at ændre vilkårene i godkendelsen.
 Principperne for den praktiske gennemførelse af rammegodkendelse og  

 ændringer indenfor disse vil blive nærmere beskrevet i en vejledning.
Til § 37 Bestemmelsen svarer til bestemmelsen om frivillig godkendelse i § 37 i  

 den gældende miljøbeskyttelseslov.
Til § 38 Bestående virksomheder, der ikke har en samlet godkendelse, pålægges  

 pligt til at indsende en ansøgning herom til godkendelsesmyndigheden indenfor  

 en frist, der fastsættes af miljøministeren.
Miljøministeren kan fastsætte  

 forskellige frister for de enkelte virksomhedstyper for at sikre en praktisk  

 realistisk behandling af ansøgningerne.
Fristerne vil blive fastlagt efter  

 forhandling med de berørte organisationer og ministerier.
For elværkernes  

 vedkommende vil fristen bl.a. blive fastlagt i lyset af, hvornår nogle af  

 disse på grund af andre omstændigheder ventes skrottet.
Tidsfristen for  

 indsendelse af godkendelsesansøgninger for gamle lossepladser uden en samlet  

 godkendelse, der svarer til dagens standard, vil blive fastsat under hensyn  

 til den regulering, der følger af folketingets revision af lov om  

 kemikalieaffaldsdepoter.
 Det er hensigten, at godkendelsesmyndigheden på baggrund af ansøgningen  

 skal foretage en gennemgang af virksomhedens forhold, der svarer til en  

 godkendelsesbehandling.
 Ca. 50 pct. af de virksomheder, der er på listen i dag, - såvel i de  

 tungere som i de lettere kategorier, - har samlede eller delvise  

 godkendelser.
 Under forudsætning af, at der gennemføres den foreslåede reduktion af  

 listen over særligt forurenende virksomheder, skønnes det, at under 5.000  

 bestående virksomheder skal undergives godkendelsesbehandling.
 På baggrund af gennemgangen af virksomhedens forhold kan den godkendende  

 myndighed vurdere, om der bør meddeles godkendelse, påbud eller forbud.
 Fordelen ved godkendelsesordningen er, at der bliver foretaget en samlet  

 gennemgang og regulering af virksomhedens forureningsforhold, uanset om dette  

 sker via en godkendelse eller ved påbud eller forbud eller eventuelt blot ved  

 en registrering af oplysninger om virksomheden.
 Godkendelsesbehandlingen kan i ekstreme tilfælde resultere i, at der  

 nedlægges forbud mod den videre drift af hele virksomheden eller dele af en  

 virksomhed, hvis det skønnes, at det ikke vil være muligt at nedbringe  

 forureningen fra virksomheden til et acceptabelt niveau.
Til § 39 Bestemmelsen om godkendelseskompetence er overført fra den gældende  

 miljøbeskyttelseslov.
Til § 40 Bestemmelsen om muligheden for at meddele påbud eller forbud over for en  

 listevirksomhed, findes i den gældende miljøbeskyttelseslovs § 44.
For så vidt angår ikke-godkendte listevirksomheder er den nugældende regel  

 ændret på væsentlige punkter.
For det første er der åbnet mulighed for at  

 stille krav om nedbringelse af virksomhedens frembringelse af affald, hvis  

 der ved anvendelse af renere teknologi er mulighed for at begrænse  

 affaldsmængden væsentligt.
Det samme gælder, hvis man ved anvendelse af  

 renere teknologi kan foretage en væsentlig begrænsning af problemerne i  

 forbindelse med affaldshåndteringen, f.eks. derved, at affaldsproduktet gøres  

 mere ufarligt eller uproblematisk.
 Som det i øvrigt efter lovforslaget gælder for godkendelsesordningen - og  

 loven som helhed - betragtes frembringelsen af fast affald således nu som en  

 forurening på linie med udsendelsen af stoffer til luften, jorden og vandet.
For så vidt er ændringen af den gældende bestemmelse i § 44 at betragte  

 som en konsekvensændring ud fra dette udvidede forureningsbegreb.
Hertil  

 kommer imidlertid, at der til den hidtil gældende væsentlighedsvurdering  

 knyttes et kriterium om, hvad der er muligt »ved anvendelse af mindst  

 forurenende teknologi eller bedst mulige rensning«.
 Ved indførelsen af dette kriterium knyttet til, hvad der er teknologisk  

 muligt, understreges det forureningsbegrænsningsprincip, som er indeholdt i  

 lovforslagets § 3. Herved fremhæves, at det forureningsniveau, som på et  

 givet tidspunkt kan accepteres, kan ændre sig i lyset af forbedrede  

 muligheder for en renere produktion eller forbedret rensningsteknologi.  

 Væsentlighedsvurderingen i den gældende § 44 er vel i praksis også ofte  

 blevet anvendt på denne måde, idet der i den gældende § 3, stk. 3, er  

 indeholdt et tilsvarende forureningsbegrænsningsprincip: »Den, der  

 udøver eller vil påbegynde (forurenende) virksomhed, skal træffe de til  

 forebyggelse og imødegåelse af forureningen nødvendige foranstaltninger og  

 tilrettelægge virksomhedens drift på en sådan måde, at virksomheden i mindst  

 muligt omfang giver anledning til forurening«.
 Den ændrede formulering af indgrebsbestemmelsen i kapitel 5 må på denne  

 baggrund ses som en præcisering af rammerne for vurderingen af, hvornår et  

 indgreb med påbud er påkrævet, snarere end som en principiel ændring.
Retningsgivende for vurdering af, hvornår og under hvilke betingelser et  

 påbud om forureningsbegrænsning bør meddeles, vil således i første række være  

 de vejledninger, som Miljøstyrelsen udsender.
Ved udarbejdelsen af disse vil  

 der fremover for det første blive taget højde for forureningsbegrebets  

 udvidelse til også at omfatte frembringelse af fast affald, for det andet -  

 men i samme forbindelse - blive taget højde for muligheder for mindre  

 forurenende produktionsmetoder, foruden mulighederne for  

 forureningsbegrænsning ved rensning.
Det forventes således ikke, at de kommunale tilsynsmyndigheder uden videre  

 skal omlægge grundlaget for vurderingen af, om et indgreb er påkrævet.
Dette  

 grundlag vil som hidtil i videst muligt omfang blive tilvejebragt ved  

 retningsgivende vejledninger fra Miljøstyrelsen, men i takt med at grundlaget  

 for disse vejledninger udvides og ændres til i højere grad at inddrage  

 vurderinger af, hvad der er opnåeligt ved anvendelsen af mindre forurenende  

 produktionsmetoder, vil det naturligvis også stille krav til tilpasninger og  

 omlægninger af den kommunale tilsynsindsats.
 Det bør i den forbindelse fremhæves, at kriteriet om, at virksomheden ikke  

 må »medføre væsentlig mere forurening, end der ville forekomme ved  

 anvendelse ved mindst forurenende teknologi«, ikke alene går på  

 virksomhedens teknologi i snæver forstand, dvs. processerne og de tekniske  

 anlæg, men også produktionsgangen, driftsforholdene og vedligeholdelsen af  

 anlæggene.
Undersøgelser foretaget i Københavns kommune har således vist, at der er  

 endog meget store forskelle med hensyn til spild og affaldsfrembringelse på  

 forskellige virksomheder, som med hensyn til processer, råvarer,  

 produktionsmængde og produktionsanlæg er sammenlignelige.
En væsentlig side  

 af, hvad der skal forstås ved »mindst forurenende teknologi« er  

 således det, man kunne kalde »god råvare-husholdning«, hvilket  

 indbefatter driftsrutiner, som i videst mulige omfang begrænser spild og  

 affaldsproduktion med den givne teknologi i snæver forstand.
 Som nævnt i de almindelige bemærkninger, pkt. 2, vil krav om  

 forureningsbegrænsning ud fra en renere teknologi-betragtning ikke blive  

 fastsat som påbud om anvendelse af en nærmere bestemt renere teknologi.  

 Kravet vil blive udmøntet som et krav om begrænsning af forureningen,  

 herunder frembringelsen af affald, eller som et krav om begrænsning af  

 nærmere bestemte råvarer, stoffer eller materialer, når det har vist sig  

 muligt at foretage denne begrænsning ud fra en tilgængelig, renere teknologi.  

 Herefter er det op til virksomhederne selv at vurdere, hvorledes man  

 teknologisk vil opfylde disse ændrede krav.
Endvidere er påbudsbestemmelsen i § 40 udvidet i forhold til den gældende  

 lovs § 44 derved, at påbud nu også skal kunne meddeles overfor anlæg eller  

 aktiviteter, som skønnes at indebære en nærliggende risiko for væsentlig  

 forurening.
Betingelserne for anvendelsen af en sådan indgrebsmulighed er  

 ikke nødvendigvis sammenfaldende med betingelserne for indgreb ud fra rene  

 nødretssynspunkter.
Også mindre kvalificerede fare- eller risikosituationer  

 må kunne begrunde et påbud efter § 40. Tilsvarende gælder, at faren eller  

 risikoen ikke behøver at være overhængende, men blot nærliggende.
Derimod  

 falder fjernere liggende, eller blot hypotetiske faremuligheder uden for  

 reglens anvendelsesområde.
 Ovennævnte synspunkter og principper gælder også ved anvendelsen af den  

 tilsvarende bestemmelse i lovforslagets § 41.
Til § 41 Bestemmelsen om muligheden for at gribe ind overfor forurening fra  

 virksomhed, der ikke er på listen over særligt forurenende virksomhed, er  

 overført fra kapitlerne 10 og 11 i bekendtgørelse af reglement om  

 miljøbeskyttelse.
Ved at samle reglerne om virksomhedernes forurening i loven  

 opnås større overskuelighed.
Indgrebsmulighederne er udformet i  

 overensstemmelse med de skærpede bestemmelser i lovforslagets § 40, stk. 1-3,  

 om indgreb overfor ikke-godkendte listevirksomheder under henvisning til  

 mulighederne for at anvende mindst forurenende teknologi eller bedst mulige  

 rensning.
 Kommunalbestyrelsens afgørelser om påbud og forbud kan indbringes for  

 miljøministeren.
En række af de erhvervsvirksomheder, der omfattes af stk. 1 og 2, har  

 hidtil stået på listen over særligt forurenende virksomheder.
Det er  

 foreslået, at virksomhederne udgår af listen, da de ikke anses for at være  

 særligt forurenende.
Det bemærkes, at erhvervsvirksomheder omfattes såvel af  

 private som offentlige virksomheder.
 Miljøstyrelsen har udarbejdet en række vejledninger om vurdering af  

 forureningsforhold for at sikre, at der ved miljøsagsbehandling foretages en  

 rimelig ensartet vurdering (f.eks. om lugt, støj og spildevand).
 Styrelsen vil så vidt muligt udarbejde branchevejledninger for  

 virksomhedstyper, der er karakteriseret ved, at der er mange af slagsen, og  

 at de har meget ensartede forureningsforhold, (såsom trævirksomheder og korn-  

 og foderstofvirksomheder).
 Styrelsen vil i øvrigt i sin generelle vejledningsvirksomhed tilkendegive  

 overfor de lokale miljømyndigheder, at der som hidtil skal sikres en  

 proportionalitet mellem målsætningen om at begrænse forureningen og de  

 miljøkrav, der stilles.
 Dette indebærer bl.a., at der skal fastsættes realistiske tidsfrister for  

 opfyldelsen af miljøkrav, og at der ved fastsættelsen af nye miljøkrav skal  

 tages hensyn til afskrivningstiden for allerede foretagne miljømæssige  

 investeringer.
 Det bemærkes, at hvis der udvikles renere teknologi på området: Opbevaring  

 og anvendelse af husdyrgødning, vil gennemførelsen heraf ske ved en ændring  

 af husdyrgødningsbekendtgørelsen.
 Bestemmelsen i stk. 5 giver tilsynsmyndigheden mulighed for på forhånd at  

 tilkendegive, hvilke miljøkrav der kan forventes stillet over for en  

 virksomhed, der ikke er optaget på listen over særligt forurenende  

 virksomheder.
 En sådan tilkendegivelse vil f.eks. være praktisk i forbindelse med  

 behandlingen af en ansøgning om tilladelse efter byggeloven, men kan også  

 anvendes, når kommunen bliver opmærksom på, at en virksomhed er under  

 etablering eller skal foretage udvidelser og ændringer, uden at dette  

 forudsætter en byggetilladelse.
 Virksomheder kan også af egen drift bede tilsynsmyndigheden om en sådan  

 tilkendegivelse.
 Formålet med bestemmelsen er, at virksomheden på et tidligt tidspunkt kan  

 blive gjort opmærksom på, at der kan forventes miljøkrav, der vil have  

 afgørende betydning for byggeriets udformning eller tilrettelæggelse af  

 driften, f.eks. krav om en given skorstenshøjde, afstand til skel eller  

 etablering af støjdæmpning.
Der er tale om en uforpligtende tilkendegivelse, som er ment som en  

 service til virksomheden.
Tilkendegivelsen kan således ikke betragtes som en  

 forhåndsgodkendelse, der afskærer kommunen fra på et senere tidspunkt at  

 stille yderligere krav.
Tilkendegivelsen har heller ikke en retlig virkning,  

 idet manglende efterkommelse ikke i sig selv kan håndhæves.
Virksomheden må  

 imidlertid være forberedt på, at den senere kan blive pålagt påbud eller  

 forbud i overensstemmelse med tilkendegivelsen.
Til kapitel 6 I den gældende lovgivning reguleres affald via miljøbeskyttelsesloven,  

 genanvendelsesloven, olie- og kemikalieaffaldsloven samt  

 kemikalieaffaldsdepotloven.
For at lette administrationen af affaldsbortskaffelsen og for nemmere at  

 kunne håndtere grænsetilfælde foreslås det, at genanvendelsesloven og olie-  

 og kemikalieaffaldsloven ophæves og indarbejdes i miljøbeskyttelsesloven med  

 de vigtigste bestemmelser fastsat i to selvstændige kapitler (kapitel 6 og  

 7). Endvidere bemærkes, at genanvendelsesloven og olie- og  

 kemikalieaffaldsloven foreskriver særlige behandlingsmetoder for nærmere  

 defineret affald.
Af disse grunde findes det hensigtmæssigt, at der i kapitel  

 6 sker en samlet regulering af affaldsbortskaffelsen, herunder behandlingen,  

 uanset om der er tale om genanvendelse eller særlig håndtering og behandling  

 af olie- og kemikalieaffald.
Med sammenskrivningen af de tre love er der ikke foretaget væsentlige  

 indholdsmæssige ændringer i forhold til den gældende rammelovgivning og de i  

 medfør heraf udstedte bekendtgørelser.
De eksisterende bekendtgørelser efter  

 miljøbeskyttelsesloven, genanvendelsesloven samt olie- og  

 kemikalieaffaldsloven opretholdes således uændret.
 Det skal imidlertid bemærkes, at lov om kemikalieaffaldsdepoter ligeledes  

 er under revision, og at de foreslåede ændringer heri medfører, at afværgning  

 af forurening fra tidligere henlagt eller spildt affald som udgangspunkt  

 reguleres efter kemikalieaffaldsdepotloven.
Retstilstanden vil herefter være følgende: miljøbeskyttelsesloven  

 regulerer forurening fra affald, der er opstået efter den 1. oktober 1974,  

 herunder dog også lossepladser m.v., der er taget i brug før dette tidspunkt,  

 og som stadig er i drift.
Miljøbeskyttelsesloven skal endvidere regulere  

 forurening fra bortskaffelse af olie- og kemikalieaffald, der er fremkommet  

 efter ikrafttrædelsen af henholdsvis bekendtgørelsen om olieaffald (1.  

 november 1972) og bekendtgørelsen om kemikalieaffald (1. april 1976).
 Forhold, der er opstået før disse tidspunkter, herunder lossepladser m.v.,  

 der er taget i brug før 1. oktober 1974, men nu nedlagt, reguleres via lov om  

 kemikaliedepoter (depotloven).
 Hvis det ikke med sikkerhed kan afgøres, om et givet forhold er omfattet  

 af miljøbeskyttelsesloven eller af depotloven, er udgangspunktet, at  

 forholdet skal behandles efter depotloven.
Til § 42 Bestemmelsen i § 42 er en understregning af  

 forureneren-betaler-princippet.
Den fastslår, at enhver, der opbevarer,  

 behandler eller bortskaffer affald, er ansvarlig for, at der ikke herved sker  

 forurening af luft, vand og jord, og i forlængelse heraf må afholde de  

 udgifter, som myndighederne i givet fald må afholde til undersøgelser og  

 afværgeforanstaltninger.
Spørgsmålet om hvorvidt begrebet affald kan defineres har siden  

 miljøbeskyttelseslovens ikrafttræden i 1974 med jævne mellemrum været  

 genstand for drøftelser.
Senest har Affaldsudvalget i sin betænkning til  

 miljøministeren i 1988 overvejet, om en definition bør indgå i lovgivningen.
 Affaldsudvalget konkluderede på grundlag af indgående drøftelser af de  

 såvel administrative som juridiske problemer i forbindelse med en definition  

 at indstille, at der ikke i loven gives en definition af affald.
Begrundelsen for udvalgets beslutning var, at en definition næppe ville  

 være til nogen hjælp i de situationer, hvor der rejses tvivl om, hvorvidt  

 noget er affald.
Udvalget anfører, at i sådanne situationer må  

 tilsynsmyndigheden træffe sin afgørelse ud fra en samlet bedømmelse af de  

 foreliggende omstændigheder.
Endvidere bemærkes det, at det må være op til  

 den pågældende virksomhed m.v. at godtgøre, at restprodukter, genstande eller  

 materialer, som efter tilsynsmyndighedens bedømmelse har karakter af affald,  

 ikke skal behandles som affald, fordi »affaldet« anvendes  

 miljømæssigt forsvarligt som led i en produktion.
Til illustration af et af problemerne i forbindelse med en definition af  

 affald som grundlag for lovgivningen, kan det nævnes, at et materiale, der af  

 en virksomhed eller en borger i en situation opfattes som affald, og som  

 ejeren derfor ønsker at skille sig af med, ikke nødvendigvis af en anden  

 virksomhed eller borger i en tilsvarende situation vil blive opfattet som  

 affald.
Begrebet affald indbefatter således en subjektiv vurdering.
 Alene på grund af ovennævnte forhold vil det ikke være muligt at udarbejde  

 en præcis og juridisk anvendelig definition af affald.
I øvrigt er det Miljøstyrelsens generelle opfattelse, at en definition af  

 affald ikke i sig selv har noget formål, men at affaldsbestemmelserne skal  

 ses i sammenhæng med lovens formålsbestemmelser.
Begrundelsen herfor, er at  

 affaldets karakter med hensyn til materialesammensætning, mængde og  

 forureningspotentiale hele tiden ændrer sig.
Det der derfor i  

 lovgivningssammenhæng er brug for er dels generelle regler, hvor en  

 definition er umulig, og dels detaljerede regler indeholdende angivelse af,  

 hvilke stoffer, materialer og produkter, der omfattes af reglerne.
Til § 43 Denne bestemmelse tager sigte på udstedelse af generelle regler om  

 opbevaring, behandling, genanvendelse og bortskaffelse af affald med henblik  

 på at forebygge og bekæmpe forurening og hygiejniske ulemper.
Således skal  

 bestemmelsen bl.a. danne hjemmelsgrundlag for de eksisterende regler om olie-  

 og kemikalieaffald, når lov om bortskaffelse af olie- og kemikalieaffald  

 ophæves.
Herudover kan der med hjemmel i denne bestemmelse udstedes generelle,  

 fortrinsvis hygiejnisk begrundede regler om opbevaring, behandling og  

 bortskaffelse af affald.
Sådanne regler findes i dag i reglement om  

 miljøbeskyttelse.
De fleste af disse er dog overført til bekendtgørelse om  

 bortskaffelse af affald, hvorfor der formentlig kun i beskedent omfang vil  

 blive behov for yderligere generelle regler herom.
Dernæst kan der fastsættes regler, der tager sigte på at løse  

 bortskaffelsesproblemer m.v. i forbindelse med særlige affaldstyper og  

 affaldsmaterialer.
Her kan situationen f.eks. være den, at der opstår store  

 mængder affald af en type, som man ikke tidligere har skullet bortskaffe i et  

 omfang, der skaber problemer.
I en sådan situation vil det være muligt at  

 udstede regler, eksempelvis om etablering af særlige anlæg på virksomhedernes  

 eller på det offentliges bekostning, eller om særlig indretning af dele af  

 eksisterende anlæg.
 For så vidt angår udstedelse af regler om emissions- og produktionsforhold  

 for de af loven omfattede anlæg henvises til § 7. Det vil f.eks. sige, at der  

 kan fastsættes grænseværdier for den acceptable forurening fra anlæg for  

 deponering af affald, ligesom der kan fastsættes generelle bestemmelser om  

 indretning, drift og vedligeholdelse af sådanne anlæg.
Bekendtgørelserne om olie- og kemikalieaffald indeholder bl.a. regler om  

 pligt for virksomheder til at anmelde sådant affald, og til at aflevere det  

 på et af kommunalbestyrelsen anvist sted, nemlig de lokale modtagepladser  

 eller -stationer.
Dette system forudsættes bevaret.
 Bestemmelsen indeholder endvidere hjemmel for ministeren til at fastsætte  

 særlige indsamlingsordninger til supplering af reglerne om kommunale  

 indsamlingsordninger i § 44.
Bestemmelsen giver endelig mulighed for at stille krav om anmeldelse af  

 affald.
Et sådant krav vil i princippet kunne omfatte alle typer affald og  

 vil desuden kunne indebære, at der stilles krav om løbende indberetning om  

 affaldsmængder, nye affaldsprodukter m.v.
 I regler, der udstedes i medfør af denne bestemmelse, kan der fastsættes  

 regler til supplement af lovens påbudsbestemmelser.
Til § 44 Denne bestemmelse fastslår, at bortskaffelsen af affald som udgangspunkt  

 er en kommunal opgave.
Det skal i denne forbindelse fremhæves, at  

 kommunalbestyrelsen i medfør af de allerede udstedte bekendtgørelser efter  

 den eksisterende miljøbeskyttelseslov og genanvendelseslov kan vedtage  

 etablering af de affaldsordninger, herunder indsamlingsordninger for  

 kildesorterede materialer, diverse behandlingsanlæg, konkrete  

 anvisningsordninger osv., som vurderes nødvendige og hensigtsmæssige af  

 hensyn til et affaldsbortskaffelsessystem i overensstemmelse med lovens  

 formålsbestemmelser.
Forpligtelsens omfang vil dog afhænge af de regler, der udarbejdes med  

 hjemmel i § 43. Således er der i henhold til § 43 mulighed for at udarbejde  

 særlige regler om bortskaffelse af bestemte affaldstyper, f.eks.  

 kraftværkernes restprodukter, således at kommunerne fritages for ansvaret for  

 disse affaldstyper.
Det affald, som kommunerne herefter får ansvar for, skal  

 styres ved hjælp af indsamlingsordninger og anvisningspligt.
Endvidere er  

 bestemmelsen hjemmel for bekendtgørelsen om bortskaffelse af affald.
Denne  

 bekendtgørelse indeholder regler om kommunalbestyrelsens pligt til og  

 mulighed for at etablere indsamlingsordninger for forskellige affaldstyper og  

 om grundejeres, virksomheders m.fl.s pligt til at benytte sådanne ordninger.
 Endelig skal bestemmelsen være hjemmel for regler om indsamling af  

 genanvendelige materialer og produkter, dvs. sådanne regler, som hidtil er  

 blevet udstedt med hjemmel i § 11 i lov om genanvendelse og begrænsning af  

 affald.
 Af hensyn til at sikre en miljømæssigt optimal bortskaffelse af affald og  

 en forsvarlig indretning og drift af de af loven omfattede anlæg, kan der  

 være behov for, at et detaljeret kendskab til såvel kvalitet som kvantitet af  

 forskellige krav til erhvervsvirksomheder og andre om særlig behandling af  

 affaldet inden aflevering, om foretagelse af undersøgelser af miljømæssige  

 risici i forbindelse med affaldet, om detaljerede oplysninger om affaldets  

 sammensætning og mængde.
 I medfør af stk. 4 kan kommunalbestyrelsen forbyde konkurrerende  

 indsamlingsordninger for affald, der er omfattet af eksisterende kommunale  

 indsamlingsordninger eller indsamlingsordninger, der er iværksat efter  

 kommunalbestyrelsens bemyndigelse.
 Formålet med bestemmelsen er alene at sikre en koordineret indsamling af  

 affald og et rimeligt stabilt økonomisk grundlag for eksisterende private  

 eller offentlige indsamlingsordninger samt begrænse anvendelse og spild af  

 råstoffer og andre ressourcer.
Stk. 5 svarer til gældende lovgivning, idet erhvervsvirksomheder fortsat  

 skal kunne fritages for at være omfattet af en indsamlingsordning for  

 genanvendelige materialer og produkter.
For så vidt angår genanvendeligt  

 olie- og kemikalieaffald, er reglen i overensstemmelse med bekendtgørelsen  

 herom.
Til § 45 Bestemmelsen indeholder hjemmel til, at kommunalbestyrelsen kan meddele  

 påbud eller forbud vedrørende affaldsopbevaring, -behandling og  

 -bortskaffelse.
Til § 46 I medfør af den gældende lovs §§ 61 b, 62 og 62 a sker der en omfattende  

 planlægning og koordinering af, hvorledes affald kan bortskaffes mest  

 hensigtsmæssigt i amter og kommuner.
Bestemmelserne for indholdet af  

 planlægningen og pligten for kommunerne og amterne til gennemførelsen af  

 denne planlægning foreslås afformaliseret og forenklet ved bestemmelsen i §  

 46.
Herefter består der alene en pligt for kommunerne til at indsamle og  

 registrere oplysninger om affaldsmængder og -typer, samt affaldets  

 bortskaffelse.
Der er således ingen formel pligt for kommunerne til at  

 udarbejde detaljerede planer for bortskaffelsen af affald.
Opmærksomheden skal dog i denne forbindelse henledes på, at  

 kommunalbestyrelserne efter § 44 og regler udstedt i medfør heraf i fremtiden  

 dels forestår bortskaffelsen af affald, og dels har fået tildelt de  

 nødvendige kompetencer til reguleringen heraf, bekendtgørelse nr. 118 af 23.  

 februar 1989 om bortskaffelse af affald.
Ansvaret for gennemførelse af den  

 nødvendige planlægning og indholdet heraf er således henlagt til den enkelte  

 kommunalbestyrelse, idet ansvar og kompetence følges ad.
 Af hensyn til varetagelse af Miljøministeriets opgaver med hensyn til  

 fremme af renere teknologi, genanvendelse samt ministeriets  

 miljøovervågningsopgaver, kan ministeren efter stk. 2 fastsætte nærmere  

 regler for, hvilke oplysninger kommunalbestyrelserne skal indberette til  

 ministeriet.
Endelig skal det bemærkes, at kommunalbestyrelserne efter anmodning skal  

 give amtsrådene alle oplysninger, der er af betydning for bedømmelsen af  

 forhold, der reguleres i lov om planlægning, inden for den enkelte kommunes  

 område.
Der kan i denne forbindelse især være tale om oplysninger, der er  

 nødvendige for amtsrådenes regionplanlægning, herunder udlæg af arealer til  

 nye affaldsanlæg.
Til § 47 Efter denne bestemmelse, som er en videreførsel af den gældende lovs § 62  

 a, stk. 7, kan kommunalbestyrelsen fastsætte gebyrer til dækning af kommunens  

 udgifter i forbindelse med indsamling, bortskaffelse m.v. af affald.
Gebyrer  

 kan desuden opkræves i forbindelse med etablering og drift af  

 deponeringsanlæg eller genanvendelsesvirksomheder, herunder fælleskommunale  

 anlæg.
Fastsættelse og opkrævning af gebyrer på affaldsområdet skal ske således,  

 at der over et vist tidsrum tilstræbes en dækning af de faktiske  

 omkostninger, som er forbundet med det samlede bortskaffelsessystem.
I  

 gebyrerne kan indregnes samtlige de omkostninger, som er forbundet med den  

 enkelte kommunes håndtering og bortskaffelse af affald.
Efter den hidtidige fortolkning af miljøbeskyttelsesloven har kommunerne i  

 princippet skullet føre separate regnskaber for hver enkelt af de  

 foranstaltede renovationsordninger.
Dette har i takt med affaldsordningernes  

 udbygning til ikke kun at omfatte indsamling af dagrenovation medført en  

 uforholdsmæssig stor ressourceanvendelse til gebyradministration.
 I stk. 2 er der derfor indsat en bestemmelse om, at kommunalbestyrelsen af  

 hensyn til en forenkling af gebyradministrationen kan opkræve et samlet gebyr  

 til dækning af udgifterne til håndtering og bortskaffelse m.v. af affald.
Ved fastsættelsen af et samlet gebyr kan kommunalbestyrelsen tage  

 udgangspunkt i de samlede kommunale omkostninger på affaldsområdet og fordele  

 dem efter gennemsnitsbetragtninger.
Kommunalbestyrelsens fastsættelse af et  

 samlet gebyr for virksomheder, grundejere eller borgere skal dog fortsat  

 inden for rimelige grænser svare til den ydelse, som leveres eller stilles  

 til rådighed for den enkelte bruger, der ud fra en gennemsnitsbetragtning må  

 antages at have gavn af ordningen.
En forudsætning for anvendelse af ovennævnte fremgangsmåde ved  

 gebyrfastsættelsen er, at kommunalbestyrelsen samtidig udarbejder en  

 detaljeret redegørelse for beregningen af gebyrernes størrelse og  

 forudsætningerne herfor.
Endvidere må kommunalbestyrelsen med jævne  

 mellemrum, f.eks. i forbindelse med udarbejdelsen af budgetter for det  

 efterfølgende år, revidere beregningsforudsætninger og gebyrernes størrelse.
 Ovennævnte gebyrfastsættelse er i øvrigt ikke til hinder for, at  

 kommunalbestyrelsen kan differentiere gebyrstørrelserne, afhængig af den  

 faktiske benyttelse, eller pålægge virksomheder, grundejere eller borgere et  

 ekstra gebyr, såfremt kommunale regulativfastsatte sorteringskrav eller  

 retningslinier for affaldsbortskaffelsen ikke overholdes.
 I lighed med det der gælder på spildevandsområdet, kan der efter stk. 4  

 fastsættes standardbetalingsvedtægter.
 Gebyrer som nævnt i § 47 kan opkræves forskudsvis, både for så vidt angår  

 affaldsselskaber, som betjener en enkelt kommune, og fælleskommunale  

 affaldsselskaber, der betjener flere kommuner.
Til § 48 Denne bestemmelse indebærer, at miljøministeren kan bestemme, at kommuner  

 skal deltage i fælleskommunale løsninger på affaldsbortskaffelsesområdet.
Der  

 kan være tale om såvel deponeringsanlæg som genanvendelsesvirksomheder.  

 Bestemmelsen er en udbygning og præcisering af den gældende lovs § 62 a, stk.  

 6. Præciseringen består i, at kommuner, der har etableret et fælleskommunalt  

 anlæg, kan pålægges at optage andre kommuner i fællesskabet.
Herudover er det  

 i stk. 2 præciseret, at en fælleskommunal virksomhed tillige kan pålægges at  

 modtage affald fra kommuner, som ikke deltager i fællesskabet.
Det bemærkes  

 endvidere, at der i bestemmelsen ligger en forpligtelse for kommunerne til at  

 stille kommunale arealer til rådighed for fælleskommunale virksomheder for  

 affaldsbortskaffelse.
 Som hidtil forudsættes disse bestemmelser kun anvendt i det omfang, det  

 ikke ved forhandling lykkes kommunerne at nå frem til en frivillig aftale  

 herom.
 Placering af sådanne anlæg og andre deponeringsanlæg i øvrigt er et  

 planlægningsanliggende.
Til § 49 Denne bestemmelse finder anvendelse på deponeringsanlæg, der etableres  

 efter lovens ikrafttræden.
Bestemmelsen indebærer en begrænsning i adgangen  

 til at eje anlæg for deponering af affald.
Baggrunden herfor er, at de krav,  

 der må stilles til en miljømæssigt forsvarlig indretning og drift af  

 deponeringsanlæg, fører til, at hovedreglen må være, at alene offentlige  

 myndigheder bør kunne eje og drive sådanne anlæg.
Dette skal ses i sammenhæng  

 med, at deponeringsanlæg, efter at deponeringen er ophørt, fortsat kan  

 indebære en potentiel forureningstrussel, og at fortsat kontrol med depotet  

 og gennemførelse af eventuelle afværgeforanstaltninger kun kan sikres,  

 såfremt en offentlig myndighed er ansvarlig for driften af anlægget.  

 Bestemmelsen indebærer således, at der aldrig vil være tvivl om, hvem der er  

 ansvarlig.
Myndigheden er ikke hermed afskåret fra at indgå i sædvanlige  

 former for samvirke omkring driften af sådanne anlæg, ligesom den daglige  

 drift vil kunne overlades til en entreprenør eller lignende.
 De virksomhedstyper, der foreslås omfattet af bestemmelsen, er de  

 deponeringsanlæg, der er nævnt i listen over særligt forurenende virksomheder  

 med undtagelse af affaldsforbrændingsanlæg.
 I nogle tilfælde vil det være rimeligt at pålægge erhvervsvirksomheder at  

 etablere specialdepoter uden for virksomhedens område for særlige  

 affaldstyper, som det vil være uhensigtsmæssigt at anbringe på en  

 eksisterende losseplads eller fyldplads, f.eks. på grund af affaldsmængden  

 eller affaldets særlige karakter.
Bestemmelsen i stk. 2 åbner mulighed for at fastsætte regler om, at  

 sådanne depoter skal drives af den enkelte virksomhed.
Ved fastsættelsen af  

 sådanne regler må der bl.a. tages hensyn til interessen i at undgå hindringer  

 for bl.a. genanvendelsesinitiativer.
Sådanne regler kan f.eks. foreskrive, at  

 amtskommunen efter drøftelse med den pågældende kommunalbestyrelse i en  

 godkendelse efter kapitel 5 stiller krav om, at et kraftværk eller lignende  

 selv skal etablere og drive et anlæg for deponering af flyveaske og andre  

 restprodukter.
Bestemmelsen i stk. 3 åbner mulighed for, at der i de regler, der udstedes  

 efter stk. 2, kan fastsættes gebyrer, som skal dække tilsynsmyndighedens  

 senere udgifter til kontrol med forureningen fra det pågældende anlæg, efter  

 at deponeringen er ophørt, samt til eventuelle afværgeforanstaltninger.  

 Endvidere kan der fastsættes regler om sikkerhedsstillelse.
De mest  

 almindelige former for sikkerhed vil være garanti fra et pengeinstitut eller  

 fra et kautionsforsikringsselskab eller deponering af kontanter i et  

 pengeinstitut, værdipapirer eller lignende.
Formålet hermed er at sikre, at  

 der er økonomiske midler til en eventuel oprydning, primært i den situation,  

 hvor den virksomhed, som var ansvarlig for deponeringen, er ophørt.
Det  

 forhold, at en virksomhed har betalt dette gebyr, forhindrer imidlertid ikke,  

 at virksomheden, hvis den stadig eksisterer, når en oprydning bliver aktuel,  

 pålægges at betale de fulde omkostninger med fradrag af gebyret.
Til kapitel 7 Det foreslås, at lov om genanvendelse og begrænsning af affald indarbejdes  

 i miljøbeskyttelsesloven.
 Renere teknologi og genanvendelse er væsentlige virkemidler i en  

 forebyggende miljøpolitik, hvilket er fremhævet ved indsættelsen af visse af  

 de generelle bestemmelser herom i lovforslagets kapitel 1 og 2. De mere  

 specielle bestemmelser om renere teknologi og genanvendelse er indeholdt i  

 dette kapitel.
Til § 50 § 50 indeholder de bemyndigelser til miljøministeren, som tidligere  

 fandtes i genanvendelseslovens §§ 6-8. Samtidig er bemyndigelserne dog  

 udvidet og tilpasset behovet for en mere generel og forebyggende indsats på  

 miljøområdet.
Der indføres således en generel bemyndigelse til at fastsætte  

 regler om forbud eller begrænsninger i anvendelsen af bestemte typer  

 materialer eller typer af materialer i produkter eller varer til nærmere  

 angivne formål, eller krav om at bestemte materialer eller typer af  

 materialer skal anvendes i produkter eller varer til bestemte formål,  

 herunder til emballage.
Forslaget er en udvidelse af de gældende regler,  

 hvorefter sådanne regler kun kan fastsættes for papir, pap- og  

 kartonmaterialer og produkter heraf eller for visse emballager.
Hvis de  

 stadigt voksende forureningsproblemer i forbindelse med affaldsfrembringelsen  

 skal begrænses, er det nødvendigt, at der åbnes mulighed for en mere  

 målrettet indsats til sikring af størst mulige genanvendelse og renere  

 teknologi i forbindelse med de varer og produkter, som før eller senere ender  

 som affald.
Også hensynet til energi- og ressourceanvendelsen i øvrigt  

 tilsiger en sådan bredere reguleringsmulighed.
En sammenhængende miljøpolitik må, som anført i bemærkningerne til kapitel  

 1 og 2, tage udgangspunkt i hele det kredsløb af stoffer, materialer og  

 produkter, som gennemstrømmer vort samfund.
Derfor er det nødvendigt, at der  

 åbnes mulighed for en miljømæssig regulering af materialers, produkters,  

 emballagers og varers sammensætning, udformning og anvendelse.
 Bemyndigelserne i § 50 er således i overensstemmelse med principperne i  

 den netop vedtagne lov om ændring af lov om kemiske stoffer og produkter, som  

 ud fra samme kredsløbstankegang udvider mulighederne for at regulere varer og  

 produkter med kemiske egenskaber.
 Efter § 50 kan tilsvarende reguleringer finde sted i forhold til produkter  

 og varer, der ikke omfattes af kemikalieloven, med henblik på at sikre størst  

 mulige genanvendelse og at den resulterende forurening begrænses mest muligt.
 Det er forudsat, at reguleringer efter § 50 vil ske i overensstemmelse med  

 EF-bestemmelser på området.
Til § 51 Bestemmelsen er en sammenskrivning af genanvendelseslovens §§ 4 og 5.
Til § 52 De samfundsmæssige omkostninger, som et produkt giver anledning til i  

 affaldsbortskaffelsesleddet, indgår ikke i prisdannelsen, mens producentens  

 egne bortskaffelsesomkostninger til spildevand og miljø indgår i prisen.
I  

 stedet betaler forbrugeren et gennemsnitsbidrag til renovation og  

 bortskaffelse.
Der ligger derfor ikke heri noget økonomisk incitament til at  

 forbruge og bortskaffe mindre forurenende produkter med lave  

 bortskaffelsesomkostninger.
Forbrugeren har på det tidspunkt, hvor varen  

 købes, ikke nogen mulighed for at indkalkulere prisen for  

 affaldsbortskaffelse, f.eks. for emballagen.
Det ville derfor ud fra en  

 miljøpolitisk synsvinkel være rigtigt at synliggøre denne omkostning for  

 producent/importør og for forbruger ved at indregne et bortskaffelsesgebyr i  

 varens pris.
Dette er baggrunden for hjemlen i § 52 til at fastsætte regler  

 om opkrævning af et bortskaffelsesgebyr i producent/importørleddet.  

 Bortskaffelsesgebyret bør i givet fald anvendes til at finansiere  

 affaldsbortskaffelsen.
En forudsætning for at opnå den tilsigtede virkning  

 vil være, at gebyret er differentieret, således at der er taget hensyn dels  

 til mængderne af basismaterialer og dels til, hvilken bortskaffelsesform der  

 er nødvendig for produktet under hensyntagen til de i produktet indgående  

 stoffer og materialer.
Tankegangen er således, at de produkter, der f.eks.  

 giver anledning til renseforanstaltninger på affaldsbortskaffelsesanlæg,  

 alene bør bære omkostninger til etablering og drift af disse, mens omvendt  

 produkter, hvor materialerne helt eller delvist genanvendes, tilsvarende kan  

 give anledning til et nedslag i affaldsbortskaffelsesgebyret.
Til §§ 53, 54, 55 og 56 Bestemmelserne om tilskud til projekter, der har til formål at fremme  

 genanvendelse eller at nedsætte miljøbelastningen væsentligt ved omstilling  

 til renere teknologi, er en overførsel af §§ 10-10 c i genanvendelsesloven.  

 Tilskudsordningen administreres af Genanvendelsesrådet.
Der er for  

 finansårene 1990, 1991 og 1992 afsat henholdsvis 83,5 mio. kr., 116,5 mio.  

 kr. og 100 mio. kr. for så vidt angår genanvendelsesområdet og 58,4 mio. kr.,  

 91,5 mio. kr. og 80 mio. kr. for så vidt angår renere teknologi.
I  

 Genanvendelsesrådet er forbruger-, industri~ og arbejdstagerinteresser  

 repræsenteret, ligesom de kommunale organisationer, Industriministeriet og  

 Energiministeriet er repræsenteret i rådet.
Det er tanken at udvide  

 Genanvendelsesrådet med en repræsentant for Danmarks Naturfredningsforening  

 samt med repræsentanter for Arbejdsministeriet og Landbrugsministeriet.
I §  

 53, stk. 1, præciseres, at tilskud også kan gives til formidlings- og  

 informationsvirksomhed.
Til kapitel 8 Dette kapitel viderefører de bestemmelser om ekspropriation til fordel for  

 spildevandsanlæg, der findes i de gældende regler i miljøbeskyttelseslovens §  

 31 og § 32.
 I lighed med de gældende regler følger forslaget den ordning, der er i  

 ekspropriationsreglerne i lov om offentlige veje.
 Ligesom de gældende regler foreslås kompetencen til at ekspropriere  

 henlagt til kommunalbestyrelserne, hvorimod fastsættelse af erstatningerne i  

 forbindelse med ekspropriationer, der efter den nugældende ordning varetages  

 af landvæsenskommissionerne, foreslås henlagt til taksationsmyndighederne  

 efter lov om offentlige veje.
 Af redaktionelle grunde er de gældende regler om erstatning i § 13, stk.  

 3, og § 14, stk. 2-4, flyttet til dette kapitel, der således samler alle  

 bestemmelser om erstatning og om taksationsmyndighedernes kompetence til at  

 træffe afgørelse i erstatningsspørgsmål efter denne lov.
Til § 57 Bestemmelsen svarer til de gældende regler i miljøbeskyttelseslovens §  

 31.
 Bestemmelsen opretholder den gældende adgang til at ekspropriere til  

 fordel for spildevandsanlæg med den tilføjelse, at der nu også kan  

 eksproprieres til offentlige affaldsbehandlings- og deponeringsanlæg.
 I stk. 1 foreslås kompetencen til at ekspropriere i lighed med de gældende  

 regler henlagt til kommunalbestyrelsen.
 Stk. 2 angiver, hvilke rettigheder der kan erhverves ekspropriativt, og  

 svarer til § 43, stk. 3, i lov om offentlige veje.
 Bestemmelsen i stk. 3 viderefører de gældende regler i bekendtgørelsen om  

 ekspropriation til spildevandsanlæg, hvorefter der ikke kan erhverves  

 ejendomsret ved ekspropriation til fordel for private spildevandsanlæg.
Til § 58 Bestemmelsen svarer til de gældende regler i miljøbeskyttelseslovens § 31  

 og til § 44 i lov om offentlige veje.
Til § 59 Bestemmelsen svarer til de gældende regler i miljøbeskyttelseslovens §  

 31.
Til § 60 Efter de gældende regler i miljøbeskyttelseslovens § 32 er kompetencen  

 til at fastsætte erstatning som følge af ekspropriation henlagt til  

 landvæsensretterne.
Som anført i de indledende bemærkninger til dette kapitel  

 foreslås det, at kompetencen til at fastsætte erstatningerne i forbindelse  

 med ekspropriationer i stedet overføres til taksationsmyndighederne efter lov  

 om offentlige veje, og at sagerne om ekspropriationserstatning følger  

 reglerne herom i lov om offentlige veje.
 Det foreslås samtidig, at landvæsensretternes hidtidige kompetence til at  

 træffe afgørelse i erstatningsspørgsmål efter de gældende bestemmelser i §  

 13, stk. 3, og § 14, stk. 2-4 (forslagets §§ 61-63), overføres til  

 taksationsmyndighederne.
Til §§ 61-63 Bestemmelserne svarer til de gældende regler i § 13, stk. 3, og § 14,  

 stk. 2-4, idet kompetencen til at træffe afgørelse om erstatning foreslås  

 henlagt til taksationsmyndighederne efter lov om offentlige veje i stedet for  

 som nu landvæsensretterne.
I den gældende § 14, stk. 4, er det fastsat, at  

 erstatningskravet skal være indbragt for den erstatningsfastsættende  

 myndighed inden 4 uger efter, at afgørelsen er meddelt den pågældende.
For at  

 bringe de foreslåede regler i overensstemmelse med den praksis, der gælder i  

 dag for indbringelse af sager for taksationskommissionen, hvorefter sager  

 indbringes af offentlige myndigheder, foreslås der dog den ændring i forhold  

 til gældende ret, at erstatningskravet inden 4 uger skal fremsættes overfor  

 den myndighed, der har truffet afgørelsen, og at det er myndigheden, der  

 herefter i mangel af mindelig overenskomst indbringer sagen for  

 taksationsmyndighederne.
Det forudsættes, at myndigheden indbringer sagen for  

 taksationsmyndigheden hurtigst muligt efter, at det er konstateret, at der  

 ikke kan opnås enighed om erstatningsspørgsmålet.
Til kapitel 9 Kapitlet svarer til kapitel 7 i den nugældende lov og indeholder i vidt  

 omfang tilsvarende bestemmelser.
Det har været overvejet at foreslå indført  

 bestemmelser om, at tilsynsmyndighederne kan pålægge administrative dagbøder  

 som tvangsmiddel i forbindelse med påbud om at lovliggøre forhold, der  

 strider mod loven.
Efter forhandlinger med Justitsministeriet er det  

 besluttet i stedet at søge andre veje til en styrkelse af retshåndhævelsen på  

 miljøområdet.
Til §§ 64 og 65 Af overskuelighedsgrunde foreslås omtalen af henholdsvis  

 kommunalbestyrelsens og amtsrådets tilsynsopgaver samlet i to bestemmelser.
 I § 64 omtales kommunalbestyrelsens opgaver. § 64, stk. 1, svarer til den  

 gældende § 48, stk. 1, mens stk. 2 er flyttet fra den gældende § 50, stk. 1.
 § 65 om amtsrådets opgaver svarer stk. 1 i den gældende § 55, og stk. 2  

 svarer i indhold til den gældende § 48, stk. 3. Stk. 3 er flyttet fra den  

 gældende § 50, stk. 1.
Til § 66 Bestemmelsen svarer til den gældende § 48, stk. 2.
Til § 67 Bestemmelsen svarer til den gældende § 50 a, stk. 1.
Til § 68 Bestemmelsen svarer til den gældende § 50 a, stk. 2, men der foretages  

 her en nærmere opregning af de administrative retshåndhævelsesskridt,  

 tilsynsmyndigheden kan tage i anvendelse, når der konstateres et ulovligt  

 forhold.
Tilsynsmyndigheden vil kunne vælge en eller flere af de nævnte  

 reaktioner afhængig af det ulovlige forholds karakter og omfang.
Ligesom i  

 kapitel 5 dækker udtrykket »virksomheder« også anlæg eller  

 indretninger.
 Tilsynsmyndighedens ret til at foretage selvhjælpshandlinger, som fremgår  

 af den gældende § 49, stk. 1 er medtaget i opregningen som nr. 3.
Bestemmelsen skal ses i sammenhæng med, at de gældende bestemmelser i §§  

 42 og 25 om forbud mod drift af henholdsvis virksomheder, som overtræder  

 vilkårene for en godkendelse, og spildevandsanlæg, der overtræder et påbud,  

 bliver ophævet.
Disse bestemmelser har med deres placering i loven og med  

 adgangen til at påklage tilsynsmyndighedens afgørelser kunnet opfattes som  

 almindelige forvaltningsafgørelser, selvom de foreskriver reaktioner på et  

 ulovligt forhold.
Med ophævelsen af disse bestemmelser vil de ovennævnte  

 situationer være omfattet af nr. 1 og blive betragtet som administrativ  

 retshåndhævelse uden klageadgang.
Til § 69 Bestemmelsen svarer til den gældende § 49, stk. 2.
Til § 70 Bestemmelsen svarer til den gældende § 53.
Til § 71 Bestemmelsen foretager en uddybende præcisering af den oplysningspligt for  

 forureneren, der fremgår af den gældende § 52.
Rækkevidden af virksomhedernes oplysningspligt har givet anledning til  

 tvivl.
Tvivlen har især drejet sig om, hvorvidt den nuværende § 52 indeholder  

 hjemmel til at pålægge virksomheder at foretage eller lade foretage  

 udgiftskrævende undersøgelser af egen forurening.
Diskussionen er blevet  

 aktualiseret ved, at tilsynsmyndighederne som følge af øget arbejdspres og  

 knappere ressourcer i stigende grad har ønsket, at virksomhederne selv skulle  

 kontrollere og måle egne emissioner.
Det er utvivlsomt, at myndighederne kan pålægge virksomhederne en sådan  

 egenkontrol i forbindelse med meddelse af godkendelse og påbud.
Det foreslås  

 derfor, at bestemmelsen får en ordlyd, så der ikke er tvivl om, at  

 myndighederne har en generel adgang til at pålægge forurenende virksomheder  

 at føre egenkontrol.
Bestemmelsen bygger også på det synspunkt, at en  

 forurenende virksomhed ikke kan opfylde sin pligt i medfør af lovens § 4,  

 stk. 3, til at nedbringe forureningen mest muligt, hvis den ikke selv har  

 tilvejebragt nærmere oplysninger om emissionernes art og omfang.
Den  

 forurenende virksomhed vil herefter have bevisbyrden for, at den ikke giver  

 anledning til uacceptabel forurening.
 Bestemmelsen opregner den type oplysninger, som tilsynsmyndighederne vil  

 finde det nødvendigt at afkræve, herunder også den type oplysninger, som  

 allerede er nævnt i den gældende § 52, stk. 2.
 Stk. 2 svarer til den gældende § 44 a.
Tilsynsmyndigheden bør være yderst opmærksom på, at der er  

 proportionalitet mellem omfanget og udgiften til de påbudte undersøgelser,  

 foranstaltninger m.v., og omfanget og arten af den forurening, som  

 virksomheden antages at give anledning til.
Tilsynsmyndighedens påbud kan  

 påklages til miljøministeren.
 Det bemærkes, at en virksomhed kan kræve fortroligholdelse af oplysninger  

 om tekniske indretninger eller fremgangsmåder eller om drifts- og  

 forretningsforhold eller lignende, hvis det skønnes af væsentlig betydning  

 for virksomheden, at andre end miljømyndigheden ikke får kendskab hertil.  

 Reglerne om undtagelser fra aktindsigt i lov om offentlighed i forvaltningen  

 samt reglerne om myndighedernes tavshedspligt i forvaltningsloven samt i  

 straffeloven gælder således naturligvis fortsat.
Til § 72 Stk. 1 og 2 svarer til den gældende § 56.
Til kapitel 10 Til § 73 Reglen præciserer og forenkler reglerne om bekendtgørelse af afgørelser  

 for adressaten samt underretning til de personer, organisationer og  

 myndigheder, der kan klage over afgørelsen.
Til § 74 Reglen svarer til gældende lovs § 68 om, at forbud og påbud skal  

 forhåndsvarsles overfor adressaten.
Til § 75 Reglen hænger sammen med bestemmelsen om lokale foreningers klageret i  

 forslagets § 98, hvortil der henvises.
Lokale miljøforeninger tillægges efter § 98 klageret, når foreningen  

 overfor førsteinstansen dokumenterer, at en række betingelser er opfyldt og  

 oplyser, hvilke typer af afgørelser foreningen ønsker underretning om for at  

 udøve klageret.
Myndighederne kan på grundlag af sådanne anmeldelser lave  

 fortegnelser over, hvilke foreninger der er klageberettigede og skal have  

 underretning om trufne afgørelser.
Til § 76 Reglen i stk. 1 svarer til den gældende lov og opfylder i øvrigt  

 forvaltningslovens krav om klagevejledning.
Til § 77 Reglen svarer til gældende lov.
Reglen i stk. 2 om opsættende virkning  

 hænger sammen med forslagets § 94. Der henvises til bemærkningerne hertil.
Til § 78 Der har været rejst kritik af, at de gældende regler om godkendelse af  

 særligt forurenende virksomheder ikke giver offentligheden mulighed for at  

 drøfte og få indflydelse på beslutninger om godkendelse af virksomheder, der  

 er risikobetonede.
Dette er baggrunden for forslaget om, at ministeren kan  

 fastsætte regler om offentlig høring i forbindelse med  

 godkendelsesbehandlingen af projekter, der har væsentlig indflydelse på  

 virksomhedens sikkerhedsforhold.
Til § 79 Reglen i § 79 om ministerens adgang til at delegere sine beføjelser til  

 en styrelse svarer til den gældende lov, § 45, stk. 3 og stk. 4.
Til § 80 Svarende til bemyndigelsen i § 44 i lov om kemiske stoffer og produkter  

 foreslås det i § 80, at miljøministeren skal kunne nedsætte sagkyndige råd,  

 der kan rådgive miljømyndighederne om miljøspørgsmål.
Der er ikke aktuelle  

 planer om at udnytte denne hjemmel.
Til § 81 Reglerne svarer til gældende lov, § 69 c, vedrørende udøvelsen af  

 bemyndigelsen heri til at indkalde sager til central behandling eller  

 ændring.
Gældende lovs § 69 a, om muligheden for at ministeren kan tage en  

 afgørelse truffet af 1. instansen op til nærmere undersøgelse og afgørelse,  

 er ophævet, da den aldrig har været anvendt i praksis og derfor anses for  

 unødvendig.
Til § 82 Bestemmelsen bemyndiger ministeren til at indhente oplysninger om alle  

 forhold, der reguleres efter loven, herunder om afgørelser, der er truffet af  

 1. instansen, og data, der fremkommer som følge af tilsynsaktiviteter.
 Stk. 2 svarer til den gældende lov, § 54, stk. 2.
Til § 83 Reglen svarer til gældende lov, § 57.
Til § 84 Reglen giver hjemmel til, at tilsynsmyndigheden kan undlade at behandle  

 forhold, som er af bagatelagtig karakter.
Det gælder både, hvor  

 tilsynsmyndigheden selv bliver opmærksom på forhold, og hvor der er modtaget  

 en klage over et forhold.
Tilsynsmyndighedens afgørelse kan ikke påklages.
Til § 85 Bestemmelsen bemyndiger kommunalbestyrelsen til at henlægge sine opgaver  

 efter loven til en miljø- og levnedsmiddelkontrolenhed.
Til § 86 Bestemmelsen svarer stort set til den gældende miljøbeskyttelseslov, §  

 51.
Til § 87 Bestemmelsen giver miljøministeren bemyndigelse til at fastsætte regler  

 om brugerbetaling i forbindelse med lovens administration, herunder til  

 dækning af myndighedernes omkostninger til bl.a. tilsyn og ved behandling af  

 sager om tilladelser eller dispensationer og ved behandling af klagesager.
 Miljøministeriet vil i øvrigt tage initiativ til drøftelser med de berørte  

 parter om mulighederne for og udformningen af sådanne  

 brugerbetalingsordninger.
 Specielt vedrørende gebyrer på klagesagsbehandling kan nævnes, at der  

 bl.a. i den nedsatte kontaktgruppe har været en bred enighed om, at sager af  

 mindre betydning for natur- og miljøbeskyttelsen ikke skal kunne påklages,  

 men afgøres endeligt af 1. instansmyndigheden.
 Der er derfor i lovforslagene anført en række konkrete sagsområder, som  

 afgøres endeligt af 1. instansmyndigheden.
Det har imidlertid på visse områder været vanskeligt at afgrænse de  

 sagstyper, der er af mindre betydning for natur- og miljøbeskyttelsen.
På  

 denne baggrund har det været overvejet at indsætte en generel bestemmelse om,  

 at sager af mindre betydning for natur- og miljøbeskyttelsen ville kunne  

 afvises af klagemyndigheden.
Det har imidlertid vist sig, at en sådan bestemmelse vil være  

 administrativ vanskelig og tillige ressourcekrævende.
En sådan bestemmelse er  

 derfor ikke medtaget i lovforslagene.
Miljøministeriet vil også for så vidt angår gebyr for klagesagsbehandling  

 sammen med de berørte parter vurdere, om og i hvilket omfang der kan indføres  

 klagegebyrer m.v. med henblik på at afskære de mindre betydende klagesager i  

 overensstemmelse med den brede enighed herom.
Ministeriet vil i denne  

 forbindelse lægge til grund, at klageordningen må hvile på det princip, at  

 klagegebyret skal tilbagebetales, når klagen imødekommes.
I dette arbejde vil  

 erfaringerne fra klagegebyrordningen i den nugældende vandløbslov, som  

 tilsyneladende har medført en væsentlig begrænsning af klagesagsantallet,  

 kunne indgå.
Til § 88 De foreslåede bestemmelser om internationale overenskomster, herunder  

 EF-retsakter, er enslydende med bestemmelser i de andre lovforslag, der  

 fremsættes samtidig hermed.
Til kapitel 11 Til §§ 89 og 90 Reglen i § 89, stk. 1, svarer til gældende lov, § 70, idet der dog i de  

 enkelte kapitler i lovforslaget udtrykkeligt er gjort opmærksom på, i hvilke  

 tilfælde klageadgangen er afskåret.
Med henblik på at opnå en tilbundsgående decentralisering af afgørelser  

 efter loven er der foretaget en vurdering af muligheden for at gøre  

 førsteinstansafgørelser endelige.
Udgangspunktet har været, at  

 endelighedsbestemmelser bør forekomme, hvor sagens udfald udfra en generel  

 vurdering må anses for at være af mindre betydning for miljøet.
På den  

 baggrund er der indsat en række endelighedsbestemmelser i kapitlerne 3, 4 og  

 5.
 I den gældende lov er muligheden for at der administrativt kan fastsættes  

 endelighedsbestemmelser begrænset til regler fastsat i medfør af § 4, dvs.  

 regler om hygiejniske og mere genemæssige forhold.
Der foreslås en generel bemyndigelse for ministeren i § 90 til at lade de  

 kommunale myndigheder træffe den endelige afgørelse i visse mindre sager.
En  

 række sager af mindre betydning for miljøbeskyttelsen vil med rimelighed  

 kunne afgøres endeligt af kommunalbestyrelsen som den myndighed, der har det  

 lokale kendskab til forholdene.
Til § 91 Reglen i § 91 svarer til den gældende lov, § 71.
Til § 92 Den gældende regel indeholder ikke krav om, at klage skal indgives  

 skriftligt.
Bestemmelsen er blevet fortolket således, at en mundtlig klage er  

 tilstrækkelig til at overholde klagefristen, hvis den snarest følges op af en  

 skriftlig klage.
 I betragtning af det myndighedsapparat en klage sætter igang samt den  

 betydning f.eks. en naboklage kan have for en virksomhed, er det fundet  

 rimeligt at stille krav om skriftlighed.
Til §§ 93 og 94 De gældende bestemmelser har fået deres udformning ved lov 355 af 13. maj  

 1987.
Princippet i de gældende regler er, at afgørelser om påbud og  

forbud har opsættende virkning, medmindre klagemyndigheden bestemmer  

 noget andet.
Afgørelser om tilladelser og godkendelser har ikke  

 opsættende virkning, idet dog nødvendige bygge- og anlægsarbejder ikke må  

 påbegyndes, før klagefristen er udløbet eller klagemyndigheden har bestemt  

 noget andet.
Førsteinstansen kan tillade, at byggeriet påbegyndes.
Reglen om opsættende virkning for bygge- og anlægsarbejder havde til  

 hensigt at sikre, at klage ikke blev illusorisk.
Den åbnede dog også mulighed  

 for, at byggearbejder kunne gå i gang, hvor førsteinstansen i den konkrete  

 sag fandt, at lokaliseringen af virksomheden var ubetænkelig, og at klage  

 alene ville vedrøre vilkårsjustering.
 Praksis har imidlertid vist, at dispensationsadgangen for bygge- og  

 anlægsarbejder i godkendelsessager er anvendt i meget vidt omgang og i visse  

 tilfælde kurant, og at opsættende virkning er blevet en undtagelse.  

 Erfaringen i Miljøstyrelsen har endvidere været, at spørgsmålet om  

 lokalisering kun yderst sjældent giver anledning til afvisning af godkendelse  

 af denne grund.
 I konsekvens heraf er det fundet rigtigst ved fastsættelse af regler om  

 opsættende virkning at skelne mellem tilfælde, hvor klagemyndighedens  

 funktion i almindelighed vil bestå i at ophæve eller stadfæste en tilladelse,  

 som indebærer bygge- og anlægsarbejder, og tilfælde, hvor klagemyndighedens  

 funktion oftest kan bestå i at ændre de fastsatte vilkår.
 På baggrund heraf foreslås at ændre reglerne, således at klage over  

 afgørelser om godkendelse m.v. som udgangspunkt ikke skal have opsættende  

 virkning, men at det modsatte udgangspunkt må tages for afgørelser om påbud  

 og forbud.
 I påbuds- og forbudssager kan klagemyndigheden bestemme noget andet.  

 Desuden kan ministeren fastsætte regler om, at visse godkendelser og  

 tilladelser ikke må udnyttes indenfor klagefristen, og at en klage skal have  

 opsættende virkning.
Til § 95 I lighed med de samtidig fremsatte forslag til lov om vandløb og lov om  

 planlægning foreslås det, at klage over en ekspropriationsbeslutning skal  

 have opsættende virkning.
Bestemmelsen åbner dog mulighed for, at ministeren  

 i konkrete tilfælde kan bestemme, at klagen ikke skal have opsættende  

 virkning.
Til § 96 Det skal her bemærkes, at §§ 97 og 98 udtømmende gør op med foreningers  

 klageret, og at disse ikke omfattes af stk. 1, nr. 2. Der henvises til  

 bemærkningerne til § 98 om dette spørgsmål.
Embedslægeinstitutionens klageret er beskåret, således at den fremtidig  

 kun vedrører spørgsmål af sundhedsmæssig og hygiejnisk karakter.
I  

 forbindelse med udarbejdelse af regler i medfør af § 16 vil det blive  

 vurderet, om der er behov for, at Embedslægeinstitutionen tillægges klageret.
Til § 97 Organisationers klageret er udtømmende opregnet.
Dansk Fiskeriforenings  

 klageret er foreslået udvidet til også at omfatte amtsrådets afgørelser efter  

 kapitel 4 og 5 om forurening af vandløb og søer.
 Endvidere foreslås det, at Greenpeace tillægges klageret for amtsrådets  

 afgørelser efter kapitel 4 og 5 for så vidt angår spørgsmål om forurening af  

 havet som parallel til, at Greenpeace er tillagt klageret efter  

 havmiljøloven.
Til § 98 Reglen i gældende lovs § 74, stk. 1, nr. 3, lovforslagets § 96, stk. 1,  

 nr. 2, fastlægger, at enhver, der må antages at have en væsentlig individuel  

 interesse i sagens udfald, kan klage over afgørelsen.
 Kriteriet »individuel, væsentlig interesse« har i forhold til  

 lokale miljøgrupper voldt fortolkningsvanskeligheder om disses klageret i den  

 enkelte sag.
Det foreslås derfor at opgive den hidtidige praksis, uanset at ændringen  

 fører til en vis udvidelse af kredsen af klageberettigede.
Reelt skønnes  

 udvidelsen at være af begrænset omfang, idet lokale foreninger hidtil ved en  

 fortolkning af kriteriet har haft en del muligheder for at udøve klageret.
 Den foreslåede regel gør udtømmende op med lokale foreningers klageret.  

 Det bemærkes dog, at andre foreninger som hidtil vil kunne udøve klageret i  

 konkrete sager, hvis der foreligger fuldmagt fra en klageberettiget til at  

 klage på dennes vegne, jf. forvaltningslovens § 8.
Til § 99 Der foreslås en ny bestemmelse om, at søgsmål til prøvelse af afgørelser  

 efter loven skal være anlagt indenfor en bestemt frist.
Søgsmålsfristen  

 forekommer berettiget af hensyn til at sikre, at der efter en periode ikke  

 kan rejses tvivl om rigtigheden af en afgørelse.
 Stk. 3 indeholder en særlig værnetingsregel i søgsmål om ekspropriation.
Til kapitel 12 Kapitlet indeholder bestemmelser om et uafhængigt, sagkyndigt  

 Miljøklagenævn, der er 3. instans for afgørelser truffet af miljøministeren  

 eller af Miljøstyrelsen efter bemyndigelse.
Det er en vigtig del af regeringens miljølovsreform, at ankesystemerne som  

 hovedregel kun kommer til at omfatte to instanser.
På denne baggrund foreslås  

 den nugældende lovs brede adgang til at påklage Miljøstyrelsens 2.  

 instansafgørelser til Miljøankenævnet begrænset.
Af retssikkerhedsmæssige grunde foreslås det, at der bevares en mulighed  

 for at få prøvet miljøministerens, henholdsvis Miljøstyrelsens, 2.  

 instansafgørelser i meget betydningsfulde sager.
Denne klageadgang omfatter  

 klager over afgørelser om listevirksomheder og væsentlige  

 spildevandsudledninger, dog under forudsætning af, at nævnet skønner, at den  

 konkrete sag er større eller af principiel betydning.
Denne afgrænsning skal  

 sikre, at det kun er afgørelser af en sådan betydning, at de kan bære en 3.  

 instansbehandling, der kan indbringes for ankenævnet.
Endvidere foreslås det,  

 at den hidtidige mulighed for at indbringe miljøministerens og  

 Miljøstyrelsens 1. instans-afgørelser (0-1 sager årligt) bevares.
Det foreslås derfor, at det nuværende Miljøankenævn bevares, idet dog  

 nævnets navn i overensstemmelse med nyere praksis herom ændres til  

 Miljøklagenævnet.
Det nye Miljøklagenævn vil dog hvad angår  

 sekretariatsbistand kunne reduceres til ca. den halve størrelse, idet den  

 indskrænkede kompetence vil medføre en betydeligt formindsket sagsmængde.  

 Miljøklagenævnet forventes således at skulle behandle og afgøre et mindre  

 antal sager årligt end det eksisterende Miljøankenævn, der afgør 100 til 150  

 sager årligt vedrørende miljøbeskyttelsesloven.
På længere sigt vil antallet  

 af sager, der skal behandles af nævnet efter dette lovforslag, formentlig  

 blive yderligere reduceret.
Det eksisterende Miljøankenævn afgør endvidere et  

 mindre antal sager efter vandforsyningsloven, lov om kemiske stoffer og  

 produkter, lov om miljø- og genteknologi samt havmiljøloven.
Miljøklagenævnet vil ligesom Miljøankenævnet være et sagkyndigt nævn.  

 Miljøklagenævnets sammensætning foreslås dog ændret, således at det i videst  

 muligt omfang sikres, at der sker en afvejning af erhvervsinteresser og  

 miljøbeskyttelsesinteresser.
Den nuværende sammensætning af Miljøankenævnet,  

 hvorefter medlemmer udpeges efter indstilling fra henholdsvis  

 erhvervsorganisationerne og Arbejderbevægelsens Erhvervsråd på den ene side  

 og Miljøstyrelsen på den anden side, foreslås ændret således, at  

 Miljøstyrelsens indstillingsret erstattes af en indstillingsret for de  

 »grønne« organisationer.
Indstillingsretten tillægges de samme  

 landsomfattende miljøorganisationer, som er tillagt klageret efter  

 lovforslaget, dvs.
Danmarks Naturfredningsforening, Danmarks  

 Sportsfiskerforbund, Greenpeace samt Danmarks Havfiskeriforening og Dansk  

 Fiskeriforening i forening.
Til § 100 Der henvises til de almindelige bemærkninger til kapitel 12.
Til § 101 Miljøklagenævnets kompetence foreslås begrænset på flere måder i forhold  

 til Miljøankenævnets kompetence efter den gældende lov.  

 Kompetencebegrænsningen er for det første en følge af, at flere af de  

 afgørelsestyper, der før kunne påklages til Miljøankenævnet, foreslås  

 ophævet.
Dette gælder således den nugældende lovs §§ 34, 61f, stk. 6, 69a  

 samt ministerens 1. instans-afgørelser efter lovens § 11.
Endvidere foreslås Miljøklagenævnets kompetence med hensyn til klager over  

 2. instansafgørelser begrænset til større eller principielle afgørelser.
Der  

 er herved dels tænkt på afgørelser, hvor hensynet til væsentlige miljø- eller  

 naturværdier skal afvejes mod andre væsentlige beskyttelsesværdige  

 interesser, herunder afgørelser af særlig vidtrækkende økonomisk betydning  

 for samfundet eller afgørelsens adressat.
Endvidere tænkes der på afgørelser,  

 der rejser spørgsmål om den rigtige anvendelse af en lovregel eller skønnes  

 at få afgørende betydning for den administrative praksis.
Sidstnævnte vil  

 hyppigst være tilfældet i forbindelse med gennemførelse af ny lovgivning,  

 hvor det kan være af principiel betydning at få fastlagt, hvordan de nye  

 bestemmelser skal fortolkes.
 Miljøklagenævnets kompetence omfatter herefter primært større eller  

 principielle 2. instansafgørelser vedrørende virksomheder, der er optaget på  

 listen over særligt forurenende virksomheder, jf. lovforslagets kapitel 5, og  

 væsentlige spildevandsudledninger, jf. forslagets §§ 28 og 30.
Endvidere omfatter Miljøklagenævnets kompetence afgørelser, der træffes af  

 miljøministeren (eller Miljøstyrelsen efter bemyndigelse) i 1. instans.
Dette  

 må dog forventes at udgøre et meget lille antal afgørelser (0-1 afgørelse  

 årligt), da 1. instansen overalt i lovforslaget er en lokal myndighed, og  

 ministeren således kun bliver 1. instans i forbindelse med call  

 in-bestemmelsen i lovforslagets § 81 og i forbindelse med  

 vandforsyningslovens regler, jf. forslagets § 25. Det bemærkes, at de  

 centrale miljømyndigheder i dag kun fører tilsyn med tre virksomheder,  

 indkaldt af ministeren, og at dette tal forventes at blive endnu mindre i  

 forbindelse med lovreformen.
Efter reglen i stk. 2 afgør Miljøklagenævnet selv, hvorvidt en klage  

 vedrører en afgørelse, der er omfattet af nævnets kompetence.
Dette har især  

 den betydning, at det er nævnet selv, der afgør om en 2. instansafgørelse  

 skal betragtes som større eller principiel.
Klager indsendes, ligesom klager  

 til det nuværende Miljøankenævn, direkte til Miljøklagenævnet, der således  

 selv sorterer de sager fra, der efter nævnets skøn ikke er omfattet af  

 nævnets kompetence.
Til §§ 102-104 Bestemmelserne indeholder regler om Miljøklagenævnets sammensætning og  

 virkemåde.
Det forudsættes, at det eksisterende Miljøankenævn - i reduceret  

 form - fortsætter som Miljøklagenævn.
Dog foreslås indstillingsretten til de  

 sagkyndige, beskikkede medlemmer ændret, således at den indstillingsret, som  

 Miljøstyrelsen efter nugældende lov har i forhold til Miljøankenævnets  

 beskikkede medlemmer, overgår til de landsomfattende miljøorganisationer  

 Danmarks Naturfredningsforening, Danmarks Sportsfiskerforbund, Greenpeace,  

 Danmarks Havfiskeriforening og Danmarks Fiskeriforening i forening.  

 Erhversorganisationernes indstillingsret er uændret i lovforslaget.
Bortset  

 fra denne ændring i indstillingsretten er de foreslåede ændringer og  

 udeladelser i forhold til de nugældende bestemmelser om Miljøankenævnets  

 sammensætning og virkemåde udelukkende af redaktionel karakter.
Til §§ 105 og 106 I § 105 foreslås det, at de samme personer og organisationer, som efter  

 lovforslagets §§ 96-98 er klageberettigede overfor 1. instansafgørelser, i  

 samme omfang er klageberettigede overfor afgørelser, der kan påklages til  

 Miljøklagenævnet.
Dette medfører visse ændringer i kredsen af  

 klageberettigede i forhold til de gældende regler om klage til  

 Miljøankenævnet, bl.a. med hensyn til lokale miljøforeningers klageret.
Der  

 henvises herom til bemærkningerne til forslagets §§ 96-98. Også reglerne om  

 klagefrist og klagers opsættende virkning følger de almindelige regler herom  

 i lovens kapitel 11. Dog præciseres det i § 106, stk. 2, at en klage til  

 Miljøklagenævnet over forbud og påbud kun kan have opsættende virkning,  

 såfremt nævnet faktisk optager klagen til behandling.
Til kapitel 13 Til §§ 107 og 108 Reglerne om straf svarer stort set til de gældende love, der indgår i  

 lovforslaget, bortset fra reglen i § 107, stk. 1, nr. 3, sammenholdt med §  

 107, stk. 6, og reglen i § 107, stk. 4.
 § 107, stk. 1, nr. 3, indeholder hjemmel til at straffe overtrædelser af  

 krav, som miljøministeren har fastsat i medfør af § 10, stk. 4, for  

 virksomheder, som ikke er omfattet af en aftale efter § 10, stk. 2. § 107,  

 stk. 6, om udmåling af bøde skal sikre, at en virksomhed, der står uden for  

 en aftale efter § 10, stk. 2, ikke opnår en økonomisk fordel ved overtrædelse  

 af krav efter § 10, stk. 4, i forhold til den virksomhed, der omfattes af en  

 aftale, og idømmes bod for overtrædelse af aftalen.
I § 107, stk. 4, er der som noget nyt indført et forslag om, at også  

 staten skal kunne straffes for overtrædelse af loven.
Forslaget er udformet i  

 overensstemmelse med en tilsvarende bestemmelse i lov om arbejdsmiljø,  

 således at der hermed opnås samme ansvar for staten i sager om det indre og  

 det ydre miljø.
 Bestemmelsen i den gældende miljøbeskyttelseslovs § 85 foreslås ophævet,  

 da den efter ikrafttrædelsen af borgerlig straffelovs § 152 a (1. januar  

 1987) ikke længere har noget selvstændigt indhold i forhold til straffelovens  

 almindelige regler om tavshedspligt.
Til kapitel 14 Til § 109 Lovens ikrafttræden fastsættes heri til den 1. januar 1991, således at  

 der er fastsat en vis frist for lovens gennemførelse.
Til §§ 110-114 Reglerne indeholder ophævelsesbestemmelser og dels overgangsbestemmelser,  

 dels bemyndigelser til at fastsætte overgangsbestemmelser.
Til §§ 112 og 113 Reglerne heri overfører overgangsbestemmelser, der findes i den gældende  

 lov, § 89, stk. 2, og § 12 i lov nr. 863 af 23. december 1987 om  

 betalingsregler for spildevandsanlæg.
