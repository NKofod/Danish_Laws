 Der var ikke grundlag for at nedsætte ejendomsværdien for en  

 landbrugsejendom, uanset en væsentlig del af driftsbygningerne var  

 nedbrændte, idet ejendomsværdien var ansat efter  

 tillægsparcelværdiprincippet.
 LSR 670-8407-1601 af 7. marts 1989.
 A klagede for ejeren over den af skyldrådet foretagne  

 ejendomsværdiansættelse med påstand om nedsættelse.
 Klageejendommen var en landbrugsejendom med et grundareal på 82.4076 ha.  

 Stuehuset og driftsbygninger var opført i 1951.
 Til støtte for påstanden gjorde klageren bl.a. gældende, at stigningen fra  

 årsreguleringen i 1985 på 1.056.000 kr. til 18. almindelige vurdering på  

 3.050.000 kr. var uacceptabel stor, særlig under hensyn til, at en væsentlig  

 del af ejendommens driftsbygninger var nedbrændt i 1985 og ikke senere  

 genopført.
 Skyldrådet oplyste under sagens behandling for Landsskatteretten, at  

 ejendomsværdien var opgjort på grundlag af tillægsparcelværdiprincippet, og  

 at ejendommens driftsbygninger derfor ikke indgik med en særskilt værdi.  

 Ejendomsværdien var opgjort således:
 Grundværdi 3.050.000 kr.
Landsskatteretten bemærkede, at ejendomsværdien i medfør af bestemmelserne  

 i vurderingslovens § 6, jfr. § 9, skal ansættes til handelsværdien på  

 vurderingstidspunktet af den samlede faste ejendom.
Grundværdien for  

 landbrugsejendomme ansættes derimod i medfør af vurderingslovens § 14 efter,  

 hvad jord af beskaffenhed og beliggenhed som det pågældende jordstykke måtte  

 antages efter egnens priser at ville koste ved salg i ubebygget stand, når  

 jorden tænkes at høre til en middelstor bondegård i middelgod kultur.
 Da salgsprisen for landbrugsjord i fri handel omkring  

 vurderingstidspunktet overstiger de ved grundværdiansættelsen ansatte  

 ha-værdier efter vurderingslovens § 14, skal der derfor indgå et beløb -  

 tillægsparcelværdien - i ejendomsværdien, svarende til forskellen mellem den  

 landbrugsmæssige grundværdi og jordens handelsværdi.
 Endelig bemærkede retten, at hvis driftsbygningernes tekniske værdi ikke  

 overstiger tillægsparcelværdien, vil denne værdi være den laveste, der kan  

 anvendes til opfyldelse af vurderingslovens bestemmelse om ansættelse af  

 ejendomsværdien til handelsværdien.
 Efter de foreliggende oplysninger fandt Landsskatteretten herefter ikke  

 grundlag for at tilsidesætte det af skyldrådet udøvede skøn over  

 ejendomsværdien, og den påklagede ansættelse blev følgelig stadfæstet.
