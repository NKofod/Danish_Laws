Aktieafgift Reference:
Aktieafgiftslovens § 1, stk. 1 A klagede over, at Told- og Skattestyrelsen havde anset overdragelse af  

 aktier i forbindelse med en skattefri aktieombytning for omfattet af  

 aktieafgiftslovens § 1, stk. 1.
Det fremgik af sagens oplysninger, at klageren den 17.4.1997 stiftede B  

 A/S ved apportindskud af aktier i B A/S.
Told- og Skattestyrelsen meddelte  

 ved skrivelser af 23.7.1996 og den 11.12.1996 tilladelse til skattefri  

 aktieombytning.
 Told- og Skattestyrelsen havde anset den pågældende  

 aktieombytning for afgiftspligtig efter aktieafgiftslovens § 1, stk. 1. Det  

 var hertil bemærket, at det var fast praksis, at aktieoverdragelser i  

 forbindelse med skattefri aktieombytning var omfattet af pligten til at  

 betale aktieafgift efter denne bestemmelse.
 Styrelsen havde videre anført, at aktieombytningen var foretaget  

 før ændringen af aktieafgiftsloven, der indførte  

 afgiftsfrihed for bl.a. skattefri aktieombytninger, og som trådte i  

 kraft den 22.10.1997.
Vedrørende spørgsmålet om afgiftspligten skulle stride  

 mod EU's fusionsdirektiv (90/434/EØF) havde Styrelsen anført,  

 at det af direktivets art. 4 fremgik, at der ikke kunne kræves skat  

 på fortjenesten ved afståelse af aktier, bl.a. i forbindelse med  

 skattefri aktieombytning.
Bestemmelsen angik således ikke  

 omsætningsafgifter på aktier.
 Klagerens advokat havde over for Landsskatteretten nedlagt påstand  

 om, at den opkrævede aktieafgift blev nedsat til 0, herunder at  

 Landsskatteretten præjudicielt forelagde spørgsmålet for  

 EF-domstolen om lovens forenelighed med fusionsdirektivet vedrørende  

 skattefri aktieombytninger.
Til støtte herfor havde advokaten i første række gjort  

 gældende, at der ikke i aktieafgiftsloven var hjemmel til at  

 pålægge afgift på skattefri aktieombytninger.
Grunden til,  

 at der ikke var hjemmel, var, at aktieafgiftsloven blev indført i  

 1987, dvs. før indførelsen af instituttet om skattefri  

 aktieombytninger i aktieavancebeskatningslovens § 13, der var en  

 implementering af fusionsdirektivet i 1992. Der kunne således ikke ved  

 lovens tilblivelse i 1987 være tænkt på aktieombytninger i  

 fusionsdirektivets forstand.
Aktieafgiftsloven talte om "salg" eller "bytte",  

 hvilket der efter en ordlydsfortolkning ikke var tale om ved skattefri  

 aktieombytninger.
Det var korrekt, at der fra start havde været  

 administrativ praksis for at lade aktieombytningerne være omfattet, men  

 dette betød ikke, at det var lovligt, jf. senest Haugland-dommen.
I anden række havde advokaten gjort gældende, at afgiften var  

 opkrævet i strid med fusionsdirektivet.
Direktivet skulle have  

 været indført i dansk ret inden den 1.1.1992.
Formålet med direktivet var at lette strukturrationaliseringer i  

 form af bl.a. fusion og aktieombytning.
I direktivets art. 8 var det  

 således anført, at ombytning af aktier ikke måtte  

 medføre nogen beskatning af selskabsdeltagernes indtægt,  

 fortjeneste eller kapitalvinding.
Det var ikke afgørende, at  

 aktieafgiften var benævnt "afgift", jf. ambi-sagerne, og denne afgift  

 virkede fuldt ud lige så hæmmende for strukturændringer som  

 andre skatter.
I det konkrete tilfælde fungerede afgiften  

 fuldstændig som en egentlig skat pålagt afståelsessummen.  

 Man kunne i sagens natur ikke opkræve mere indgribende afgifter, der  

 ikke alene beregnedes efter avancen, men af hele omsætningen.  Art. 8  

 tilsigtede at være udtømmende, således at  

 beskatningsforbuddet omfattede alle indkomster m.v., der fremkom ved  

 ombytning.
Advokaten havde yderligere anført, at folketinget i 1997 vedtog en  

 ændring af aktieafgiftsloven, således at der ikke fremover skulle  

 ske opkrævning af aktieafgift ved aktieombytninger.
Denne ændring  

 måtte skyldes et ønske om ikke at opretholde en lovgivning i  

 strid med det nævnte EU-direktiv.
Advokaten havde vedrørende spørgsmålet om direktivets  

 anvendelighed på nationale transaktioner bemærket, at Danmark  

 havde valgt at implementere hele direktivet, hvorfor dette skulle anvendes  

 på alle forhold.
Der kunne således også ved nationale  

 transaktioner støttes ret på direktivet.
 Vedrørende spørgsmålet om en eventuel  

 forelæggelse for EF-domstolen havde advokaten anført, at der  

 måtte siges at være den fornødne tvivl om, hvad der var  

 afgift, og hvad der var skat, og altså om  

 afgiftspålæggelsen var i strid med direktivet, hvorfor det  

 måtte være berettiget at forelægge sagen for EF-domstolen.  

 Landsskatteretten måtte antages at have kompetence hertil.
 Landsskatteretten udtalte:
 Retten fandt at måtte lægge til grund, at aktieombytninger var  

 omfattet af afgiftspligten i aktieafgiftslovens § 1, stk. 1, indtil  

 vedtagelsen af lov nr. 975 af 17.12.1997, hvor lovens § 4, stk. 1, nr. 6, om  

 fritagelse for afgiftspligt for aktieombytninger blev indføjet.
 Det bemærkedes herefter, at Rådets direktiv 90/434/EØF  

 af 23/7 1990 (fusionsdirektivet) efter ordlyden af art. 1 fandt anvendelse  

 på fusion, spaltning, tilførsel af aktiver og ombytning af  

 aktier som vedrørte selskaber i 2 eller flere medlemsstater.
 Det fulgte af EF-domstolens dom af 17/7 1997 i sagen C-28/95, Leur-Bloem,  

 at domstolen i medfør af EF-traktatens art. 177 havde kompetence til  

 at fortolke fællesskabsretten, hvor denne ikke umiddelbart regulerede  

 det forhold sagen angik, men hvor den nationale lovgiver ved  

 gennemførelsen af direktivets bestemmelser i national ret havde  

 fastsat, at rent interne forhold skulle behandles på samme måde  

 som forhold, der var omfattet af direktivet, d.v.s. at den nationale  

 lovgivning var tilpasset fællesskabsretten.
Ved lov nr. 219 af 3.4.1992 var fusionsskatteloven,  

 aktieavancebeskatningsloven, selskabsskatteloven og ligningsloven tilpasset  

 fællesskabsretten, også vedrørende interne forhold, medens  

 aktieafgiftslovens bestemmelser ikke på tilsvarende måde var  

 udtryk for en implementering af fællesskabsretten, men alene indeholdt  

 intern hjemmel til opkrævning af afgift.
Under disse  

 omstændigheder fandt Landsskatteretten, at aktieafgiftslovens regler  

 ikke var omfattet af direktivets bestemmelser, jf. art. 1, i det omfang der  

 var tale om nationale transaktioner.
Påligningen af aktieafgift i det  

 foreliggende tilfælde stred således ikke mod  

 fusionsdirektivet.
 På denne baggrund fandt retten endvidere ikke grundlag for at  

 forelægge spørgsmålet om lovens forenelighed med  

 direktivet for EF-domstolen.
 Den påklagede afgørelse blev stadfæstet.
