Skriftlig fremsættelse (9. december 2010) Indenrigs- og sundhedsministeren (Bertel Haarder) Herved tillader jeg mig for Folketinget at fremsætte:
Forslag til lov om ændring af lov om autorisation af sundhedspersoner og om sundhedsfaglig virksomhed (Autorisation som optometrist m.v.) (Lovforslag nr.
L 97) Formålet med lovforslaget er at tilpasse lov om autorisation af sundhedspersoner og om sundhedsfaglig virksomhed (autorisationsloven) til den nye uddannelsesordning for professionsbachelorer i optometri, der efter en overgangsperiode afløser den hidtidige erhvervsuddannelse som optiker og den hidtidige supplerende uddannelse i kontaktlinsetilpasning.
Lovforslaget indebærer, at professionsbachelorer i optometri meddeles autorisation som optometrister med ret til at betegne sig som optometrist, kontaktlinseoptiker og optiker, og med ret til at udøve såvel optikervirksomhed som kontaktlinseoptikervirksomhed.
Personer, der autoriseres som optometrister, får således samme forbeholdte virksomhedsområde som kontaktlinseoptikere har efter gældende regler.
Med lovforslaget sikres det således, at Sundhedsstyrelsen kan meddele én samlet autorisation til personer, der består professionsbacheloruddannelsen i optometri, der giver de pågældende ret til at udøve såvel optikervirksomhed som kontaktlinseoptikervirksomhed.
Af hensyn til patientsikkerheden sikres det samtidig, at det fremover vil være muligt, herunder i Sundhedsstyrelsens autorisationsregister, at sondre mellem på den ene side optometrister og på den anden side optikere, som alene kan udøve optikervirksomhed, og som derfor har et mere begrænset virksomhedsområde end optometrister.
Af hensyn til, at erhvervsuddannelsen som optiker og uddannelsen i kontaktlinsetilpasning bortfalder efter en overgangsperiode, foreslås der samtidig fastsat frister for, hvornår ansøgning om autorisation som optiker henholdsvis kontaktlinseoptiker senest skal være indgivet til Sundhedsstyrelsen for, at der kan meddeles autorisation som optiker eller kontaktlinseoptiker.
Fristerne fastsættes således, at personer, der gennemfører uddannelserne, i alle tilfælde vil have mindst halvandet år efter færdiggørelsen af uddannelsen til at indgive ansøgningen om autorisation.
 Ændringerne træder ifølge lovforslaget i kraft den 1. marts 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
