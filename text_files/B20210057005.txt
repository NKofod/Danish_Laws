Bekendtgørelse om forbud mod synlig anbringelse og fremvisning m.v. af tobaksvarer, tobakssurrogater og urtebaserede rygeprodukter I medfør af § 5 a, stk. 4, i lov om forbud mod tobaksreklame m.v., jf. lovbekendtgørelse nr. 1021 af 21. oktober 2008, som ændret ved lov nr. 2071 af 21. december 2020, fastsættes:
Kapitel 1 Definitioner § 1. I denne bekendtgørelse forstås ved:
 1) Tobaksvarer: Varer, der er bestemt til at ryges, indsnuses, suttes, tygges eller på anden måde indtages, hvis de helt eller delvist er fremstillet af tobak, samt varer, der er beregnet til at blive benyttet sammen med sådanne varer.
 2) Tobakssurrogater: Produkter med indhold af nikotin, der ikke er tobaksvarer, jf. § 2, nr. 2, i lov om tobaksvarer m.v., eller elektroniske cigaretter, jf. § 2, nr. 1, i lov om elektroniske cigaretter m.v., og som ikke er godkendt ved en markedsføringstilladelse efter lov om lægemidler eller EU-retlige regler om fastlæggelse af fællesskabsprocedurer for godkendelse af humanmedicinske lægemidler, samt udstyr, der er beregnet til at blive benyttet sammen med disse produkter.
 3) Urtebaserede rygeprodukter: Rygeprodukter baseret på planter, urter eller frugter, som ikke indeholder tobak, og som kan forbruges via en forbrændingsproces.
Kapitel 2 Forbud mod synlig anbringelse og fremvisning for fysiske salgssteder § 2. Synlig anbringelse og fremvisning af tobaksvarer, tobakssurrogater og urtebaserede rygeprodukter på salgssteder er forbudt.
Dog kan fremvisning af sortiment ske efter forudgående anmodning fra køber.
 Stk. 2. Varer, der er beregnet til at blive benyttet sammen med varer omfattet af stk. 1, er ligeledes omfattet af forbuddet efter stk. 1.
Stk. 3. Forbuddet i stk. 2 omfatter, men er ikke begrænset til, filtre, hardware, papir eller emballage.
Forbuddet i stk. 2 omfatter ikke produkter, der har et mere generelt anvendelsesformål, medmindre de specifikt er designet til eller markedsført med reference til tobaksvarer, tobakssurrogater og urtebaserede rygeprodukter.
 Stk. 4. Ved efterlevelse af forbuddet i stk. 1 og 2, må der ikke:
1) direkte eller indirekte reklameres for eller oplyses om, at der sælges tobak, tobakssurrogater eller urtebaserede rygeprodukter på salgsstedet, 2) benyttes tekst, illustrationer, billeder, farver, logoer, symboler eller andet, der kan give forbrugeren indtryk af, at der henvises til produkter eller produktkategorier omfattet af stk. 1 og 2, eller give indtryk af, at sådanne produkter har en sundhedsgavnlig effekt, er mindre skadelige end andre produkter, eller har andre gavnlige effekter eller fordele, eller 3) fremhæves med farver, særlig belysning eller lignende i forhold til resten af salgsstedet.
Kapitel 3 Neutrale oplysninger om varer og priser for fysiske salgssteder § 3. Fysiske salgssteder kan give køber en liste med neutrale oplysninger om, hvilke tobaksvarer, tobakssurrogater og urtebaserede rygeprodukter, der sælges på salgsstedet, og varernes pris.
 Stk. 2. Oplysninger tilladt efter stk. 1 omfatter:
1) varemærke og produktnavn, 2) antal, vægt, størrelse og volumen og 3) pris.
 Stk. 3. Oplysningerne på listen omfattet af stk. 2, skal fremgå med sort skrift på et hvidt papir af størrelsen A4 eller mindre, som ikke må være påført illustrationer, billeder, farver, logoer, symboler eller anden tekst, jf. dog stk. 4. Ingen oplysninger på listen må fremhæves, og oplysningerne skal:
1) angives i alfabetisk rækkefølge ud fra varemærke, 2) for hvert produkt angives i rækkefølgen: Varemærke, produktnavn, antal, vægt, størrelse, volumen og pris, og 3) angives med samme skrifttype og skriftstørrelse.
Skriftstørrelsen må ikke overstige 14 punkt.
 Stk. 4. Listen efter stk. 3 skal indeholde en grafik udarbejdet af Sundhedsstyrelsen om aldersgrænsen for salg af tobaksvarer, tobakssurrogater og urtebaserede rygeprodukter, jf. § 1, stk. 1, i lov om forbud mod salg af tobak og alkohol til personer under 18 år.
 Stk. 5. Hver vare på listen efter stk. 3 kan tildeles et nummer.
Stk. 6. Listen efter stk. 3 kan opdeles i én eller flere af de kategorier af tobaksvarer, der følger af lov om tobaksvarer m.v., samt kategorierne Urtebaserede rygeprodukter, Tobakssurrogater, Øvrige og Tilbehør.
Indplaceringen i kategorierne skal være i overensstemmelse med definitionerne af tobaksvarer, tobakssurrogater og urtebaserede rygeprodukter i lov om tobaksvarer m.v.
 Stk. 7. På fysiske udsalgssteder kan listen efter stk. 3 fremvises efter anmodning fra køber eller placeres ved en ekspedientbetjent salgskasse.
Kapitel 4 Salg online og via digitale løsninger § 4. Forbuddet mod synlig anbringelse og fremvisning af tobaksvarer, tobakssurrogater og urtebaserede rygeprodukter efter § 2, stk. 1-3, gælder også ved salg online og via digitale løsninger, såsom detailhandelshjemmesider, webshops, firmahjemmesider, firmasider på sociale medier og apps, som sælger til eller henvender sig til forbrugere.
Det gælder dog ikke salg af piber.
Stk. 2. Salgssteder omfattet af stk. 1 må have et navn, der på en neutral måde angiver eller oplyser om, at der sælges tobak.
Navnet må ikke indeholde salgsfremmende udsagn.
Stk. 3. Salgssteder omfattet af stk. 1 kan give en køber neutrale oplysninger om, hvilke tobaksvarer, tobakssurrogater og urtebaserede rygeprodukter, der sælges på salgsstedet, og varernes pris.
Herudover kan gives oplysninger, der fremgår af varernes emballage samt tekniske oplysninger, der gør kunden i stand til at vurdere, hvilke andre produkter varen er kompatibel med.
 Stk. 4. Oplysninger efter stk. 3 må ikke give indtryk af, at tobaksvarer, tobakssurrogater eller urtebaserede rygeprodukter har en sundhedsgavnlig effekt, er mindre skadelige end andre produkter, eller har andre gavnlige effekter eller fordele.
 Stk. 5. Oplysningerne efter stk. 3 må ikke fremgå på salgsstedets forside, dog således at de kategorier af tobaksvarer, der følger af lov om tobaksvarer m.v., samt kategorierne Urtebaserede rygeprodukter, Tobakssurrogater, Øvrige og Tilbehør må angives.
Stk. 6. Oplysninger omfattet af stk. 3, må ikke være angivet med eller ledsaget af illustrationer, billeder, farver, logoer, symboler eller anden tekst.
Oplysningerne må ikke fremhæves eller være iøjnefaldende, og oplysningerne skal angives med samme skriftfarve, skrifttype og skriftstørrelse, som der generelt benyttes ved visning af produkter på hjemmesiden.
 Stk. 7. Forbuddet i stk. 6 omfatter ikke symbolet for læg i kurv eller andre forhold, der vedrører hjemmesidens funktion og sikrer webtilgængelighed.
 Stk. 8. Salgssteder omfattet af stk. 1 må ikke have en mulighed, hvor kunder eller sidens besøgende kan anmelde, give en rating eller lignende til produkter omfattet af stk. 1, hvis anmeldelsen m.v. på nogen måde bliver synlig eller tilgængelig for den anmeldende selv eller andre, der ikke er ansat ved det salgssted, der sælger produkterne.
 Stk. 9. Salgssteder omfattet af stk. 1 skal sikre at kunden, inden produktvalget kan foretages, bliver mødt af en grafik udarbejdet af Sundhedsstyrelsen om aldersgrænsen for salg af tobaksvarer, tobakssurrogater og urtebaserede rygeprodukter, jf. § 1, stk. 1, i lov om forbud mod salg af tobak og alkohol til personer under 18 år.
Kapitel 5 Fysiske salgssteder, der er specialiseret i salg af piber, pibetobak og cigarer § 5. Fysiske salgssteder, hvor man er specialiseret i salg af piber, pibetobak og cigarer, er ikke omfattet af:
1) forbuddet mod synlig anbringelse og fremvisning efter § 2, stk. 1 og 2, og 2) reklameforbuddet efter § 3, stk. 1, i lov om forbud mod tobaksreklame m.v. rettet til køberen på salgsstedet, herunder på butiksfacader.
Stk. 2. Et fysisk salgssted efter stk. 1 anses for at være specialiseret i salg af piber, pibetobak og cigarer, når stedet fører et bredt udvalg heraf.
Herudover vil salgsstedet have mulighed for at sælge specialvarer i øvrigt, der ikke appellerer til børn og unge.
Stk. 3. Undtagelse fra forbuddet om synlig anbringelse og fremvisning efter stk. 1 gælder alene for piber, pibetobak og cigarer.
Sælger salgsstedet andre tobaksvarer, tobakssurrogater, urtebaserede rygeprodukter eller elektroniske cigaretter, er disse varer omfattet af forbuddet efter § 2, stk. 1 og 2, og regler om neutrale oplysninger om varer og priser efter § 3 i denne bekendtgørelse, eller § 3, stk. 1 og 2, og § 4 i bekendtgørelse om forbud mod reklame, synlig anbringelse og fremvisning m.v. af elektroniske cigaretter og genopfyldningsbeholdere med og uden nikotin.
 Stk. 4. Sælger et salgssted omfattet af stk. 1 piber, pibetobak eller cigarer via digitale løsninger, såsom detailhandelshjemmesider, webshops, firmahjemmesider, firmahjemmesider på sociale medier og apps, er dette omfattet af § 4.
 Stk. 5. Det er på et fysisk salgssted omfattet af stk. 1 ikke tilladt med tekst, illustrationer, billeder, farver, logoer, symboler eller andet at give køber indtryk af, at et eller flere produkter har en sundhedsgavnlig effekt, er mindre skadelige end andre produkter eller på anden vis har en gavnlig effekt eller fordel.
 Stk. 6. Undtagelse fra forbuddet om synlig anbringelse og fremvisning efter stk. 1 giver ikke salgsstedet mulighed for synligt at anbringe og fremvise piber, pibetobak eller cigarer andre steder end på salgsstedet, at reklamere for de pågældende produkter eller uddele annonceblade og gratis produkter m.v.
Kapitel 6 Selvbetjeningsautomater § 6. Selvbetjeningsautomater der, efter salg ved en betjent kasse, bruges til at udlevere tobaksvarer, tobakssurrogater eller urtebaserede rygeprodukter, skal være neutralt udformede.
Oplysninger på automaten om varemærke, produktnavn og priser skal angives med sort skrift på en hvid baggrund.
 Stk. 2. Det er på en automat omfattet af stk. 1 ikke tilladt at:
1) have eller påføre vare- og eller firmamærker eller andre kendetegn for disse produkter, herunder billede af et produkt, 2) fremhæve oplysninger og 3) have eller påføre tekst, illustrationer, billeder, farver, logoer, symboler eller andet, der kan give køber indtryk af at et produkt, der sælges via den konkrete automat, har en sundhedsgavnlig effekt, er mindre skadelige end andre produkter eller har andre gavnlige effekter eller fordele.
Kapitel 7 Straf § 7. Medmindre højere straf er forskyldt efter anden lov, straffes med bøde den, der overtræder forbuddet i § 2 eller overtræder reglerne i §§ 3-6.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 8 Ikrafttræden § 8. Bekendtgørelsen træder i kraft den 1. april 2021.
