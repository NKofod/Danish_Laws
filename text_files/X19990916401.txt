 God revisorskik.
Under denne sag har advokat Peter Fugmann på vegne  

 Ristorante Italiano (reg. nr.
ApS 221864) ved skrivelse modtaget den 19.  

 november 1996 indgivet klage over registreret revisor Rogert Varnes.
 Erhvervs- og Selskabsstyrelsen har oplyst, at indklagede  

 har været optaget i revisorregisteret siden den 27. september 1989.
 Sagen angår klagerens årsregnskab for 1995,  

 som er udarbejdet af indklagede, og som efter klagerens opfattelse er  

 mangelfuldt på en række punkter.
 Der foreligger i sagen et som "udkast" betegnet  

 årsregnskab for klageren for 1995. Udkastet, der er udarbejdet af  

 indklagede, består af en resultatopgørelse for perioden 31.  

 marts til 31. december 1995 (med angivelse af, at åbningsdagen for  

 klagerens forretning var 29. april 1995) samt en status pr. 31. december 1995  

 ledsaget af to noter til regnskabet.
 Det fremgår videre af sagen, at advokat Peter  

 Fugmann - klagerens advokat - den 27. juni 1996 sendte følgende  

 telefax til indklagede:
»Vedr. forslag til revisionspåtegning Jeg har revideret regnskabet Ristorante Italiano ApS for  

 regnskabsperioden 1/4 1995 - 31/12 1995.
 Revisionen er udført efter almindeligt anerkendte  

 revisionsprincipper og har omfattet sådanne revisionshandlinger, som  

 jeg har anset for nødvendige.
 Som følge af, at jeg ved revisionen har fundet, at  

 der i virksomheden ikke foretages kasseafstemninger eller anden afstemning af  

 konti, og da det kan konstateres, at der i ikke væsentligt omfang  

 mangler bilag for erhvervede indtægter eller afholdte udgifter, har det  

 ikke været muligt at tilvejebringe fornødent grundlag for en  

 udtalelse om, hvorvidt regnskabet giver et retvisende billede af selskabets  

 økonomiske stilling pr. 31/12 1995.
 Regnskabet opfylder efter min opfattelse ikke  

 lovgivningens krav til regnskabsaflæggelse.
Med venlig hilsen Peter Fugmann (sign.)« Om baggrunden for denne telefaxskrivelse har klagerens  

 advokat anført følgende i et indlæg af 26. marts 1997 til  

 nævnet:
»......Jeg havde flere gange telefonisk erindret  

 indklagede om fristen for indsendelse af regnskabet til Erhvervs- og  

 Selskabsstyrelsen.
Han på sin side udtrykte megen bekymring, fordi han  

 ikke mente, at han havde modtaget alle nødvendige oplysninger fra  

 selskabets ledelse, og det endte med, at jeg foreslog ham en formulering af  

 revisorpåtegning på regnskabet, som afspejlede de indvendinger,  

 indklagede havde, og som ville være egnet til at fritage ham for  

 ansvar........« Der er enighed mellem parterne om, at indklagede ligeledes  

 den 27. juni 1996 afholdt et møde på sit kontor med klagerens  

 samlede direktion og bestyrelse, som i mødet underskrev klagerens  

 årsregnskab for 1995. Regnskabet bestod af resultatopgørelse og  

 status med tilhørende to noter, men beløbsangivelserne var  

 på visse punkter ændrede i forhold til det ovenfor omtalte  

 udkast.
Endvidere var regnskabet forsynet med den revisionspåtegning,  

 som advokat Fugmann havde foreslået, men påtegningen var ikke  

 underskrevet af indklagede.
Parterne er enige om, at det beror på en  

 fejltagelse, når revisionspåtegningen og status er daterede  

 henholdsvis den 27. og 29. maj 1996.
Der er for nævnet fremlagt et andet eksemplar af det  

 pågældende regnskab.
Dette eksemplar bærer indklagedes  

 underskrift på revisionspåtegningen, men ingen underskrifter for  

 klagerens ledelse.
I øvrigt er de to eksemplarer identiske, også  

 med hensyn til dateringsfejlene.
Indklagede har anført, at han på samme  

 møde udleverede et revisions- protokollat.
Det pågældende  

 protokollat er forsynet med indklagedes underskrift, men bærer ingen  

 underskrifter fra klagerens ledelse og er tre steder dateret 27. maj 1996. Ud  

 over en erklæring fra indklagede om, at han ikke er inhabil, indeholder  

 det alene en meddelelse fra indklagede om ordlyden af den  

 revisionspåtegning, som han forsynede regnskabet med.
Klageren  

 bestrider, at dette revisionsprotokollat har været forelagt for  

 klagerens ledelse.
Ifølge klageren blev der den 30. juni 1996 afholdt  

 generalforsamling i det klagende selskab.
I det af klageren fremlagte  

 referat, der er underskrevet af advokat Fugmann, hedder det blandt andet:
 »I året 1996, den 30. Juni afholdtes ordinær  

 generalforsamling på advokat Peter Fugmanns kontor.
 Til dirigent valgtes Peter Fugmann, der konstaterede, at  

 den samlede anpartskapital var repræsenteret, og at generalforsamlingen  

 derfor var beslutningsdygtig i enhver henseende.
 Dagsordenen fulgte vedtægternes § 6.
Selskabets årsregnskab forelagdes.
Det fremgik, at  

 regnskabet ikke var påtegnet af revisor, og at der ikke var udarbejdet  

 balance, ligesom ingen årsberetning forelå til godkendelse.  

 Forholdet var blevet drøftet med revisor Varnes, men det havde ikke  

 været muligt af formå ham til at udarbejde det manglende  

 materiale.
Det oplystes yderligere, at revisor Varnes havde fremsendt en  

 regning til selskabet på kr. 44.000,00. Selskabets ledelse oplyste, at  

 man ikke var indstillet på at betale dette beløb.
 Bestyrelsen indstillede, at det foreliggende delregnskab,  

 der alene omfatter resultatopgørelsen blev godkendt, og at selskabet  

 fremover anmoder ......v/revisor.......om at varetage revisionen af  

 selskabets regnskab.
Det godkendtes enstemmigt og med samtlige stemmer at  

 godkende den udarbejdede resultatopgørelse, ligesom det godkendtes at  

 overdrage revisionen af selskabets regnskab  

 til.......v/revisor..............« I den forbindelse har klageren fremlagt det omtalte  

 delregnskab, der angiveligt er underskrevet af en person fra klagerens  

 ledelse.
Det består af en resultatopgørelse og en enkelt note.  

 Resultatopgørelsen afviger beløbsmæssigt både fra  

 den tilsvarende opgørelse i det regnskab, som klagerens samlede  

 ledelse har underskrevet, og i øvrigt også fra det  

 indledningsvis omtalte udkast.
 Indklagede har bestridt, at denne generalforsamling  

 overhovedet har fundet sted.
 Parterne er enige om, at indklagede indsendte det  

 eksemplar af klagerens regnskab, som den 27. juni 1996 var blevet forsynet  

 med underskrifter fra samtlige fem personer i klagerens ledelse, med en ikke  

 underskrevet revisionspåtegning til Erhvervs- og Selskabsstyrelsen,  

 hvor det ifølge modtagestemplet på det for nævnet  

 fremlagte eksemplar blev modtaget den 1. juli 1996.
 Endelig er der for nævnet fremlagt indklagedes  

 faktura nr. 960701 af 22. juli 1996 på i alt 44.343,75 kr. for bistand  

 blandt andet i forbindelse med regnskabsudarbejdelsen.
Klagen angår det forhold, "at (indklagede) har  

 tilsidesat de pligter, som hans stilling som generalforsamlingsvalgt revisor  

 i selskabet medfører, ved at udfærdige og til Erhvervs og  

 Selskabsstyrelsen at indsende et regnskab", skønt 1)	der ikke er udarbejdet årsberetning, jf.  

 årsregnskabslovens (årl) § 2, stk. 1, 2)	der ikke er givet oplysninger om anvendt regnskabspraksis, jf.  

 årl § 42, 3)	der ikke er givet oplysninger om personaleudgifter og gennemsnitlig  

 antal beskæftigede, jf. årl § 51, stk. 1, 4)	der ikke er hensat til aktuel skat, 5)	aktuel skat ikke er udgiftsført, 6)	der ikke er foretaget beregning, udgiftsførsel og  

 hensættelse til udskudt skat, jf. årl § 20, stk. 2, 7)	der ikke er givet oplysninger om sikkerhedsstillelse, jf. årl  

 § 46, stk. 2, 8)	posten "mellemregning" ikke angiver renteudgifter eller  

 indtægter eller, hvem posten vedrører, 9)	periodeafgrænsningsposter ikke er angivet, jf. årl § 18,  

 og 10)	indklagede ikke har udarbejdet eller forelagt revisionsprotokollat,  

 jf. årl. § 61  j.
Indklagede har for nævnet forklaret, at han  

 kom ind i sagen ca. 3 måneder efter klagerens køb af Ristorante  

 Italiano. 1995-regnskabet var det første årsregnskab for  

 restauranten, der havde været i drift i 8 måneder.
Aftalen var,  

 at indklagede skulle føre klagerens bogholderi, og at klageren skulle  

 aflevere bilagene en gang i kvartalet.
Indklagede skulle endvidere udarbejde  

 balance og føre momsregnskab.
Det kom ikke til at fungere, fordi  

 indklagede ikke fik bilagsmaterialet.
Han fik det først, 3 dage  

 før momsregnskabet skulle afleveres.
Bilagsmaterialet var meget  

 værre, end han var vant til fra den tid, klageren drev personlig  

 virksomhed, og gav anledning til en del ekstraarbejde.
På et tidspunkt  

 fik klageren en kontordame til at lave kassekladden for den sidste del af  

 året.
Indklagede måtte påtale, når der var sat flere  

 penge i banken, end der var angivet som indtægt som følge af, at  

 kun kreditkortssalg, men ikke kontantsalg var ført i kassekladden.  

 Heller ikke alle udgiftsbilag var medtaget, hvilket indklagede opdagede ved  

 at sammenholde checkbilag med kontoudskrifter fra Inco.
I midten af maj 1996  

 kontaktede han advokat Fugmann, der også var hans advokat dengang, og  

 anmodede ham om at lave en revisionspåtegning, fordi indklagede  

 "ikke ville sidde i fængsel for det". Han ville ikke  

 hænges op på uregelmæssighederne i regnskabet.
Indklagede  

 underskrev revisionspåtegningen den 27. juni 1996, og  

 revisionspåtegningen i regnskabet er derfor fejldateret.
Den 27. juni  

 1996 blev der afholdt en lille uformel generalforsamling på indklagedes  

 kontor, hvor bestyrelsen kom for at underskrive regnskabet.
De talte om  

 regnskabet en ½ times tid.
Revisionspåtegningen var en integreret del  

 af regnskabet.
Der lå 8-10 regnskaber på bordet, og underskriften  

 kan i den forbindelse være smuttet på et af regnskaberne.
Det  

 må være forklaringen på, at et regnskab er med bestyrelsens  

 underskrift og et andet med indklagedes.
Regnskabet blev umiddelbart efter  

 mødet sendt til Erhvervs- og Selskabsstyrelsen.
Der blev ikke sagt  

 noget om, at man var utilfreds med ham som revisor.
Ifølge  

 lønregnskabet var der kun ansat 1 person i virksomheden, men når  

 indklagede kom i restauranten, vrimlede det med ansatte.
Klageren har gjort gældende, at  

 årsregnskabet ved generalforsamlingen kun forelå som beskrevet i  

 referatet.
Indklagede gav udtryk for bekymring, idet han ikke mente at have  

 modtaget alle nødvendige oplysninger fra selskabets ledelse.
Klagerens  

 advokat foreslog derfor en formulering af revisorpåtegningen, som ville  

 være egnet til at fritage ham for ansvar, og det aftaltes, at  

 indklagede efter generalforsamlingen skulle påtegne regnskabet og  

 sørge for, at det blev overbragt til Erhvervs- og Selskabsstyrelsen.  

 Indklagede må i mellemtiden have udarbejdet et andet regnskab end det,  

 der forelå ved generalforsamlingen.
Selskabets bestyrelse har ikke  

 været bekendt med revisionsprotokollatet.
Indklagedes faktura  

 forelå ikke ved generalforsamlingen.
Referatet er ikke tilbagedateret.  

 Selskabets nye revisor har kun beskæftiget sig med regnskabet for 1995  

 i det omfang, det kunne have betydning for året 1996. Indklagede  

 må bære det fulde ansvar for, at 1995-regnskabet ikke opfylder  

 lovgivningens krav.
Han burde have frasagt sig hvervet, hvis han ikke mente  

 at kunne lave et forsvarligt regnskab.
Det er i hvert fald i mindre selskaber  

 almindeligt, at revisor udarbejder årsberetningen.
Når en  

 sådan ikke foreligger, må revisor, hvis han ikke selv vil lave  

 den, henlede selskabets opmærksomhed på forholdet, jf.  

 årsregnskabslovens § 2, stk. 1. Revisor må ligeledes tage  

 spørgsmålet om antallet af ansatte op med selskabets ledelse og  

 eventuelt tage specifikke forbehold i sin påtegning.
Man kan ikke  

 udeholde dele af et regnskab med henvisning til, at regnskabet muligvis vil  

 blive tilsidesat af myndighederne.
Regnskabet er i øvrigt ikke  

 forkastet af skattemyndighederne.
Regnskabets sene fremkomst skyldtes  

 udelukkende indklagedes egne forhold.
På generalforsamlingen havde man  

 ikke andet valg end at godkende det foreliggende regnskab, idet fristen for  

 indsendelse af regnskabet var ved at springe, og selskabets ledelse frygtede,  

 at forsinkelse med regnskabet kunne få betydning for meddelelse af  

 spiritusbevilling.
Med hensyn til forrentning henvises til  

 bekendtgørelse nr. 533 af 13. juni 1990 § 7. Der foreligger altid  

 periodiseringsposter, også i dette selskab, f.eks. udgifter til  

 forsikringspræmier eller telefonabonnement.
Indklagede har gjort gældende, at det var aftalt  

 med klageren, at klageren skulle aflevere kassekladder og bilag hver uge og  

 samtidig betale 1.000 kr. + moms.
Ingen af delene blev overholdt.
Indklagede  

 ydede den tjeneste selv at tage til restauranten for at hente materialet, men  

 kassekladderne var ofte ikke lavet, eller også var de forkerte, eller  

 der manglede bilag.
Den før den 1. juni 1996 gældende  

 årsregnskabslov indeholdt efter indklagedes opfattelse ikke krav om, at  

 der i årsregnskabet meddeles oplysninger om antallet af ansatte.
I  

 øvrigt stemte det antal medarbejdere, indklagede mødte på  

 sine besøg i virksomheden, ikke med antallet af medarbejdere på  

 lønningslisten.
Indklagede kendte således ikke det korrekte  

 antal og kunne næppe få oplysningerne fra ledelsen.
I forbindelse med udarbejdelsen af årsregnskabet  

 ønskede indklagede at drøfte indholdet af en  

 revisionspåtegning med klagerens advokat.
Advokat Fugmann fremkom  

 herefter med et forslag til revisionspåtegning, som indklagede fulgte.  

 Det var alene advokatens medvirken til formuleringen, der gjorde det  

 acceptabelt for indklagede overhovedet at påtegne regnskabet.
Indklagede kan ikke bebrejdes, at det udarbejdede regnskab  

 ikke opfylder bestemmelserne i årsregnskabsloven, idet klageren selv  

 betegner regnskabet som et delregnskab.
Generalforsamlingsreferatet må  

 forstås således, at det blev overdraget til den nye revisor at  

 foretage revision af regnskabet.
Selskabet har således været klar  

 over, at det regnskab, indklagede havde udarbejdet, ikke opfyldte alle  

 bestemmelser i lovgivningen, og må derfor selv bære risikoen  

 herfor.
Pligten til at udarbejde årsberetning påhviler  

 bestyrelse og direktion, og indklagede har ikke i denne sag været herre  

 over, om en årsberetning blev udarbejdet.
Revisionsprotokollatet er  

 udleveret til selskabets ledelse.
 De manglende oplysninger om personaleudgifter og  

 gennemsnitligt antal beskæftigede skyldes tildels manglende  

 præcise oplysninger fra ledelsen om, hvor mange ansatte, der havde  

 været.
Der har som anført i revisionspåtegningen  

 ikke været grundlag for at beregne hensættelser til aktuel og  

 udskudt skat eller fremkomme med oplysninger om eventuelle  

 sikkerhedsstillelser.
Regnskabet måtte forventes forkastet af  

 skattevæsenet.
Klageren har accepteret disse forhold.
Mellemregningskontoen vedrører anpartshaverens  

 tilgodehavende, idet der i modsat fald ville have været anvendt et  

 andet begreb (debitor/kreditor). Det bestrides, at det i regnskabet er  

 nødvendigt at beregne og medtage en post om renteindtægter og  

 renteudgifter.
Indklagede plejer ikke at medtage  

 periodeafgrænsningsposter, når det drejer sig om relativt  

 små poster.
Et tidligere foreliggende udkast til regnskab dannede  

 grundlag for spiritusbevillingen, som der var store vanskeligheder med at  

 opnå.
Det endelige regnskab forelå til generalforsamlingen,  

 hvilket bekræftes af, at regnskabet forelå i Erhvervs- og  

 Selskabstyrelsen den 1. juli 1996, dagen efter generalforsamlingen.
Der  

 foreligger ikke andre endelige regnskaber.
Det bestrides, at indklagede er  

 blevet erindret om indsendelsesfristen af klagerens advokat.
 Indklagedes faktura af 22. juli 1996 forelå til  

 generalforsamlingen, hvorfor referatet må være tilbagedateret.  

 Honorarkravet har ikke været diskuteret før fakturaens  

 fremkomst.
 Disciplinærnævnet skal udtale:
 Nævnet lægger til grund, at klagen angår  

 det regnskab, som indklagede ubestridt har indsendt til Erhvervs- og  

 Selskabsstyrelsen, og ikke det "delregnskab", der ifølge klageren er  

 blevet godkendt på generalforsamlingen i det klagende selskab.
 Nævnet har noteret sig, at klagen vedrører  

 indholdsmæssige mangler ved det pågældende regnskab, men  

 ikke selve det forhold, at indklagede - ifølge klagerens egen  

 sagsfremstilling - har indsendt et regnskab til Erhvervs- og  

 Selskabsstyrelsen, skønt det ikke i sin foreliggende form forinden var  

 godkendt på selskabets generalforsamling.
Det eksemplar af det pågældende regnskab, som  

 er modtaget i Erhvervs- og Selskabsstyrelsen den 1. juli 1996, er forsynet  

 med ledelsens underskrifter, mens revisionspåtegningen ikke er  

 underskrevet.
Imidlertid foreligger der et andet eksemplar, som er  

 underskrevet af indklagede, men ikke af ledelsen.
Da de to eksemplarer i  

 øvrigt er identiske, må de til sammen betragtes som ét  

 regnskab, der er underskrevet både af ledelsen og af indklagede som  

 revisor.
Efter parternes oplysninger må det lægges til  

 grund, at regnskabet uanset dateringen er underskrevet den 27. juni 1996 af  

 såvel ledelsen som af indklagede.
Retsgrundlaget for bedømmelsen  

 af revisionspåtegningen er således ikke  

 påtegningsbekendtgørelsen ( bkg. nr.121 af 23. februar 1989) som  

 af klageren anført, men derimod erklæringsbekendtgørelsen  

 (bkg. nr. 90 af 22. februar 1996), der trådte i kraft den 1. maj  

 1996.
 I revisionspåtegningen - der i øvrigt  

 ubestridt er konciperet af advokat Fugmann, som er klagers advokat, og efter  

 advokatens oplysninger havde til formål at fritage indklagede for  

 ansvar - har indklagede erklæret, at der ikke foretages kasseafstemning  

 eller anden afstemning i klagers virksomhed, at der i ikke væsentligt  

 (formentlig skrivefejl for uvæsentligt) omfang mangler bilag for  

 indtægter og udgifter, at indklagede herefter ikke har grundlag for at  

 vurdere, om regnskabet giver et retvisende billede af selskabets  

 økonomiske stilling, og at regnskabet ikke opfylder lovgivningens krav  

 til regnskabsaflæggelse.
Herefter finder nævnet, at indklagedes  

 erklæring må forstås som et generelt forbehold, der  

 omfatter de i erklæringsbekendtgørelsens § 5, stk. 1, opregnede  

 punkter, bortset fra nr. 5. På denne baggrund finder nævnet  

 endvidere, at klagepunkterne 1-9 må anses for dækket af  

 forbeholdet i det omfang, der i det hele taget har været tale om  

 forskrifter, som det har påhvilet indklagede at iagttage.
Som  

 følge heraf frifinder nævnet indklagede for disse klagepunkters  

 vedkommende.
I den forbindelse finder nævnet dog anledning til at  

 påpege, at forbeholdet ikke er affattet i overensstemmelse med  

 formkravet i § 5, stk. 2, hvorefter ordet "Forbehold" skulle have  

 indgået i revisionspåtegningen som en overskrift, og at det tagne  

 forbehold var så vidtrækkende, at indklagede efter § 5, stk. 4,  

 havde haft pligt til at oplyse, at generalforsamlingen ikke burde godkende  

 regnskabet.
Der er imidlertid ikke klaget over disse mangler, og  

 særligt under hensyn til, at påtegningen som nævnt er  

 konciperet af klagers advokat på indklagedes anmodning med det  

 formål at fritage indklagede for ansvar, har nævnet ikke fundet  

 fuldt tilstrækkelig anledning til af egen drift at inddrage disse  

 forhold i sagen.
Under det tilbageværende klagepunkt 10 er der klaget  

 over fraværet af en revisionsprotokol.
I årsregnskabslovens § 61  

 j er det foreskrevet, at der påhviler revisor en ufravigelig pligt til  

 at føre en revisionsprotokol, som skal forelægges i ethvert  

 bestyrelsesmøde.
Enhver protokoltilførsel skal underskrives af  

 samtlige bestyrelsesmedlemmer, og revisor har efter § 61 g, stk. 3, pligt til  

 at påse, at dette også sker.
Indklagede har gjort gældende, at han har overholdt  

 denne pligt, og har herved alene henvist til det som "Revisionsprotokollat"  

 betegnede dokument, som klageren har bestridt ethvert kendskab til.  

 Dokumentet fremtræder alene med indklagedes underskrift, men ikke med  

 underskrifter fra klagerens bestyrelse.
Under disse omstændigheder  

 må nævnet lægge til grund, at indklagede har forsømt  

 sin pligt til at føre en revisionsprotokol for det klagende  

 selskab.
Indklagede har dermed tilsidesat en af de  

 grundlæggende forpligtelser for en revisor for et selskab.
Efter  

 indklagedes forklaring om de alarmerende tilstande hos klageren - hvor han  

 havde begrundet mistanke om "sort arbejde" og i væsentlig grad  

  pengestrømme uden om bogholderiet - må nævnet endvidere  

 lægge til grund, at der for indklagede har været al mulig  

 anledning til at påtale disse forhold i revisionsprotokollen.  

 Nævnet har herved bemærket sig, at disse forhold end ikke er  

 omtalt i det dokument, som indklagede selv har angivet som sit  

 revisionsprotokollat.
 Nævnet finder herefter, at indklagede  

 vedrørende dette klagepunkt har tilsidesat god revisorskik og i  

 medfør af § 11a, stk. 1,  i lov om registrerede revisorer forskyldt en  

 bøde på 10.000 kr.
 Thi bestemmes:
 Indklagede registreret revisor Rogert Varnes  

 pålægges en bøde på 10.000 kr.
