Nr BSF 109 Forslag til folketingsbeslutning om oprettelse af en statsgaranteret  

 jordbrugerfond til ny- og refinansiering af landbrug Fremsat af Bjørn Poulsen (SF) Gade (SF) Inger Harms (SF) Rahbæk Møller  

 (SF) Ebba Strange (SF) den 11. februar 1988 Folketinget pålægger hermed regeringen senest den 15. marts 1988 at fremsætte lovforslag om oprettelse af en statsgaranteret jordbrugerfond til ny- og refinansiering af landbrug efter følgende retningslinjer:
Organisation 1. Jordbrugerfonden opdeles i et antal fonde svarende til antallet af amtskommuner.
Hvor flere landbrug lægges sammen til andelslandbrug og andelsforeningsejet landbrug, kan der oprettes delfonde.
Obligationsudstedelsen sker administrativt fra landsfonden.
2. Amtsfondene ledes af en bestyrelse.
Bestyrelsen vælges ved urafstemning af de mennesker, der ved deres arbejde i de primære landbrug er medejere af fonden.
Landsfonden ledes af en bestyrelse.
Der vælges fra hvert amt 1 medlem til bestyrelsen ved urafstemning af de mennesker, der ved deres arbejde i de primære landbrug er medejere af landsfonden.
 Staten udpeger 1 medlem til landsfondens bestyrelse.
Bestyrelsen ansætter den daglige ledelse og teknisk/økonomisk/juridisk ekspertise efter behov.
Finansiering 3. Indskud i fonden foretages af staten eller af staten i samarbejde med andre.
4. Landsfonden udsteder obligationer til finansiering af den overtagne gældsbyrde og af nyinvestering.
Obligationerne er indeksobligationer.
Den påtrykte rente er 21/2 pct.
Indekseringen af obligationerne udgør inflationen + 50 pct. af den gennemsnitlige værdistigning på landbrug konstateret ved de årlige vurderinger, som ligger ud over inflationen.
5. Eventuelt tilskud fra det offentlige til det enkelte landbrug, der er tilknyttet fonden, tilfalder fonden.
Landbrugets vilkår 6. Jordbrugerfonden kan tilbyde at overtage etablerede bæredygtige landbrug for en pris fastsat efter ejendommens værdier og forventet fremtidig indtjening på produktionen.
Den tidligere ejer, der dermed overdrager ejendomsretten til fonden, fortsætter som forpagter med uopsigelig forpagtningskontrakt.
Forpagtningsretten kan arves af ægtefælle og børn, hvis det ønskes.
En eventuel friværdi ved fondens overtagelse konverteres til fondens obligationer, der bindes indtil forpagtningskontraktens ophør; dog kan de bruges til investeringer i løsøre og bygninger med undtagelse af egen beboelse.
7. Ved tvangsauktion har fondene forkøbsret og kan forpagte ud til den tidligere ejer, hvis det er landbrugsmæssigt forsvarligt.
8. Forpagtningsafgiften fastsættes af Jordbrugerfonden som en fast procentvis forrentning med udgangspunkt i købesummen og reguleret ud fra årlige vurderinger.
Forpagteren skal kunne stille sikkerhed for 1 års forpagtningsafgift.
 9. Amtskommunal og kommunal grundskyld betales af forpagteren.
10. Fondene har ingen indflydelse på forpagterens dispositioner, så længe forpagteren overholder de økonomiske forpligtelser.
Bemærkninger til forslaget Almindelige bemærkninger SF har gennem de sidste 10 år peget på det uholdbare i den måde, landbruget finansieres på.
SF har flere gange i Folketinget fremlagt forslag om ændrede finansieringsformer, men er hver gang blevet mødt af traditionelle nejsigere i landbrugets organisationer.
De borgerlige partier har været totale eftersnakkere med beskyldninger om, at SF vil socialisere dansk landbrug og indimellem også om, at SF vil nationalisere landbruget.
Dansk landbrugs fremtid er afhængig af mange ting, bl.a.
EF's markedsordninger, fødevareproduktionens størrelse i resten af verden og landbrugets følge- og forædlingsindustriers dygtighed til at lave de produkter, som forbrugeren kræver.
Miljøkrav fra samfundets side, »set aside-ordninger«  

 (marginaljord) og førtidspensionering krævet af EF vil være ændringer af økonomisk art, som vil få indflydelse på landbrugets fremtid.
Forbrugerkrav om giftfrie fødevarer, krav om etik i staldene og ikke mindst interessen for at bevare landbruget som en vigtig kulturfaktor og dermed en vigtig del af infrastrukturen - bevarelsen af landsbymiljøer og lignende - er af voksende betydning.
Landbrugets indtjening i fremtiden vil ikke stige.
De meget store tilskud, som i dag bruges i EF for at finansiere EF's landbrugsordninger, vil falde i fremtiden.
Dette er noget, vi ved, og er vel også noget, som et endda meget stort flertal i Folketinget er enig i.
Garanterede mindstepriser, eksportrestitutioner og andre former for direkte og indirekte tilskud vil uden tvivl være historie om forholdsvis få år eller i det mindste være kraftigt formindsket, og den situation er vi nødt til at tage højde for, hvis vi vil bevare et dansk landbrug.
Landbruget som naturens vogter bliver mere og mere væsentligt, men betyder også, at der skal ske nogle produktionsomlægninger på mange områder.
Dette får også økonomisk betydning, i al fald i en overgangstid.
Alene det faktum, at et landbrug ved hvert generationsskifte drænes totalt for kapital, burde være nok til at få samfundet til at forstå, hvad det egentlig drejer sig om: at situationen, specielt for det animalske landbrug, har ændret sig meget, især hvad angår levetiden for staldinventar (for svinestaldsinventar ca. 12 år).
Dette må kunne få alle til at forstå, at den nuværende finansieringsmodel ikke dur længere.
Den gældsakkumulation, der sker, når man finansierer med lån med den dobbelte levetid af investeringsgodet, skaber en helt uholdbar situation.
Samtidig er vores renteniveau mere end dobbelt så højt som i de lande, vi konkurrerer med.
Alle disse tungtvejende grunde skulle kunne overbevise et stort flertal om, at der skal ske noget radikalt, hvis dansk landbrug skal bevare sin betydning for samfundet.
Disse mange forskellige krav til og ændrede vilkår for landbruget kan det ikke honorere på de eksisterende økonomiske vilkår.
Bl.a.
 derfor fremsætter SF dette forslag.
Indtil for nylig har landbrugets krav, specielt landboforeningernes krav, været fjernelse af jordskatter, fjernelse af skatter og arveafgifter ved generationsskifte samt nedsættelse eller fjernelse af formuebeskatningen.
Alle krav er først og fremmest krav til gavn for den, der nærmer sig pensionsalderen.
Næsten ingen af kravene vil give den helt nødvendige likviditetslettelse, som det producerende landbrug har brug for.
Den økonomiske situation for det producerende animalske landbrug er megen gæld og næsten ingen formue.
Bedriften er typisk købt til en alt for høj pris og muligheden for selvfinansiering er meget ringe på grund af for lille dækningsbidrag.
Landbrugets samlede gæld er på over 100 mia. kr., rentebetalingen næsten 10 mia. kr.
De 30-40 mia. er højt forrentet gæld med en rente på mellem 16 og 22 pct.
For kontantlånene var kursværdien ved hjemtagelse af lån i flere år mellem 55 og 70, og den effektive forrentning var derfor meget høj i forhold til den påtrykte rente.
Den forestående opgave er ikke blot at nyfinansiere til en lav rente, men også at fjerne forrentningen af den alt for højt forrentede gæld.
På trods af de ovennævnte grunde, som for manges vedkommende er nye, er der stadig nogle, der tror, at de borgerlige forslag om skattelettelser kan klare landbrugets problemer.
Dette på trods af, at landbruget ikke har været noget selvbærende erhverv i nyere tid.
Valutaindtjeningen er af væsentlig betydning for landet.
Den beskæftigelse, som landbruget skaber, både i selve landbruget og ikke mindst i følgeindustrierne, er meget vigtig, specielt for egnsudviklingsområderne.
At landbrugets betydning for de små samfund og det kulturelle islæt, som de betyder, bliver bevaret, er vi alle interesserede i.
Den livsform, det er at være landmand, indebærer mange positive oplevelser i dagligdagen.
Det at arbejde med naturen uden at forrykke dens balance, er de fleste landmænds drøm.
De sidste mange års økonomiske problemer har gjort dette til en næsten umulig arbejdsopgave og har presset landbruget til at indgå kompromis, som en stor del af landbruget ikke er stolt af.
Den start, som nye landmænd oplever, er helt urimelig, idet kapitalkravet er så stort, at meget få kan leve op til det.
Disse økonomiske problemer vil forslaget løse op for, uden at det bliver et museumslandbrug eller noget, der ligner det norske landbrug.
Produktivitet og effektivitet vil stadig være nogle af de vigtigste elementer i landbruget, men der vil blive råd til på en helt anden måde end hidtil at leve op til de krav, som naturen stiller for ikke at komme ud af balance.
Dette er den væsentlige del af SF's landbrugspolitik, en politik, hvor natursyn og etik i husdyrbruget lever op til de krav, som samfundet med rette kan stille til landbruget.
I SF har vi med stor interesse fulgt den diskussion, der har været i selve landbruget om ejerformer.
Bl.a. er aktieselskabsformen blevet bragt frem som en mulighed for landbrugets overlevelse.
Vi er ikke enige med dem, der peger på den mulighed.
Der er specielt to grunde hertil.
Vi tror ikke på fjerneje af et landbrug; det vil betyde fremmedgørelse af den enkelte landmand og indskrænkning af landmandens dispositionsret.
Vi tror derimod på, at fælleseje via en Jordbrugerfond eller en delfond under denne er bedre.
Vi tror heller ikke på, at det enkelte landbrug er særlig interessant som investeringsobjekt, så det kan danne baggrund for bykapitalens investeringslyst til lavere rente.
Vi er derimod overbevist om, at en fondskonstruktion som her foreslået af SF vil være et betydelig mere interessant investeringsprojekt for pensionskasser og lignende.
Vi er overbevist om, at det, der virkelig satte gang i dansk landbrug, andelsbevægelsen, atter er det, der skal hjælpe dansk landbrug.
Der er fra landbrugets side stillet krav om, at der skal refinansieres ved hjælp af kurssikrede udenlandslån.
Dette afviser SF så kraftigt som muligt; dertil er muligheden for valutariske svingninger alt for stor og dermed også risikoen for den part, der skal kurssikre, hvem der så end er tiltænkt denne opgave.
I SF tror vi ikke på, at et flertal i Folketinget tør støtte et sådant forslag.
Oprettelse af andelsforeningsejet landbrug som delfonde vil kræve ændring af landbrugsloven; det samme gælder for hele konstruktionen, hvor ejerskabet er et sameje via en fond.
Ændringerne i landbrugsloven vil dels være ændringer af ejerformer, dels en ændring af samdriftsgrænserne, der skal tilpasses forslaget.
Forslagsstillerne er klar over, at en finansieringsreform som den foreslåede kan influere på værdistigningen på jord og fast ejendom i opadgående retning set over en kortere årrække.
Hvis denne værdistigning bliver for voldsom, er det forslagsstillernes agt at indføre regler for beskatning af disse værdistigninger.
På længere sigt vil de traditionelle prisstigninger på landbrugsejendomme efterhånden dæmpes.
Bemærkninger til de enkelte punkter Ad 1 For at den enkelte, der arbejder i landbruget, skal føle, at vedkommende er tæt ved beslutningerne, ville det være en fordel, at flere landbrug slog sig sammen i andelslandbrug, produktionskollektiver og lignende, så antallet af fonde bevirker, at afstanden mellem fællesejet og dagligdagen bliver så kort som mulig.
Det vil også give mulighed for maskinfællesskaber, afløserordninger - så arbejdstiden bliver som i andre dele af arbejdslivet - afholdelse af ferie og fridage.
Alt dette vil reducere de økonomiske og ikke mindst de menneskelige omkostninger.
Ad 2 Fondene ledes af demokratisk valgte bestyrelser.
Stemmeret har alle, der er beskæftiget i de enkelte landbrug.
Ad 3 Forslagsstillerne er åbne over for, at staten alene ikke bærer det nødvendige indskud i fonden.
Men uanset hvem - pengeinstitut, pensionskasse eller anden fond - der investerer i fonden, medfølger der ingen bestemmende indflydelse på Jordbrugerfondens udlånspolitik.
Ad 4 På baggrund af dels de seneste års nedgang i antallet af landbrugsbedrifter, dels finansieringsforholdene for de gældstyngede og dels antallet af konkurstruede bedrifter skønnes omkring 1.000 brug om året de næste 4-5 år at ville sælge til fonden.
Hovedparten af disse bedrifter skønnes at være reelt konkurstruede, fordi en stor del af gælden er højt forrentet.
Regner man med, at det typiske af disse brug er på 30-40 ha og koster op mod 65.000 kr. pr. ha. inkl. besætning, staldinventar m.v., så koster det typiske brug 2-2,5 mio. kr.
Skønnet er forbundet med en betydelig usikkerhed, som dog i højere grad trækker nedad end opad.
Da en del af brugene først sælges til fonden umiddelbart før en uafviselig tvangsauktion, og efter at forskellige forpligtelser er misligholdt, køber fonden i størst mulig udstrækning efter forlig med kreditorerne.
Fondens årlige obligationssalg skønnes derfor at blive omkring 2 mia. kr.
Skønnet forudsætter, at gælden ved forlig nedskrives med 10 pct., hvilket er et minimum.
Disse obligationer friholdes ikke for realrentebeskatning.
Fondens maksimale driftstab må på denne baggrund skønnes at blive omkring 120 mio. kr. det første år og omkring 400 mio. kr. i det fjerde og femte år.
På længere sigt skønnes de traditionelt betydelige prisstigninger på landbrugsejendomme efterhånden at dæmpes.
Det er vanskeligt at vurdere, hvor mange bedrifter der i de kommende år vil være interesserede i at sælge til fonden.
Antallet af sælgere vil være snævert forbundet med antallet af reelt konkurstruede, der som tidligere nævnt skønnes at blive 1.000 om året.
Omkostningsvurderingen er baseret på køb af 1.000 brug årligt.
Ad 5 De tilskud, der vil tilfalde de af fonden ejede landbrug, kanaliseres igennem fonden.
Tilskud til yngre landbrugere (førstegangsetablerede) skal influere på forpagtningsafgiften for disse landbrug, således at forpagtningsafgiften nedsættes i tilskudsperioden.
Ad 6 Jordbrugerfondens tilbud på overtagelsespris for et landbrug vil i nogle tilfælde for de meget forgældede ejendomme være mindre end ejendommens gæld, hvorfor landmanden må søge en frivillig gældssanering med nogle af kreditorerne.
Oprettelsen af Jordbrugerfonden betyder indførelsen af det udødelige ejerskab, som gennem tiderne er blevet efterlyst fra mange sider under forskellige betegnelser som f.eks. »Andelsselskabet Dansk Landbrug« og hele tiden med det formål at lade danske bønder overtage landbrugsejendomme een gang for alle og derefter ikke mere gøre ejendommene til genstand for køb eller salg.
Det indebærer den åbenlyse fordel, at kapitaldrænet ved forpagterskifte bliver minimalt, og at ejendommens samlede gældsbelastning bliver mindre, idet f.eks. alle fremtidige forpagtere skal være med til at finansiere jordkøbet ved Jordbrugerfondens overtagelse af ejendommen.
Dette står i skarp kontrast til situationen i dag, hvor en enkelt landmand i princippet alene skal finansiere jordens markedspris, hvis ejendommen er købt i fri handel.
Hovedideen i Jordbrugerfonden er de aktive landmænds fælleseje af de tilsluttede ejendomme og dermed rimelige økonomiske vilkår, der kan give normal arbejdsindkomst jævnt fordelt over alle arbejdsårene.
Når der kan gives en normal arbejdsindkomst ved en normalt dygtigt drevet produktion, er landmændene ikke samtidig afhængige af fremtidige værdistigninger, hvorfor landmanden økonomisk vil være i stand til at afstå fra disse, hvilket netop er eksistensbetingelsen for den næste landmand på ejendommen.
Ad 7 Fonden bør have forkøbsret ved tvangsauktioner.
Fonden bør kun ansætte den tidligere ejer/ægtefælle, hvis det anses for økonomisk forsvarligt.
Ad 8 Forpagtningsafgifterne bør være afhængige af produktionsbetingelserne og indtjeningsmulighederne på det enkelte landbrug.
Det nuværende finansieringssystem, hvor omkostningerne i høj grad bestemmes af dagskursen på børsen, giver urimelige arbejdsvilkår i en produktion, hvor omsætningshastigheden er så lav og afhængigheden af klimaet så stor.
Som tidligere nævnt skal Jordbrugerfondens køb af en ejendom ske til en pris fastsat efter ejendommens værdier og fremtidige indtjeningsmuligheder, hvorfor denne købspris også vil være udgangspunkt for fastsættelsen af forpagtningsafgiften.
Denne forpagtningsafgift fastsættes som en fast procentvis forrentning med udgangspunkt i købesummen og reguleret ud fra de årlige vurderinger.
Da der imidlertid - også efter Jordbrugerfondens etablering - vil være betydeligt udsving i markedspriserne på landbrugsejendomme, skal den amtslige jordbrugerfond have et betydeligt spillerum med hensyn til forpagtningsafgiftens størrelse.
Her vil fondens tekniske/økonomiske ekspertise spille en vigtig vejledende rolle.
Der vil typisk være tale om en nedsættelse af forpagtningsafgiften, hvor f.eks. herlighedsværdier spiller en uforholdsmæssig stor rolle for markedsprisen, eller hvor f.eks. en mælkekvote på et utidssvarende produktionsanlæg er blevet kapitaliseret i ejendommens markedspris.
Ad 9 Hvis forpagterne skal bære omkostningerne ved grundskylden, betyder det, at vurderingerne af landbrugene skal bygge på værdien som produktionsfaktor og ikke iblandet eventuelle herlighedsværdier.
Ad 10 Dispositionsretten er for landbrugeren det vigtigste.
Forslagsstillerne er af den opfattelse, at den næsten er ukrænkelig, så længe landets love og de økonomiske forpligtelser overholdes.
