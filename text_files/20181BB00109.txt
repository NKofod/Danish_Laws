Fremsat den 27. februar 2019 af Andreas Steenberg (RV), Sofie Carsten Nielsen (RV) og Morten Østergaard (RV) Forslag til folketingsbeslutning om afskaffelse af økonomisk sikkerhedsstillelse i ansøgningssager om familiesammenføring Folketinget pålægger regeringen at fremsætte lovforslag om at afskaffe kravet i udlændingelovens § 9, stk. 4, om, at en herboende ægtefælle eller samlever skal stille økonomisk sikkerhed på 100.000 kr. i sager om familiesammenføring.
Lovforslaget skal fremsættes inden udgangen af 2019.
Bemærkninger til forslaget Forslagsstillerne ønsker kravet om økonomisk sikkerhedsstillelse i sager om familiesammenføring afskaffet.
Med vedtagelsen af lovforslag nr.
L 231 i juni 2018 blev kravet om økonomisk sikkerhedsstillelse skærpet fra 50.000 til 100.000 kr. (2018-niveau), på trods af at flere organisationer vurderede, at skærpelsen ville skabe en strukturel forskelsbehandling af ansøgerne.
Forslagsstillerne deler synspunktet og finder det urimeligt, at familiesammenføring begrænses til de ressourcestærke.
Danske statsborgere skal kunne bo i Danmark med deres familier.
Derudover er ordningen uhensigtsmæssig dyr, og muligheden for at trække på garantien anvendes kun i ganske få sager.
En undersøgelse lavet af Ægteskab Uden Grænser i 2018 konkluderer, at kommunernes udgifter til administration af ordningen overgår det beløb, der trækkes fra bankgarantierne.
Blandt de ti største kommuner blev der i årene 2015-2017 i gennemsnit trukket 126 kr. om året for hver aktive garanti.
Samtidig udgjorde udgifter til administration 470 kr. pr. aktive konto.
Af bemærkningerne til L 231 fremgår bl.a., at formålet med forhøjelsen af beløbet er at sikre, at de pågældende familier ikke ligger det offentlige til byrde.
Der argumenteres med, at den økonomiske sikkerhedsstillelse skal dække eventuelle fremtidige offentlige udgifter.
Undersøgelsen fra Ægteskab Uden Grænser viser dog, at det kun er 1 ud af 300 garantier, der bliver brugt på årsbasis (»Undersøgelse af kommuners anvendelse af bankgarantien ved ægtefællesammenføring«, Ægteskab Uden Grænser, marts 2018).
Forslagsstillerne er enige i, at man skal kunne forsørge sin ægtefælle i sager om familiesammenføring.
Erfaringerne viser dog, at det skaber tilstrækkeligt incitament, at den tilflyttende ægtefælle ikke er berettiget til ydelser.
En økonomisk sikkerhedsstillelse er derfor overflødig og bringes sjældent i anvendelse.
Derudover kan en garantistillelse ikke i sig selv sikre, at en ægtefælle får en hurtig og vellykket integration i Danmark og hurtigt bliver selvforsørgende.
Integrationen styrkes ikke af en ekstra økonomisk forpligtelse for familien.
Integrationen og selvforsørgelsen fremmes snarere, ved at man er en del af en dansk familie, hvilket de øvrige krav for ægtefællesammenføring fokuserer på.
De gældende regler giver mulighed for i særlige tilfælde og efter en konkret vurdering af hensyn til familiens enhed at fravige kravet om økonomisk sikkerhedsstillelse.
Den fremherskende praksis er imidlertid, at kravet om økonomisk sikkerhedsstillelse fastholdes, og det giver ikke danske statsborgere tilstrækkelig adgang til familiesammenføring.
Forslagsstillerne ønsker derfor, at kravet om økonomisk sikkerhedsstillelse helt afskaffes.
Den lange og omstændelige sagsbehandling belaster familierne både økonomisk og følelsesmæssigt.
Det fremgår af udlændingeloven, at den økonomiske sikkerhedsstillelse kan nedsættes gradvis med i alt 40.000 kr., hvis ansøgeren har bestået danskprøven på henholdsvis A1-niveau og A2-niveau og en afsluttende prøve.
Den gradvise nedsættelse har til formål at øge incitamentet til, at den tilflyttende ægtefælle lærer dansk.
Men kravet om at bestå danskprøverne er et integreret vilkår.
Hvis man ønsker at have mulighed for at forlænge sin opholdstilladelse, skal A1 bestås inden for 6 måneder, og A2 bestås inden for 9 måneder.
 Kravet om økonomisk sikkerhedsstillelse rammer danske statsborgere og begrænser deres muligheder for at bo i Danmark med dem, de har valgt at dele livet med.
Skriftlig fremsættelse Andreas Steenberg (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om om afskaffelse af økonomisk sikkerhedsstillelse i ansøgningssager om familiesammenføring.
(Beslutningsforslag nr.
B 109) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
