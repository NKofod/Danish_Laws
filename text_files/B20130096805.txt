Bekendtgørelse om overvågning og bekæmpelse af visse smitsomme sygdomme hos akvatiske organismer1) I medfør af § 4, stk. 1, § 5, § 25, § 27, stk. 2, § 29, § 30, § 33, § 34, § 35, § 37, stk. 1, § 44, stk. 1, § 45, stk. 2, § 47, § 53, stk. 1, § 58, stk. 1, § 67 og § 70, stk. 3 i lov om hold af dyr, jf. lovbekendtgørelse nr. 873 af 29. juni 2013, fastsættes:
Kapitel 1 Anvendelsesområde og definitioner Anvendelsesområde § 1. Denne bekendtgørelse vedrører overvågning og bekæmpelse af eksotiske, jf. bilag 2, del I, ikke-eksotiske, jf. bilag 2, del II og nye sygdomme hos akvatiske organismer.
 § 2. Denne bekendtgørelse finder ikke anvendelse på:
1) akvatiske pryddyr, der opdrættes i ikke-kommercielle akvarier, 2) vildtlevende akvatiske organismer, der høstes eller fanges for direkte at indgå i fødevarekæden, eller 3) akvatiske organismer, der fanges med henblik på fremstilling af fiskemel, fiskefoder, fiske olie og lignende produkter.
 Stk. 2. § 4 og kapitel 4 finder ikke anvendelse på akvatiske pryddyr, der holdes hos dyrehandlere, i havecentre, havedamme, kommercielle akvarier eller grossister, og hvor der ikke er nogen direkte forbindelse mellem akvatiske pryddyr og naturlige vandområder.
 § 3. I denne bekendtgørelse forstås ved:
 1) »Eksotiske sygdomme«: Enhver sygdom opført i bilag 2, del I.
 2) »Ikke-eksotiske sygdomme«: Enhver sygdom opført i bilag 2, del II.
 3) »Ny sygdom«:
a) En alvorlig sygdom, som er identificeret for nylig, uanset om årsagen til den er fastslået eller ej, og som kan spredes inden for og mellem populationer, f.eks. ved handel med akvatiske organismer og/eller produkter fra akvatiske organismer, eller b) en allerede opført sygdom, som er identificeret hos en ny værtsart, der endnu ikke er opført som en modtagelig art som nævnt i bilag 2.
 4) »Akvakulturdyr«: Enhver akvatisk organisme, uanset dets udviklingstrin, herunder æg og sæd/mælke, der opdrættes på et akvakulturbrug eller i et område med opdræt af bløddyr, herunder akvatiske organismer, der har været vildtlevende og påtænkes anvendt på et akvakulturbrug eller i et område med opdræt af bløddyr.
 5) »Akvatiske organismer«:
a) fisk, der tilhører overklassen Agnatha og klasserne Chondrichtyes og Osteichtyes, b) bløddyr, der tilhører rækken Mollusca, og c) krebsdyr, der tilhører underrækken Crustacea.
 6) »Akvatiske pryddyr«: Akvatiske organismer, der udelukkende holdes, opdrættes eller markedsføres til prydformål.
 7) »Akvakultur«: Hold, opdræt eller dyrkning af akvatiske organismer, hvor der anvendes metoder, der skal øge produktionen af de pågældende organismer ud over, hvad det naturlige miljø giver mulighed for, og hvor organismerne forbliver en eller flere fysiske eller juridiske personers ejendom i alle opdrætnings- eller dyrkningsfaserne, indtil de er høstet.
 8) »Akvakulturbrug«: Ethvert sted, fysisk afgrænset område eller anlæg, der drives af en akvakulturvirksomhed, og hvor der opdrættes akvakulturdyr med henblik på omsætning, med undtagelse af steder, områder eller anlæg, hvor vildtlevende akvatiske organismer, der er høstet eller fanget med henblik på konsum, midlertidigt holdes fodertomme, mens de venter på at blive slagtet.
 9) »Andre anlæg med akvatiske organismer«: Andre anlæg end akvakulturbrug, hvor der holdes akvatiske organismer uden omsætning for øje og lystfiskersøer (put-and-tak fiskeri).
 10) »Akvakulturvirksomhed«: Ethvert offentligt eller privat foretagende, som med eller uden gevinst for øje udfører en hvilken som helst aktivitet i forbindelse med opdræt, hold eller dyrkning af akvakulturdyr.
 11) »Lystfiskersøer (put-and-take fiskeri)«: Damme eller anlæg, hvor populationen af akvatiske organismer opretholdes alene med henblik på lystfiskeri ved udsætning af akvakulturdyr, og fisk i lystfiskersøer må ikke fodres.
 12) »Den ansvarlige«: Den eller de personer, der ejer ét eller flere akvakulturbrug eller har til opgave at passe det eller dem, mod eller uden vederlag.
 13) »Opdræt«: Opdræt af akvakulturdyr på et akvakulturbrug eller i et område med opdræt af bløddyr.
 14) »Omsætning«: Salg eller anden overførsel, som finder sted mod eller uden vederlag, samt enhver form for flytning af akvakulturdyr.
 15) »Øget dødelighed«: Dødelighed, hvis årsag er ukendt, og som ligger markant over det niveau, der anses for normalt for det pågældende akvakulturbrug eller område med opdræt af bløddyr under de fremherskende forhold.
 16) »Kategori«: Opdeling af akvakulturbrug, -zoner og -segmenter i grupper (kategori I til V) alt efter sundhedsstatus i det pågældende område.
 17) »Akvakulturzone«: Et klart defineret geografisk område med et homogent hydrologisk system, som omfatter en del af et afvandingsområde fra vandløbenes kilder til en naturlig eller kunstig forhindring, der standser vandlevende dyrs vandring opstrøms fra de lavere liggende dele af afvandingsområdet, et helt afvandingsområde, inkl. deres udmunding i havet, idet afvandingsområderne er epidemiologisk forbundet via udmundingsområdet.
 18) »Akvakultursegment«: Et eller flere akvakulturbrug tilhørende samme biosikkerhedssystem og med en population af akvatiske organismer med en særlig sundhedsstatus med hensyn til en given sygdom.
 19) »Afspærringszone«: Et afspærringsområde omkring et inficeret akvakulturbrug, hvor der anvendes sygdomsbekæmpelsesforanstaltninger med henblik på at hindre spredning af sygdom.
 20) »Frivand«: Søterritoriet, vandløb, grøfter, kanaler, søer, mergelgrave, damme, tørvegrave og kunstigt anlagt vandhuller, lystfiskersøer og lignende.
 21) »Biproduktforordningen«: Europa-Parlamentets og Rådets forordning (EF) nr. 1069/2009 af 21. oktober 2009 om sundhedsbestemmelser for animalske biprodukter, som ikke er bestemt til konsum.
Kapitel 2 Kategorisering af sundhedsstatus § 4. Fødevarestyrelsen kan kategorisere Danmarks territorier og akvakulturbrug efter sundhedsstatus i kategorierne I til V i henhold til retningslinjerne i bilag 1, for de ikke-eksotiske sygdomme opført på bilag 2, del II.
 Stk. 2. Samtlige akvakulturbrug i en akvakulturzone eller -segment skal have opnået en given sundhedsstatus før akvakulturzonen eller -segmentet kan opnå denne status.
 Stk. 3. Oversigt over Danmarks kategorisering offentliggøres på Fødevarestyrelsens hjemmeside (www.fvst.dk) og i Det Centrale Husdyrsbrug Register.
Kapitel 3 Mistanke, offentligt tilsyn, konstatering og bekæmpelse Sygdomsanmeldelse ved mistanke § 5. Den, som i sin varetægt har akvatiske organismer, som er mistænkt for at være smittet med en eller flere af de i § 1 nævnte sygdomme, skal tilkalde en dyrlæge.
 Stk. 2. Den ansvarlige for akvatiske organismer af modtagelige arter, jf. bilag 2, i søer, damme eller andre anlæg med akvatiske organismer, der er beregnet til lystfiskersøer, eller hvor der holdes koldtvandsarter af prydfisk, som er mistænkt for at være smittet med en eller flere af de i § 1 nævnte sygdomme, skal tilkalde en dyrlæge.
Stk. 3. Den, der er ansvarlig for en virksomhed, der forarbejder akvakulturdyr med henblik på konsum, skal ved mistanke om forekomst af en eller flere af de i § 1 nævnte sygdomme, foretage anmeldelse til Fødevarestyrelsen med oplysning om akvakulturdyrenes oprindelse.
Anmeldelse skal ikke foretages, hvis akvakulturdyrene kommer fra et akvakulturbrug eller et område, der officielt vides at være inficeret med den pågældende sygdom.
Stk. 4. Transportører, ansatte ved laboratorier og andre fagfolk som i erhvervsmæssig øjemed kommer i kontakt med akvatiske organismer skal straks foretage anmeldelse til Fødevarestyrelsen ved mistanke om forekomst af en eller flere af de i § 1 nævnte sygdomme.
Anmeldelse skal ikke foretages, hvis akvakulturdyr kommer fra et akvakulturbrug eller et område, der officielt vides at være inficeret med den pågældende sygdom.
 § 6. Den ansvarlige for akvakulturbrug eller andre anlæg med akvatiske organismer skal, hvis der registreres en øget dødelighed hos de akvatiske organismer, straks tilkalde en dyrlæge eller indberette dette til Fødevarestyrelsen.
Offentligt tilsyn § 7. Ved mistanke om en sygdom, som nævnt i § 1, pålægger Fødevarestyrelsen akvakulturbruget og andre anlæg med akvatiske organismer et offentligt tilsyn.
Det offentlige tilsyn indebærer, at ejeren/brugeren af akvakulturbruget skal opfylde følgende krav:
1) Der skal foretages en opgørelse af bestanden af alle arter inden for hver produktionstype af akvatiske organismer.
For hver art og aldersgruppe skal der registreres, hvor mange akvatiske organismer, der allerede er døde, smittet eller mistænkt for at være smittet.
Den ansvarlige skal løbende ajourføre opgørelsen, så det fremgår, om der sker en ændring i populationen eller ny dødelighed i den periode, hvor der foreligger mistanke.
 2) Levende akvatiske organismer, æg eller sæd må ikke føres til eller fra akvakulturbruget uden tilladelse fra Fødevarestyrelsen.
 3) Døde akvatiske organismer eller slagteaffald må kun bortskaffes efter Fødevarestyrelsens anvisninger, jf. biproduktforordningen.
4) Foder, redskaber, genstande eller andre materialer, f.eks. affald, der kan tænkes at overføre sygdommen, må kun føres til eller fra akvakulturbruget med tilladelse fra Fødevarestyrelsen.
Såfremt tilladelsen gives, fastsætter Fødevarestyrelsen de foranstaltninger, der er nødvendige for at undgå smittespredning.
 5) Færdsel til og fra akvakulturbruget af mennesker, køretøjer eller transportmidler m.v. må kun finde sted efter tilladelse fra Fødevarestyrelsen.
 6) Køretøjer eller transportmidler, der efter tilladelse fra Fødevarestyrelsen forlader akvakulturbruget, jf. nr. 5, skal efterkomme de foranstaltninger Fødevarestyrelsen fastsætter for at undgå smittespredning, inden de forlader akvakulturbruget.
 7) Den ansvarlige for akvakulturbruget skal lade Fødevarestyrelsen foretage en epidemiologisk undersøgelse, jf. § 8, samt udtage prøver til laboratorieundersøgelser på DTU Veterinærinstituttet eller et andet af Fødevarestyrelsen hertil godkendt laboratorium.
 Stk. 2. Oplysningerne, som er nævnt i stk. 1, nr. 1, skal opbevares i mindst fem år, og skal på anmodning forevises Fødevarestyrelsen.
 Stk. 3. Foranstaltninger fastsat i medfør af stk. 1 ophæves først, når mistanke om sygdom er afkræftet.
 § 8. En epidemiologisk undersøgelse, foretaget i medfør af denne bekendtgørelse, omfatter angivelse af:
1) det tidsrum, hvori det er sandsynligt, at sygdommen har været til stede på akvakulturbruget, 2) oplysninger om den mulige kilde til sygdommen på akvakulturbruget og identifikation af andre akvakulturbrug og andre anlæg med akvatiske organismer, som kan være smittet, 3) oplysninger om akvatiske organismer, æg, sæd, køretøjer, materiale eller personer, der kan have overført smitstoffer til eller fra de pågældende akvakulturbrug, og 4) oplysninger om eventuelle forekomster af sygdomsbærere og disses udbredelse.
Stk. 2. Fremgår det af den epidemiologiske undersøgelse, at sygdommen kan være indført fra en anden akvakulturzone eller -segment, et andet kystområde, overført til en anden akvakulturzone eller -segment eller et andet kystområde som følge af kontakt med akvatiske organismer, æg, sæd, dyr, køretøjer, personer eller på nogen anden måde, skal akvakulturbrugene i disse akvakulturzoner eller -segmenter og kystområder betragtes som akvakulturbrug under mistanke, og de i § 7 omhandlede foranstaltninger finder anvendelse.
Såfremt sygdommen bekræftes finder de i § 13 omhandlede foranstaltninger anvendelse.
 § 9. Fødevarestyrelsen kan pålægge akvakulturbrug og andre anlæg med akvatiske organismer i akvakulturzonen omkring det mistænkte akvakulturbrug et offentligt tilsyn, jf. § 7.
Stk. 2. Fødevarestyrelsen kan påbyde, at akvakulturbrug og andre anlæg med akvatiske organismer nævnt i stk. 1, skal underkastes undersøgelser for sygdommen.
Undersøgelserne skal ske efter Fødevarestyrelsens anvisninger.
 § 10. Offentligt tilsyn pålagt i henhold til § 7 ophæves af Fødevarestyrelsen, når mistanken er afkræftet.
Konstatering af smitte § 11. Akvatiske organismer i akvakulturbrug og andre anlæg med akvatiske organismer eller frivandsområder anses som smittet med en af de i § 1 nævnte sygdomme, når Fødevarestyrelsen på baggrund af kliniske tegn eller laboratoriemæssige undersøgelser foretaget på DTU Veterinærinstituttet eller et andet af Fødevarestyrelsen hertil godkendt laboratorium konkluderer, at de akvatiske organismer er inficeret med en af de i § 1 nævnte sygdomme.
 § 12. Efter konstatering af smitte med en af de i § 1 nævnte sygdomme, kategoriseres sundhedsstatussen i akvakulturbrug eller andre anlæg med akvatiske organismer, som kategori V (inficeret) for den pågældende sygdom.
Bekæmpelse § 13. Når et akvakulturbrug er konstateret smittet, jf. § 11, pålægger Fødevarestyrelsen akvakulturbruget et offentligt tilsyn.
Det offentlige tilsyn kan, udover foranstaltningerne nævnte i § 7, omfatte følgende foranstaltninger og restriktioner:
 1) Alle akvakulturdyr skal fjernes efter en plan godkendt af Fødevarestyrelsen.
 2) Alle opdrætsfaciliteter på akvakulturbruget skal tømmes for vand, rengøres og desinficeres efter Fødevarestyrelsens anvisninger.
 3) Alle levende akvakulturdyr skal aflives og destrueres under Fødevarestyrelsens tilsyn i overensstemmelse med biproduktforordningen, jf. dog stk. 2 og 3.
 4) Udstyr og materialer, der kan være kontamineret efter fjernelse af akvakulturdyr, æg og sæd, skal hurtigst muligt renses og desinficeres i overensstemmelse med Fødevarestyrelsens instrukser, således at enhver risiko for, at smitstoffet spredes eller overlever, fjernes.
 5) Den ansvarlige for akvakulturbruget skal lade Fødevarestyrelsen udtage prøver til laboratorieundersøgelser på DTU Veterinærinstituttet eller et andet af Fødevarestyrelsen hertil godkendt laboratorium.
 Stk. 2. Fødevarestyrelsen kan give tilladelse til aflivning med henblik på omsætning eller forarbejdning til konsum, såfremt der er tale om akvakulturdyr som:
1) har nået handelsstørrelse, og 2) som ikke viser nogen kliniske sygdomstegn.
 Stk. 3. Ved konstatering af ikke-eksotiske sygdomme kan Fødevarestyrelsen tillade, at klinisk sunde akvakulturdyr når handelsstørrelsen inden de slagtes til konsum.
 Stk. 4. Fødevarestyrelsen foretager endvidere en epidemiologisk undersøgelse, jf. § 8.
 § 14. Genindsættelse af ny bestand i akvakulturbruget må kun ske efter skriftlig tilladelse fra Fødevarestyrelsen, der gives efter:
1) kontrol af tilfredsstillende udført rengøring og desinfektion, og 2) efter en periode, som Fødevarestyrelsen fastsætter, som sikkerhed for at smitstoffet og andre eventuelle infektioner i afvandingsområdet er udryddet.
 § 15. Fødevarestyrelsen kan påbyde den ansvarlige for akvatiske organismer i søer, damme eller andre anlæg med akvatiske organismer, der er beregnet til lystfiskeri, eller hvor der holdes prydfisk, som er mistænkt eller angrebet med en sygdom nævnt i § 1, foranstaltninger som nævnt i §§ 13-14 for at hindre smittespredningen.
 § 16. Fødevarestyrelsen ophæver det offentlige tilsyn pålagt i henhold til §§ 7 og 13, når foranstaltningerne i §§ 13-15 er gennemført.
Afspærringszone § 17. Når et akvakulturbrug konstateres smittet med en af de i § 1 nævnte sygdomme, opretter Fødevarestyrelsen en afspærringszone omkring det inficerede brug.
 Stk. 2. Akvakulturbrug indenfor afspærringszonen pålægges et offentligt tilsyn, jf. §§ 7 og 13.
 Stk. 3. Indenfor afspærringszonen må udsætning af akvatiske organismer til frivand, flytning af akvatiske organismer, indenfor, fra eller til afspærringszonen, kun ske efter tilladelse fra Fødevarestyrelsen.
 § 18. Afspærringszonen kan tidligst ophæves, når der er gennemført laboratorieundersøgelser med negativt resultat for den pågældende sygdom på prøver udtaget i zonen.
 § 19. Under bekæmpelse af en ikke-eksotisk sygdom kategoriseres sundhedsstatussen i akvakulturzonen som kategori IV (udryddelsesprogram) for den pågældende sygdom, jf. dog stk. 2.
 Stk. 2. Akvakulturbrug kan, når foranstaltningerne i §§ 7 og 13 er gennemført, kategoriseres som kategori II.
Kapitel 4 Risikobaseret overvågning § 20. Fødevarestyrelsen udarbejder retningslinjer for en risikobaseret dyresundhedsovervågning for smitsomme sygdomme hos akvatiske organismer.
 Stk. 2. Retningslinjerne for den risikobaserede dyresundhedsovervågning offentliggøres på Fødevarestyrelsens hjemmeside (www.fvst.dk).
 Stk. 3. Frekvensen af dyresundhedsovervågning fastsættes i henhold til de nævnte retningslinjer, jf. stk. 1.
 § 21. Fødevarestyrelsen sikrer, at der foretages en risikobaseret dyresundhedsovervågning af alle akvakulturbrug.
 Stk. 2. Fødevarestyrelsen udfører sundhedskontrolbesøg og kontrol af smitteforebyggende foranstaltninger (inspektioner) på akvakulturbrug, herunder foretages obduktion og udtagning af prøver til laboratoriemæssige undersøgelser.
 Stk. 3. Efter tilladelse fra Fødevarestyrelsen kan sundhedskontrolbesøg foretages af den til akvakulturbruget tilknyttede dyrlæge.
Kapitel 5 Vaccination § 22. Det er ikke tilladt at vaccinere mod de i § 1 nævnte sygdomme, jf. dog stk. 2.
 Stk. 2. Fødevarestyrelsen kan give tilladelse til vaccination mod de i § 1 nævnte sygdomme.
Kapitel 6 Udgifter og erstatning § 23. Udgifter til udførelse af foranstaltninger truffet i medfør af denne bekendtgørelse og erstatning afholdes efter reglerne i bekendtgørelse om udgifter og erstatning ved bekæmpelse og forebyggelse af husdyrsygdomme.
 Stk. 2. Andre udgifter end de i stk. 1 nævnte, er Fødevarestyrelsen uvedkommende.
Kapitel 7 Straffebestemmelser og ikrafttræden § 24. Med bøde straffes den, der:
1) overtræder §§ 5-7, § 13, stk. 1, § 14, § 17, stk. 3 eller § 22, stk. 1, eller 2) tilsidesætter vilkår i henhold til § 22, stk. 2.
 Stk. 2. Straffen kan stige til fængsel i indtil to år, hvis den ved handlingen eller undladelsen skete overtrædelse er begået med fortsæt eller grov uagtsomhed og der ved overtrædelsen er:
1) forvoldt skade på mennesker eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 25. Bekendtgørelsen træder i kraft den 1. august 2013.
 Stk. 2. Samtidig ophæves bekendtgørelse nr. 1218 af 12. december 2008 om overvågning og bekæmpelse af visse smitsomme sygdomme hos akvatiske organismer og bekendtgørelse nr. 780 af 15. oktober 1997 om kontrol med overførbare sygdomme hos toskallede bløddyr.
Fødevarestyrelsen, den 18. juli 2013 P.V.V.  John Larsen / Marianne Marer Bilag 1 Opdeling af sundhedsstatus for akvakulturzoner og -segmenter i kategorierne I-V Opdeling af sundhedsstatus sker for hver af de ikke-eksotiske sygdomme.
Bilag 2 Sygdomme opført på lister Del I Eksotiske sygdomme Del II Ikke-eksotiske sygdomme 1) Bekendtgørelsen gennemfører dele af Rådets Direktiv (EF) nr. 88 af 24. oktober 2006 om dyresundhedsbestemmelser for akvakulturdyr og produkter heraf og om forebyggelse og bekæmpelse af visse sygdomme hos vanddyr (EU-Tidende 2006, L 328, s. 14-56), som ændret ved Kommissionens direktiv 2008/53/EF af 30. april 2008 (EU-Tidende 2008, L 117, s. 27) og Kommissionens gennemførelsesdirektiv 2012/31/EU af 25. oktober 2012 (EU-Tidende 2012, L 297, s. 26).
