Skriftlig fremsættelse (5. oktober 2016) Udlændinge-, integrations- og boligministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v., lov om leje af almene boliger og lov om friplejeboliger (Effektivisering af den almene boligsektors drift, forsøg med varmeregnskaber m.v.) (Lovforslag nr.
L 10) Det er afgørende, at den almene sektor bliver drevet effektivt og billigst muligt, således at der kan skabes rum til, at huslejerne kan holdes i ro eller reduceres til gavn for lejerne.
I forlængelse heraf er der i juni 2016 indgået aftale mellem regeringen, BL  Danmarks Almene Boliger og KL om et nationalt måltal for effektiviseringer i den almene sektor.
Det er aftalt, at driften af den almene boligsektor frem mod 2020 skal effektiviseres med 1,5 mia. kr.
Lovforslaget indeholder en række initiativer, der kan styrke fokus på en forbedring af driften og som sammen med den indsats, der skal ydes af boligorganisationer og kommuner kan medvirke til, at det aftalte effektiviseringsmål kan opfyldes.
Herudover indeholder forslaget hjemmel til forsøg med varmeregnskaber.
 En fuld opfyldelse af måltallet vil medføre en afdæmpet huslejeudvikling og dermed afledte konsekvenser for udgifter til individuel boligstøtte, som skønsmæssigt indebærer en reduktion på 400 mio. kr. årligt, heraf 130 mio. kr. i kommunale mindreudgifter (2016-pl).
 Forslagene om effektivisering af den almene sektors drift skønnes samlet ikke at medføre nogen administrativ merbelastning i kommunerne.
 Lovforslaget skønnes ikke at have administrative konsekvenser for erhvervslivet eller borgerne og skønnes ikke at have miljømæssige konsekvenser.
 Forslaget vurderes at være i overensstemmelse med Kommissionens afgørelse af 20. december 2011 om kompensation til virksomheder, der har fået overdraget at udføre tjenesteydelser af almindelig økonomisk interesse og indeholder ikke EU-retlige aspekter herudover.
 Lovforslaget foreslås at træde i kraft den 1. januar 2017.
 Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
