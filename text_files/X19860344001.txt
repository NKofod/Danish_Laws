 Meddelt Undervisningsministeriet, at ATP anser lærere ved  

 fritidsundervisningen for ansat af de enkelte oplysningsforbunds  

 lokalafdelinger.
 Herved er lagt vægt på, at afdelingerne ansætter og afskediger  

 lærerne, samt udøver en arbejdsgivers normale instruktionsbeføjelse, at  

 kommunerne kan kræve et udbetalt tilskud til lærernes timeløn tilbagebetalt  

 fra afdelingerne, såfremt tilskudsbetingelserne viser sig ikke at være  

 opfyldt, og at ATP i tilfælde af manglende indbetaling af ATP-bidrag må rette  

 sit krav imod afdelingerne.
 ATP har imidlertid intet at indvende imod, at kommunerne tilbageholder  

 og indbetaler lærernes ATP-bidrag, når blot indbetalingen sker via de enkelte  

 lokalafdelingers eget arbejdsgivernummer.
 Ved skrivelse af 25. juni 1981 bad Undervisningsministeriet ATP om en  

 udtalelse over spørgsmålet, om indbetaling af ATP-bidrag for lærere ved  

 fritidsundervisningen skal ske via oplysningsforbundene eller de pågældende  

 kommuner.
 Ifølge ATP-lovens § 17, stk. 1, påhviler det arbejdsgiveren at  

 tilbageholde medlemmets del af bidraget ved lønudbetaling og indbetale det  

 samlede bidrag til Arbejdsmarkedets tillægspension.
Ifølge de til sagen foreliggende oplysninger er det Oplysningsforbundenes  

 enkelte lokalafdelinger, der har retten til at udøve en arbejdsgivers normale  

 beføjelser over for sine lønmodtagere.
Det er således afdelingerne, der  

 ansætter og afskediger lærerne, ligesom det også er afdelingerne, der udøver  

 en arbejdsgivers normale instruktionsbeføjelse over for lærerne.
Det er  

 derfor ATP's opfattelse, at det er lokalafdelingerne, der er arbejdsgivere i  

 forhold til de hos dem ansatte lærere.
I Undervisningsministeriets brev henvises til kap.
III i ministeriets  

 cirkulære af 31. august 1977 om medlemskab af Arbejdsmarkedets Tillægspension  

 for lærere m.fl. ved de under Undervisningsministeriet hørende institutioner  

 (lærercirkulæret) samt til fritidslovens regler om udbetaling af timeløn til  

 lærere.
ATP skal hertil bemærke, at begrebet »den lønudbetalende  

 myndighed« ikke findes i ATP-loven.
Derimod er begrebet anvendt dels i  

 Arbejdsministeriets bekendtgørelse nr. 198 af 1. juli 1965 om optagelse af  

 tjenestemænd m.fl. i ordningen, dels i det tidligere nævnte lærercirkulære.  

 Fælles for bekendtgørelse og cirkulæret er, at de i overvejende grad  

 regulerer offentligt ansatte lønmodtageres ATP-mæssige tilhørsforhold.
Det  

 forekommer derfor også naturligt at henvise til den lønudbetalende myndighed,  

 når reglerne om tilbageholdelse, indbetaling m.v. beskrives.
Efter ATP's  

 opfattelse er der ikke hermed taget stilling til, at de lønudbetalende  

 myndigheder - i forhold til private arbejdsgivere - generelt skal varetage  

 pligten til at tilbageholde og indbetale lærernes ATP-bidrag.
Det fremgår af fritidsloven, at staten og kommunerne yder 2/3 af lærernes  

 timeløn som tilskud til afdelingerne, og at kommunerne kan kræve udbetalt  

 timeløn tilbagebetalt fra afdelingerne, såfremt tilskudsbetingelserne ikke  

 viser sig at være opfyldte.
Disse regler forudsætter, at afdelingerne - og  

 ikke kommunerne - er arbejdsgivere i forhold til lærerne, og at afdelingerne  

 som følge heraf hæfter for lærernes løn.
At kommunerne ifølge fritidsloven  

 varetager lønudbetalingen, fritager således ikke oplysningsforbundene for  

 deres sædvanlige pligter som arbejdsgivere.
I tilfælde af manglende  

 indbetaling af ATP-bidrag, er det afdelingerne, ATP (principielt) må rette  

 sit krav mod og i givet fald anmode fogeden om at gøre udlæg hos.
ATP har imidlertid intet at indvende mod, at det er kommunerne, der  

 (fortsat) tilbageholder lærernes ATP-bidrag ved lønudbetalingen.
ATP er enig  

 i, at dette må anses for den mest praktiske løsning på problemet.
ATP må dog  

 som en forudsætning herfor kræve, at de tilbageholdte bidrag ikke indbetales  

 via kommunernes egne SE-numre, men f.eks. med en  

 »ATP-serviceadresse« hos kommunerne, således at det fremgår, hvem  

 der er arbejdsgiver i forhold til de pågældende lærere.
 ATP skal også i den forbindelse pege på det forhold, at såfremt en lærer  

 både er ansat ved en af oplysningsforbundenes lokalafdelinger og samtidig  

 ansat i den pågældende kommune, er vedkommende lærer ansat hos to  

 arbejdsgivere, der begge skal beregne og indbetale ATP-bidrag.
