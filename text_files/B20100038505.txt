Kapitel 1   Anvendelsesområdet Kapitel 2   Ansøgning om beskyttelse Kapitel 3   Behandlinger Kapitel 4   Vinbetegnelsen Kapitel 5   Geografiske betegnelser Kapitel 6   Ind- og udgangsbøger Kapitel 7   Straffebestemmelser Kapitel 8   Ikrafttrædelse Bilag 1 Bekendtgørelse om tilvirkning af vin1) I medfør af § 17, stk. 1, § 37, stk.1, § 49, stk. 1 og § 60, stk. 3 i lov nr. 526 af 24. juni 2005 om fødevarer fastsættes:
Kapitel 1 Anvendelsesområdet § 1. Denne bekendtgørelse omfatter regler om ansøgning, godkendelse, beskyttelse, kontrol samt bestemmelser om mærkning af vin.
Kapitel 2 Ansøgning om beskyttelse § 2. Ansøgning om registrering af en oprindelsesbetegnelse eller en geografisk betegnelse i henhold til Rådets forordning (EF) nr. 1234/20072) om fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen) art. 118f, stk. 2 skal indsendes til Fødevarestyrelsen, Mørkhøj Bygade 19, 2860 Søborg.
 § 3. Ansøgning om ændring af produktspecifikationerne til en beskyttet oprindelsesbetegnelse eller geografisk betegnelse, som er registreret i henhold til § 2, skal indsendes til Fødevarestyrelsen, Mørkhøj Bygade 19, 2860 Søborg.
 § 4. Indsigelser i henhold til Rådets forordning (EF) nr. 1234/2007 (fusionsmarkedsordningen) art. 118f, stk. 3 skal indsendes til Fødevarestyrelsen, Mørkhøj Bygade 19, 2860 Søborg.
Kapitel 3 Behandlinger § 5. De behandlinger, der er omhandlet i del D, punkt 4, i bilag XVa til Rådets forordning (EF) nr. 1234/2007 (fusionsmarkedsordningen) samt i Kommissionens forordning (EF) nr. 606/2009 af 10. juli 2009 om gennemførelsesbestemmelser til Rådets forordning (EF) nr. 479/2008 for så vidt angår kategorier af vinavlsprodukter, ønologiske fremgangsmåder og restriktioner i forbindelse hermed bilag I D, punkt 5 skal anmeldes til fødevareregionen.
 § 6. De behandlinger, der er omhandlet i del D, punkt 1, i bilag XVa til Rådets forordning (EF) Nr. 1234/2007 (fusionsmarkedsordningen) kan foretages i flere arbejdsgange, hvis en sådan fremgangsmåde giver et bedre slutprodukt.
Kapitel 4 Vinbetegnelsen § 7. De i Rådets forordning (EF) nr. 1234/2007 (fusionsmarkedsordningen) bilag XIb anførte kategorier af vinavlsprodukter er forbeholdt de deri anførte produkter og skal i alle handelsled benyttes som betegnelse for produkterne.
Stk. 2. Udover de i stk. 1 nævnte kategorier, kan betegnelsen vin anvendes, hvis 1) den er ledsaget af navnet på en frugt i form af et sammensat navn til at markedsføre produkter, der er fremstillet ved gæring af andre frugter end druer, eller 2) den er en del af et sammensat navn.
 Stk. 3. Enhver forveksling med produkter, der svarer til vinkategorierne i stk. 1, skal undgås.
Kapitel 5 Geografiske betegnelser3) § 8. I Danmark er følgende geografiske områder registreret for vin med geografisk betegnelse:
1) Bornholm 2) Fyn 3) Jylland 4) Sjælland.
 Stk. 2. Områderne inkluderer omkringliggende øer naturligt henhørende til et af de i stk. 1, nr. 1)-4) angivne områder.
§ 9. Et parti vin kan mærkes med de i § 8, stk. 1, nævnte geografiske betegnelser, hvis vinen 1) er produceret udelukkende af druer, der er høstet indenfor ét af de geografiske områder, der er nævnt i § 8, stk. 1, 2) har et naturligt alkoholindhold på mindst 6 %, 3) har et syreindhold på minimum 4 g/l og 4) er vurderet til at være af en tilfredsstillende organoleptisk kvalitet, jf. § 10.
§ 10. En vins organoleptiske kvalitet vurderes på baggrund af en bedømmelse udført af et panel.
Panelet godkendes af fødevareregionen ud fra de vilkår, der fremgår af bilag 1.
 Stk. 2. Den i stk. 1 nævnte bedømmelse kan tillige foretages af et panel i et andet EU-land under forudsætning af, at bedømmelsen sker i overensstemmelse med nationale bestemmelser i det pågældende EU-land, og at panelets virke er under kontrol af de nationale myndigheder i EU-landet.
Kapitel 6 Ind- og udgangsbøger § 11. I henhold til Kommissionens forordning (EF) nr. 436/2009 af 26. maj 2009 om gennemførelsesbestemmelser til Rådets forordning (EF) nr. 479/2008 for så vidt angår fortegnelsen over vindyrkningsarealer, de obligatoriske anmeldelser og indsamlingen af oplysninger til overvågning af markedet, dokumenter, der ledsager vinprodukter ved transport, og ind- og udgangsbøger i vinsektoren kan ind- og udgangsbøger for handlende, der ikke foretager nogen af de behandlinger, som er nævnt i Kommissions forordning (EF) nr. 436/2009 art. 41, stk. 1, eller nogen ønologisk behandling, bestå af samtlige ledsagedokumenter.
Kapitel 7 Straffebestemmelser § 12. Med bøde straffes den, der overtræder §7 og § 9.
Stk. 2. Straffen kan stige til fængsel i indtil 2 år, hvis overtrædelsen er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor eller 2) opnået eller tilsigtet opnået en økonomisk fordel for den pågældende selv eller for andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens kap. 5.
Kapitel 8 Ikrafttrædelse § 13. Bekendtgørelsen træder i kraft den 18. april 2010.
 Stk. 2. Samtidig ophæves bekendtgørelse nr. 582 af 6. juni 2007 om tilvirkning af vin samt Anordning nr. 17 af 22. januar 1930 om Frugtvin og Rosinvin.
Ministeriet for Fødevarer, Landbrug og Fiskeri, den 9. april 2010 Annelise Fenger / Nina Læssø Jakobsen Bilag 1 Betingelser for godkendelse af et panel til bedømmelse af den organoleptiske kvalitet af vin 1) Et panel til bedømmelse af den organoleptiske kvalitet af vin godkendes på følgende betingelser:
a) Panelet arbejder efter dokumenterede, systematiske procedurer, der er internationalt anerkendte, og som udelukker enhver forskelsbehandling, b) panelets leder skal kunne dokumentere de nødvendige kompetencer til at varetage ansvaret for et bedømmelsespanel, og c) panelets medlemmer skal have tilstrækkelig kompetence til bedømmelse af den organoleptiske kvalitet af vin.
 2) Ansøgning om godkendelse af et panel til bedømmelse af den organoleptiske kvalitet af vin fremsendes til fødevareregionen bilagt den nødvendige dokumentation for, at betingelserne i stk. 1 er opfyldt, herunder:
 a) En beskrivelse af panelets arbejdsprocedurer, herunder oplysninger om:
1)Det anvendte bedømmelsessystem, 2)panelets størrelse og procedure for udvælgelse af panelmedlemmer, 3)procedurer til sikring af, at der ikke sker forskelsbehandling, 4)krav til panelmedlemmernes uddannelse, samt 5)oplysning om hvilken dokumentation, der anvendes for bedømmelsen.
b) dokumentation for, at det anvendte bedømmelsessystem er internationalt anerkendt, c) dokumentation for, at panelets leder har de nødvendige kompetencer til at varetage ansvaret for et bedømmelsespanel, samt d) en arbejdsplan for panelet der sikrer, at fødevareregionen har mulighed for at kontrollere panelets virke.
 1) Bekendtgørelsen supplerer og indeholder desuden visse bestemmelser fra Rådets forordning 1234/2007 af 22. oktober 2007 om en fælles markedsordning for landbrugsprodukter og om særlige bestemmelser for visse landbrugsprodukter (EU-tidende L 299, s. 1), senest ændret ved Rådets forordning (EF) nr. 491/2009 af 25. maj 2009 (EU-tidende L 154, s.1), Kommissions forordning (EF) nr. 436/2009 af 26. maj 2009 (EU-tidende L 128, s. 15) om gennemførelsesbestemmelser til Rådets forordning (EF) nr. 479/2008 (EU-tidende L 148, s. 1) for så vidt angår fortegnelsen over vindyrkningsarealer, de obligatoriske anmeldelser og indsamlingen af oplysninger til overvågning af markedet, dokumenter, der ledsager vinprodukter ved transport, og ind- og udgangsbøger i vinsektoren, og Kommissions forordning (EF) nr. 606/2009 af 10. juli 2009 (EU-tidende L 193, s. 1) om gennemførelsesbestemmelser til Rådets forordning (EF) nr. 479/2008 for så vidt angår kategorier af vinavlsprodukter, ønologiske fremgangsmåder og restriktioner i forbindelse hermed.
 2) Rådets forordning (EF) nr. 1234/2007 er senere ændret ved Rådets forordning (EF) nr. 491/2009 af 25. maj 2009. Sidstnævnte forordning er en indarbejdelse af bestemmelserne i Rådets forordning (EF) nr. 479/2008 af 29. april 2008 i Rådets Forordning (EF) nr, 1234/2007 (fusionsmarkesordningen). De bestemmelser i Rådets forordning (EF) nr. 1234/2007, der henvises til i denne bekendtgørelse, fremgår således af ændringsforordning (EF) nr. 491/2009.
3) § 9-10 finder kun anvendelse for de i § 8 fastsatte geografiske betegnelser.
De geografiske betegnelser i § 8 finder anvendelse i henhold til denne bekendtgørelse indtil 31. december 2011. Nye og eksisterende geografiske betegnelser, som beskyttes i henhold til Rådsforordning (EF) nr. 1234/2007 art. 118i og art. 118s, skal kontrolleres efter forordningens bestemmelser samt de øvrige bestemmelser i denne bekendtgørelse.
