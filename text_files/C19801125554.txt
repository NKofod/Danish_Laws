 Den 10. januar 1980 fremsendte jeg til underretning og eventuel  

 foranstaltning et eksemplar af de retningslinier, som Indenrigsministeriet  

 har udsendt til udskrivningskredsene om bødestørrelser i sager vedrørende  

 værnepligtiges udeblivelse fra session.
 Justitsministeriet har nu sendt en skrivelse fra Indenrigsministeriet, der  

 bl.a. har henledt opmærksomheden på, at politiet og anklagemyndigheden visse  

 steder ikke har kendskab til disse retningslinier.
 Idet jeg vedlægger et eksemplar af retningslinierne skal jeg derfor anmode  

 om, såfremt det ikke allerede måtte være sket, at alle politikredsene gøres  

 bekendt med de omhandlede retningslinier. (Gengivet nedenfor - red.).
 Retningslinier for udskrivningskredsens reaktioner i sager vedrørende  

 værnepligtiges udeblivelse fra session.
 1. Førstegangsudeblivelse:
 Udebliver en værnepligtig fra session, anmoder udskrivningskredsen ham  

 skriftligt om inden 7 dage at rette henvendelse (gerne telefonisk) til  

 kredsen og redegøre for baggrunden for udeblivelsen.
Henvender den værnepligtige sig inden fristens udløb, aftaler kredsen en  

 ny sessionsdato med ham.
Om muligt tilsendes der ham nyt sessionsbrevkort med  

 angivelse af den nye sessionsdato og eventuelt nyt sessionssted.
Såfremt den  

 værnepligtige møder op på denne session, foretages der ikke videre i sagen.
 Henvender den værnepligtige sig ikke inden fristens udløb eller udebliver  

 han fra den nye sessionsdag, forelægger kredsen ham en bøde på 300 kr., jfr.  

 værnepligtslovens § 42, stk. 2.
 Undlader den værnepligtige at betale den forelagte bøde, anmodes politiet  

 om at indlede sag mod ham.
 Bødekrav kan frafaldes, såfremt den værnepligtige efter kravets  

 fremsættelse giver møde, og omstændighederne taler herfor.
 2. Gentagne udeblivelser:
 Ved yderligere udeblivelser anmodes politiet om at rejse tiltale, idet  

 udskrivningskredsen indstiller, at der nedlægges påstand om en bøde, der -  

 efter en konkret vurdering i hvert enkelt sag - normalt svarer til en  

 fordobling af den sidst ikendte bøde.
 3. Tvangsmæssig fremstilling af værnepligtige for  

 sessionen:
 Er en værnepligtig uden lovligt forfald udeblevet 3 gange fra session,  

 søges han fremstillet ved politiets foranstaltning, jfr. værnepligtslovens §  

 20.
 Til samtlige statsadvokater.
