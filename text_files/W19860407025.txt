Styrelsen stadfæstede Grundejernes Investeringsfonds afgørelse,  

 hvorefter ejeren af ejendommen ikke kunne få fritagelse for afsætning af  

 beløb i henhold til boligreguleringslovens § 18 b for et erhvervsareal på 185  

 m2, som udgjorde et møntvaskeri med lager og fyrrum, beliggende i ejendommens  

 stueetage.
Styrelsen lagde vægt på, at erhvervslokalerne var en integreret  

 del af ejendommen.
 I skrivelse af 9. oktober 1986 har De som advokat for N.N. klaget over  

 Grundejernes Investeringsfonds afslag på ansøgning i medfør af  

 boligreguleringslovens § 18 c om fritagelse for bindingspligt for en del af  

 Deres klients ejendom matr.nr. 140 a, Assens bygrunde, 5610 Assens.
 Det fremgår af sagen, at Grundejernes Investeringsfond som begrundelse for  

 afslaget har anført, at der ikke er tale om en selvstændig bygning, der  

 udelukkende anvendes til erhverv.
 I Deres henvendelse hertil har De bemærket, at de omhandlede  

 erhvervslokaler efter Deres opfattelse er adskilt fra beboelsesandelen, idet  

 adgangen til erhvervslokalerne sker via en tilstødende ejendom.
 Det fremgår af boligreguleringslovens § 18 c, at Grundejernes  

 Investeringsfond kan fritage ejerne af en ejendom for afsætning efter § 18 b  

 for den del af ejendommen, der udelukkende anvendes til andet end beboelse.
Det fremgår endvidere af Boligstyrelsens cirkulære af 24. maj 1984 om  

 fritagelse for bindingspligten til Grundejernes Investeringsfond, at  

 udgangspunktet for overvejelse om eventuel dispensation for bindingspligten  

 for den del af ejendommen, der udelukkende anvendes til andet end beboelse  

 er, at der ikke herved sker tilsidesættelse af væsentlige lejerinteresser.  

 Der må derfor lægges afgørende vægt på, at det sikres, at der i en ejendom  

 med beboelseslejligheder afsættes tilstrækkelige midler til at sikre  

 vedligeholdelsen af ejendommen.
Hovedkriteriet for om der kan dispenseres bør  

 derfor være om de arealer, der anvendes til andet end beboelse, er beliggende  

 på en sådan måde i forhold til beboelsen, at det ikke vil komme  

 beboelseslejlighederne til skade, såfremt den vedligeholdelse som er forudsat  

 i bindingsreglerne ikke finder sted for disse arealer.
Som et eksempel på tilfælde hvor der kan gives dispensation nævnes en  

 erhvervsvirksomhed, der er beliggende på et matr.nr. sammen med nogle  

 udlejningsboliger, men hvor erhvervsvirksomhedens lokaler bygningsmæssigt er  

 adskilt fra boligerne og af en hel anden type f.eks. lagerlokaler eller  

 værksteder.
Det må dog forudsættes, at erhvervslokalerne har et vist  

 betydeligt omfang i forhold til det øvrigt areal.
 I denne anledning skal Boligstyrelsen meddele, at man ikke har fundet  

 grundlag for at ændre Grundejernes Investeringsfonds afgørelse, hvorefter  

 Deres klient som ejer af ejendommen matr.nr. 140 a Assens bygrunde ikke kan  

 få fritagelse for afsætning på den i § 18 b i boligreguleringsloven nævnte  

 konto for et erhvervsareal på 185 m2, som udgør møntvask med sæbelager og  

 fyrrum beliggende i ejendommens stueetage.
 Boligstyrelsen har herved lagt vægt på, at de pågældende erhvervslokaler  

 er en integreret del af ejendommen.
 Grundejernes Investeringsfond er herfra orienteret om ovenstående.
