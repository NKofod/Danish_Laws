Fremsat den 13. november 2019 af Pernille Skipper (EL), Eva Flyvholm (EL), Jette Gottlieb (EL), Peter Hvelplund (EL), Henning Hyllested (EL), Christian Juhl (EL), Rosa Lund (EL), Rune Lund (EL), Søren Egge Rasmussen (EL), Jakob Sølvhøj (EL), Søren Søndergaard (EL), Victoria Velasquez (EL) og Mai Villadsen (EL) Forslag til folketingsbeslutning om kommunalbestyrelses- og regionsrådsmedlemmers vederlag ved orlov Folketinget pålægger regeringen inden udgangen af folketingsåret 2019-20 at ændre de nødvendige regler, således at kommunalbestyrelsesmedlemmers og regionsrådsmedlemmers ret til vederlag ved orlov på grund af ferie, studier eller lignende kommer til at svare til de regler, der gælder for folketingsmedlemmer.
Bemærkninger til forslaget Beslutningsforslaget er en genfremsættelse af beslutningsforslag nr.
B 22 (om kommunalbestyrelses- og regionsrådsmedlemmers vederlag ved orlov), folketingsåret 2015-16. Der henvises til www.folketingstidende.dk, Folketingstidende 2015-16, tillæg A, B 22 som fremsat, betænkning over B 22 og tillæg F, møde 31 kl. 15.43 og møde 40 kl. 14.41.
Baggrund for forslaget Både kommunalbestyrelses- og regionsrådsmedlemmer har ret til at modtage vederlag ved orlov i en uafbrudt periode på 3 måneder, selv om orloven ikke vedrører f.eks. sygdom, pasning af syge nærtstående, graviditet, barsel, adoption og lignende.
Det betyder, at et kommunalbestyrelsesmedlem i praksis kan holde ferie eller tage efteruddannelse og samtidig få udbetalt løn for sit hverv som kommunalpolitiker i op til 3 måneder.
Det koster skattekroner, og det er urimelig gunstige vilkår i forhold til almindelige lønmodtagere.
Flere byrådsmedlemmer landet over har undret sig over, hvorfor de skal have løn fra byrådet, når de holder orlov til ferie og arbejdsrejser, og Lejre Kommune og Næstved Kommune har i forlængelse heraf skrevet et brev til social- og indenrigsministeren og bedt om, at reglerne bliver lavet om.
Byrådsmedlemmerne kan ikke selv se begrundelsen for, at reglerne er, som de er, ligesom de synes, at det er svært at forklare offentligheden (dr.dk, den 1. november 2019, »Byråd i opråb til minister: Drop vores orlov med løn«).
 Ifølge en artikel fra dr.dk fra 2015 havde næsten 80 kommunal- og regionsrådsmedlemmer benyttet sig af ordningen de seneste to år (dr.dk, den 21. september 2015, »Kommunalpolitikeres orlov koster millioner af dine skattekroner«).
 Enhedslisten foreslår, at reglerne ensrettes, så kommunalbestyrelsesmedlemmer og regionsrådsmedlemmer sidestilles med folketingsmedlemmer, hvad angår retten til vederlag ved frivillig orlov, således at man har ret til orlov, som er begrundet med f.eks. sygdom, pleje af alvorligt syge børn eller nærtstående, der ønsker at dø i eget hjem, midlertidig udsendelse i offentligt hverv til udlandet, graviditet, fødsel eller adoption  og således at det ikke længere skal være en automatisk ret at kunne modtage vederlag, hvis man holder orlov på grund af ferie, efteruddannelse eller lignende.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kommunalbestyrelses- og regionsrådsmedlemmers vederlag ved orlov.
(Beslutningsforslag nr.
B 31) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
