Ankestyrelsens principafgørelse D-2-00 om beregning - nystartet selvstændig erhvervsdrivende - dagpenge Resume:
 En selvstændig erhvervsdrivende, der havde modtaget kontanthjælp i en periode mellem lukning af én virksomhed og åbning af en anden, havde ret til at få dagpengene beregnet efter de særlige regler om nystartede selvstændige erhvervsdrivende.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 10, stk. 5 Lov om sygedagpenge - lov nr. 563 af 9. juni 2006 - § 46, stk. 2 Sagsfremstilling:
 En selvstændig restauratør blev sygemeldt den 30. november 1998.
 Kommunen beregnede dagpengene på grundlag af skattevæsenets årsopgørelse for 1997, hvor indtægten ved selvstændig erhvervsvirksomhed udgjorde ca. 46.000 kr.
 Der var tegnet forsikring efter dagpengelovens § 20, men den selvstændige var på grund af forsikringens ventetid ikke berettiget til beregning af dagpenge efter forsikringen.
Den selvstændige var den 15. september 1997 ophørt med at drive restaurant i byen A.
Han var herefter uden arbejde og modtog kontanthjælp, indtil han den 16. november 1997 åbnede en ny restaurant i byen B.
Nævnet tiltrådte kommunens afgørelse om, at den selvstændige ikke kunne betragtes som nystartet selvstændig erhvervsdrivende.
Dagpengene skulle derfor beregnes efter hovedreglen, jf.
Socialmini steriets bekendtgørelse nr. 442 af 23. juni 1998, § 28, vedrørende selvstændig erhvervsvirksomhed.
 Nævnet fandt ikke, at arbejdsophøret fra den 1. september 1997 til den 16. november 1997 kunne berettige den selvstændige til dagpenge efter reglerne i § 27, stk. 3, nr. 2.
I klagen til Ankestyrelsen anførtes det bl.a., at året 1997 havde været atypisk.
Da den selvstændige havde kunnet se, at virksomheden i byen A ikke kunne give nok overskud, havde han haft lønarbejde ved siden af.
Den sammenlagte indtægt kom et godt stykke over de 100.000 kr.
Der henvistes også til, at han skulle have nyt næringsbrev, ny spiritusbevilling og nye momsdokumenter til restauranten i byen B.
 Sagen blev behandlet i principielt møde med henblik på nærmere belysning af, hvornår en selvstændig erhvervsdrivende kan betragtes som nystartet, jf. § 27, stk. 3, i Socialministeriets bekendtgørelse nr. 442 af 23. juni 1998 om dagpenge ved sygdom eller fødsel.
 Afgørelse:
 Ankestyrelsen fandt, at den selvstændige erhvervsdrivende havde ret til at få beregnet dagpenge fra den 30. november 1998 efter de særlige regler for nystartede selvstændige erhvervsdrivende i § 27, stk. 3, i Socialministeriets bekendtgørelse nr. 442 af 23. juni 1998.
 Ankestyrelsen lagde vægt på, at den selvstændige ikke drev virksomhed i perioden 15. september 1997 til den 15. november 1997, hvor han modtog kontanthjælp.
 Ankestyrelsen ændrede således det sociale nævns afgørelse og hjemviste sagen til kommunen til fornyet behandling på dette grundlag.
