Nr BR 2 Beretning over Mindretalsproblematikken   

 Nr 2 1994-95, 1. samling Afgivet af Udvalget vedrørende Dansk Sikkerhedspolitik Afgivet: 19950601 Udvalget har behandlet beretningens emner i 5 møder og har herudover dels  

 gennem udenrigsministeren modtaget en besvarelse fra formandskabet for Det  

 Sikkerheds- og Nedrustningspolitiske Udvalg (SNU), dels afholdt 2 møder med  

 SNU.
Besvarelsens konklusioner vil blive optaget som bilag til den trykte  

 beretning, og det resterende materiale vil blive optrykt samtidig hermed og  

 fremlagt på Folketingets bibliotek.
 På den baggrund ønsker udvalget at udtale følgende:
Direkte eller indirekte ligger mindretalsproblemerne bag en række væbnede  

 og voldelige konflikter overalt i verden.
I Europa kender vi dem kun alt for  

 godt i Eksjugoslavien, Kaukasus, Tyrkiet og Spanien.
Uden for Europa slår de  

 i Afrika eksempelvis ud i Mali, Senegal, Nigeria, Rwanda og Burundi.
I Asien  

 i Bangla Desh, Indien, Kina, Indonesien m.fl. og i Latinamerika i f.eks.  

 Brasilien.
Rapporten "The Right of Self-Determination" fra  

 "The Martin Ennals Memorial Symposium", marts 1993, anfører, at i  

 henved 50 lande er konflikter med relation til krav om selvbestemmelse i  

 gang.
SNU har i overensstemmelse med Folketingets Udvalg vedrørende Dansk  

 Sikkerhedspolitik koncentreret sig om at beskrive de særlige europæiske  

 mindretalsproblemer, som er den mest nærliggende trussel for den europæiske  

 og dermed for den danske sikkerhed.
Europa har et betydeligt antal mindretal.  

 Alene mængden af sprog angiver forholdet.
Ikke mindre end 31 sprog tales af  

 mindre end 800.000 mennesker (roman). Det mindste sprog er ingrisk, som tales  

 af 100 mennesker i nærheden af Skt.
Petersborg.
Til forebyggelse af  

 konflikter i Europa er udviklet Europarådet og OSCE samt Østersørådet, men  

 problemet har verdensomspændende karakter.
Den regionale, men til syvende og  

 sidst også den globale sikkerhed trues af de uafklarede forhold omkring  

 mindretalsrettigheder, som hænger sammen med territorialitetsproblemet,  

 suverænitetsprincippet og definitionsvanskelighederne, der igen har gjort det  

 vanskeligt at opstille og oprette velfungerende internationale  

 konfliktløsningssystemer og at definere international ret på området.
 Udvalget er imidlertid af den opfattelse, at Danmark - vanskelighederne  

 til trods - internationalt skal arbejde for en afklaring af disse spørgsmål  

 og problemer med henblik på at sikre en fredelig og retfærdig  

 verdensudvikling.
 Derfor har udvalget bedt udenrigsministeren via SNU udarbejde en  

 beskrivelse af mindretalsproblematikken og anvise mulige løsningsmodeller.
 På baggrund af dette arbejde fremlægger udvalget hermed sine vurderinger  

 og anbefalinger.
Udvalget har noteret sig de forskellige definitioner på mindretal, der er  

 formuleret i forskellige internationale fora og konventioner.
I den  

 forbindelse lægges det vægt på følgende:
 FN-deklarationen "On the Rights of Persons Belonging to National or  

 Ethnic, Religious and Linguistic Minorities", 1992, i hvis artikel 1,1  

 står:
 »States shall protect the existence and the national or ethnic,  

 cultural, religious and linguistic identity of minorities within their  

 respective territories, and shall encourage conditions for the promotion of  

 that identity«.
I den forbindelse henledes opmærksomheden på FN's generalforsamlings  

 resolution af 1994 (48/138), hvori staterne opfordres til (urges) »to  

 promote and protect the rights of persons belonging to national or ethnic,  

 religious and linguistic minorities, as set out in the Declaration, including  

 through the facilitation of their full participation in all aspects of the  

 political, economic, social, religious and cultural life of society and in  

 the economic progress and development of their country.« Og som i punkt  

 8 opmuntrer »intergovernmental and non-governmental organizations to  

 continue to contribute to the promotion and protection of the rights of  

 persons belonging to national or ethnic, religious and linguistic  

 minorities«.
Hermed er mindretalsspørgsmålene blevet gjort til et  

 anliggende for regionale såvel som ikkestatslige organisationer - altså  

 verdensoffentligheden.
De er således ikke længere noget indre anliggende.
 Udvalget ønsker også at fremhæve Europarådsrekommandationen 1201, 1993, i  

 forbindelse med en protokoltilføjelse vedrørende de nationale  

 mindretalsrettigheder til Den europæiske Menneskerettighedskonvention, i hvis  

 præambel nr. 3 problemets kerne beskrives:
 »Considering that only the recognition of the rights of persons  

 belonging to a national minority within a state, and the international  

 protection of those rights, are capable of putting a lasting end to ethnic  

 confrontations, and thus of helping to guarantee justice, democracy,  

 stability and peace«.
 Europarådets parlamentariske forsamling fremhæver her den internationale  

 beskyttelse af de nationale mindretal og bestemmer i artikel 2 medlemskab af  

 en national minoritet som værende »et frit personligt valg«.
 I Artikel 11 går Europarådet videre og bestemmer, at de nationale  

 mindretal på de steder i nationen, hvor de udgør et flertal, skal have en  

 form for forvaltningsmæssig særstatus:
 »In the regions where they are in a majority the persons belonging to  

 a national minority shall have the right to have at their disposal  

 appropriate local or autonomous authorities or to have a special status,  

 matching the specific historical and territorial situation and in accordance  

 with the domestic legislation of the state«.
 Udvalget bemærker i forbindelse med denne rekommandation, at statscheferne  

 på deres møde i Wien 9.10.1993 undlod at efterkomme rekommandationen, hvilket  

 Forsamlingen i Rekommandation 1231, 1994, »dybt beklagede«, idet  

 den samtidig gjorde opmærksom på, at »The European Charter for Regional  

 or Minority Languages«, der blev åbnet for underskrivelse i 1992, kun er  

 blevet ratificeret af Finland og Norge.
 Udvalget skal opfordre regeringen til at sørge for Danmarks ratifikation  

 og samtidig henstille, at den danske regering arbejder for at fremme  

 vedtagelsen af rekommandation 1201.
 Til bestemmelse af, hvad et mindretal er, henleder udvalget opmærksomheden  

 på ILO's konvention nr. 107, som SNU's formandskab har inddraget i sine  

 afsluttende bemærkninger jf. bilaget side 7.
 Ligeledes har udvalget bemærket det af formandskabet nævnte responsum fra  

 Den internationale Domstol om fællesskabsbegrebet, jf. bilagets side 6-7.
 Der er i dag mange internationale organisationer fra FN til Østersørådet,  

 som har i opdrag at beskytte menneskerettighederne og folkenes rettigheder,  

 men der er tydeligvis behov for at få skabt procedurer, som sikrer tidlig  

 handling for at undgå, at kriser bliver til krige, og for at få præciseret,  

 revideret, udvidet og legaliseret nogle beslutningsorganer, som på  

 forpligtende vis kan varetage opgaven til alle folks gavn.
 Udvalget kan i vidt omfang henholde sig til formandskabets betragtninger  

 omkring nye instrumenter, jf. bilaget side 15 ff., men man vil især opfordre  

 regeringen til nøje at følge og konstruktivt i FN at arbejde videre med  

 realiseringen af tankerne omkring folkenes selvbestemmelse og  

 mindretalsbeskyttelse i rapporten fra »The Commission on Global  

 Governance« (Carlsson/Ramphal-rapporten). 50-året for FN's tilblivelse  

 er det rette tidspunkt til at foretage de tilpasninger og revisioner af  

 FN-pagten, som gør FN's krisestyrende funktioner egnede til at løse de  

 kriser, som karakteriserer vor tid.
Udvalget skal i den forbindelse pege på behovet for at give Den  

 internationale Domstol mere styrke og gøre den til et organ, som også kan  

 levere bindende udtalelser om mindretals rettigheder og nationalstaters  

 forpligtelser.
Udvalget kan tilslutte sig kommissionens anbefalinger til  

 ændringer af domstolens opbygning og dommerrekrutteringen samt begrænsningen  

 af udnævnelsen til en ti-års-periode.
Danmark bør arbejde for ændringerne af  

 ansættelsesproceduren og ansættelsesvilkårene på den kommende  

 FN-generalforsamling, da disse ændringer ikke kræver formelle tilføjelser til  

 domstolens status.
Den internationale Domstol omtales i FN-pagten som organisationens  

 "øverste juridiske myndighed", hvorfor Danmark i FN bør arbejde  

 for, at alle de lande, som ikke allerede har anerkendt domstolen som bindende  

 domsmyndighed, nu gør dette.
Først da kommer der mening i artikel 94 i  

 FN-pagten, hvorefter Sikkerhedsrådet får tillagt magt til at »fremsætte  

 anbefalinger eller træffe beslutning om forholdsregler, der skal træffes for  

 at gennemtvinge beslutninger« fra domstolen.
Hermed kommer der samtidig  

 forpligtende indhold i FN's deklaration om mindretalsrettigheder, 1992, som  

 understreger mindretallenes ret til at deltage effektivt i beslutningerne  

 både på det nationale og det regionale plan.
På de årlige generalforsamlinger opfordrer Danmark staterne til at  

 anerkende domstolens obligatoriske jurisdiktionskompetence i henhold til  

 artikel 36 i domstolens statut.
Danmark har sammen med de øvrige nordiske  

 lande taget initiativ til en Trustfond, som administreres af  

 generalsekretæren med henblik på at fremme udviklingslandenes muligheder for  

 at benytte Den internationale Domstol.
Derfor vil det være naturligt, at  

 Danmark også går i spidsen for de foreslåede ændringer og samtidig støtter  

 generalsekretærens eget forslag fra hans »Agenda for Peace«, der  

 går ud på, at han tildeles kompetence til at afæske responsa fra Den  

 internationale Domstol om juridiske spørgsmål, jf. pagtens artikel 96.
Mindretallenes rettigheder kan kortsluttes på mange måder og dermed udløse  

 de kriser, som bliver til uafhængighedsbevægelser og krige.
Til imødegåelse  

 heraf er anmodningsretten for ikkestatslige aktører et vigtigt instrument,  

 som ikke må blive udhulet, som tilfældet var med »petitions-retten«  

 under Folkeforbundet.
Nationalstaten skal ikke kunne forhindre en anmodning  

 fra et mindretal i at blive behandlet.
Udvalget anbefaler, at den udformning,  

 anmodningsretten har fået i Østersørådet, også indføres i FN-systemet.  

 Carlsson/Ramphal-kommissionen anbefaler oprettelsen af et  

 "Anmodningsråd", der skal tage stilling til, om anmodningen er af  

 en så alvorlig art, at den bør behandles af Sikkerhedsrådet.
Udvalget kan  

 tilslutte sig dette forslag.
Både til Sikkerhedsrådet og til Den internationale Domstol bør  

 generalsekretæren kunne henvise opdukkende uoverensstemmelser af enten  

 politisk eller juridisk art eller begge dele.
Ligesom generalsekretæren  

 årligt giver en rapport om menneskerettighedssituationen, bør denne årligt  

 levere en rapport til generalforsamlingen om mindretalsproblematikken i  

 medlemslandene i relation til de indgåede konventioner.
Udvalget har ligeledes bemærket sig Carlsson/Ramphal-rapportens opfordring  

 til at give Formynderskabsrådet (The Trusteeship Council) i FN nye  

 arbejdsområder, om end der her alene tænkes på miljøområdet.
Imidlertid kan  

 Formynderskabsrådet også gennem en revision af FN-pagten få en rolle at  

 spille i mindretalsproblematikken.
Rådet bør kunne tage stilling til, om et  

 nationalt mindretal har krav på en folkeafstemning om sit fremtidige  

 tilhørsforhold og administrere en sådan, ligesom det bør kunne tage stilling  

 til, om et oprindeligt folk kan have berettiget krav på en form for autonomi  

 eller ligefrem suverænitet under respekt for de internationale konventioner,  

 hvilket svarer til optagelsesbetingelserne til Europarådet.
Udvalget har med interesse noteret sig sammenfaldet mellem  

 Carlsson/Ramphal-rapporten og anbefalingerne fra »The Martin Ennals  

 Memorial Symposium on Self-Determination«, 1993, hvori det anbefales at  

 oprette »en uafhængig, ikkestatslig kommission vedrørende  

 selvbestemmelse«.
Denne kommission skal beskæftige sig med - Examining the scope and content of the right of self-determination - Identifying the relevant criteria for determining the legitimacy of a  

 claim to self-determination - Recommending specific mechanisms which would have the competence to  

 decide such claims - Proposing means of encouraging dialogue in respect of such claims; and - Suggesting effective ways in which the right of self-determination might  

 be exercised in the face of resistance by those with the power to deny the  

 right.
Med anmodningsretten finder udvalget, at disse opgaver bedst genemføres i  

 FN-regi enten gennem oprettelsen af et Anmodningsråd eller ved at give  

 Formynderskabsrådet alle beføjelserne til at beskæftige sig hermed.
Dermed  

 sikres mindretal en international behandling, som kan imødegå væbnede  

 aktioner fra mindretallene, idet disse fremkommer, når deres efter egen  

 mening velbegrundede krav tilsidesættes eller kravene efter nationalstatens  

 mening fremsættes ubegrundet, hvilket rådet vil forholde sig til.
Udvalget har i denne forbindelse noteret sig forslaget om oprettelse af en  

 Højkommissær-stilling inden for FN til varetagelse af mindretalsspørgsmål.  

 Til vedkommende skulle mindretallene have direkte adgang, hvorefter han i  

 givet fald fremsætter sine forslag for rådene eller i tilspidsede situationer  

 direkte over for generalsekretæren og Sikkerhedsrådet.
I forbindelse med de  

 oprindelige folks rettigheder findes allerede en sådan funktion i FN, som kan  

 udvides med disse opgaver, eftersom det definitorisk er ganske vanskeligt at  

 sondre mellem oprindelige folk og historiske nationale minoriteter, således  

 som SNU's formandskab med rette påpeger.
 Konkluderende skal udvalget anbefale, at Danmark arbejder for at få  

 etableret sådanne krisestyringssystemer og mindretalsorganer inden for  

 FN-systemet allerede på den kommende generalforsamling, eventuelt gennem en  

 konvention, således som det blev foreslået af Liechtenstein på  

 generalforsamlingerne i 1991 og 1993. Udvalget anbefaler i denne forbindelse,  

 at Danmark støtter Carlssonkommissionens forslag om, at generalforsamlingen i  

 1998 afholder en konference om global styring, hvis beslutninger skal  

 ratificeres og gennemføres i praksis inden år 2000, men udvalget er samtidig  

 enig med kommissionen i, at ikke alle forslag behøver at afvente den endelige  

 konference for - som den skriver: »Faktisk kan visse af ændringerne slet  

 ikke udsættes uden risiko for faretruende udviklingstendenser, specielt på  

 freds- og sikkerhedsområdet«. (S. 280).
 Udvalget anerkender betydningen af organer og procedurer, som de kendes i  

 dag fra de internationale fora eller modeller såsom Stabilitetspagten,  

 anerkendelsesproceduren inden for Europarådet, København-Bonn-erklæringen,  

 afstemningsinstituttet, hjemmestyreordningerne etc.
Ikke mindst Stabilitetspagten synes at have god gennemslagskraft over for  

 lande, der søger nærmere tilknytning til EU og NATO.
Derfor opfordres den  

 danske regering til at være opmærksom herpå og medvirke til, at muligheder  

 for aftaler, der kan opnås ad denne vej, ikke forpasses.
 Gennem disse forslag til en aktiv dansk indsats på det krise- og  

 krigsforebyggende område med rod i mindretalsproblematikken har udvalget  

 såvel som SNU's formandskab ønsket at pege på forskellige muligheder for at  

 oprette, revidere eller sikre opretholdelsen af internationale organer, som  

 kan give mindretalsgrupper en reel adgang til at komme til orde og få  

 afprøvet »deres sag« over for et internationalt organ, som kan  

 forpligte landene.
Det er udvalgets opfattelse, at netop et lille land har størst interesse i  

 at medvirke til at fremme aftalesystemer, som forpligter til fredelige  

 løsninger for individer såvel som folk, uden at centralstaten griber til  

 våben, eller at midretallet drives til terror- eller guerillavirksomhed.
Thi  

 her synes den største trussel mod staters og individers sikkerhed at opstå i  

 dag.
 P.U.V.
Per Stig Møller fm.
DET SIKKERHEDS- OG NEDRUSTNINGSPOLITISKE UDVALG Bilag Den 3. maj 1995 Redegørelse om mindretalsproblemer i Europa Afsluttende notat fra SNU's formandskab Med skrivelse af 1. november 1994 fremsatte Folketingets Udvalg vedrørende  

 Dansk Sikkerhedspolitik gennem udenrigsministeren anmodning om, at SNU  

 udarbejdede en redegørelse om situationen for de europæiske mindretal.
Der  

 ønskedes en analyse af de aktuelle konflikter og eventuelle konflikter med  

 henblik på at etablere en dansk grundholdning til disse under inddragelse af  

 mulige konfliktløsningsmodeller via FN, CSCE, NATO, EU, WEU, Europarådet,  

 Nordisk Råd, Østersørådet samt Den Internationale Domstol.
Efter drøftelser mellem udvalget og SNU's formandskab blev det aftalt, at  

 besvarelsen af udvalgets anmodning skulle have tyngden på behandlingen af en  

 række konkrete mindretalsproblemer samt perspektiverne for deres løsning.
Fem  

 responsa dækker denne del af besvarelsen: Uffe Østergårds om dansk  

 mindretalspolitik i praksis, Jørgen Kuhls om mindretal og mindretalspolitik i  

 Centraleuropa, Helen Krags om mindretals situation i Kaukasus, Mette Skaks om  

 Ruslands og Ungarns politik i relation til henholdsvis den russisktalende og  

 ungarsktalende diaspora i nabolandene samt Klaus Carsten Pedersens responsum  

 om mindretalsproblemer i Baltikum.
Af disse responsa, der er vedhæftet dette  

 notat, er de fire allerede ved deres færdiggørelse blevet tilsendt  

 folketingsudvalget.
 Ovennævnte fremgangsmåde for besvarelsen, hvor tyngden ligger på de  

 faktisk forekommende mindretalsproblemer, har været anset for velbegrundet  

 under hensyn til mindretalsproblemernes kompleksitet, som nødvendiggør  

 forskellige løsninger.
Nærværende notat, som er udarbejdet af SNU's formandskab og på dettes  

 ansvar, afslutter besvarelsen af udvalgets anmodning.
Det skal understreges,  

 at notatet ikke på nogen måde prætenderer at give en udtømmende fremstilling  

 af mindretalsproblemerne og deres løsning.
Sigtet med notatet er at uddrage  

 nogle fællestræk i de hidtidige bestræbelser på at løse mindretalsproblemer,  

 især på baggrund af fremstillingen i de fem responsa.
En række institutioner  

 og instrumenter, som har været anvendt på mindretalspolitikkens område, vil  

 blive omtalt.
Endelig vil perspektiverne for de kendte institutioners og  

 instrumenters anvendelighed blive diskuteret tillige med nogle af de forslag,  

 som optræder i den internationale debat om mindretalsspørgsmål.
I.
Indledning Afslutningen af den kolde krig synes som konsekvens af have haft en  

 opblomstring af en lang række konflikter, især i SNG-området.
Disse  

 konflikter er udslag af modsætninger, som under den kolde krig blev holdt  

 nede med forskellige midler, bl.a. omfattende magtapparater.
Hovedårsager til konflikterne forekommer især at være etniske, nationale,  

 religiøse og formentlig også i et vist omfang racemæssige modsætninger, men  

 man må ikke være blind for, at der også er et manipulatorisk aspekt i den  

 forstand, at konflikter ofte »etnificeres«.
Det må antages, at der  

 i modsætningerne også kan skjule sig samfundsproblemer af strukturel karakter  

 og modsætninger, som følger af gamle livsformers konfrontation med modernitet  

 og teknologi.
I nutidens forståelse rubriceres de nye konflikter i vidt  

 omfang som minoritets- eller mindretalskonflikter, fordi de optræder som  

 mindre gruppers oprør imod det centralstyre, der repræsenterer  

 flertalsbefolkningen, og i folkeretlig forstand er interne anliggender.
At de i højeste grad også har potentiel som internationale konflikter  

 følger af, at et mindretals sag ofte bliver et anliggende for nabostater, der  

 føler at måtte optræde som det beslægtede mindretals beskytter og talsmand  

 over for flertalsstyret i staten.
Hertil kommer den internationalisering af  

 begrebet »interne anliggender«, der er sket i efterkrigstiden  

 parallelt med en stigende opmærksomhed om menneskerettighedernes  

 efterlevelse.
Baggrunden for ønsket om at blande sig kan dels være  

 overvejelser af, om det ville være humanitært forsvarligt blot at se til,  

 dels sikkerhedspolitiske overvejelser af samme indhold.
Indblanding udefra vil imidlertid ofte virke mod hensigten.
Der kan være  

 tale om mere eller mindre velmenende indgriben fra venner og naboer, der  

 måske i virkeligheden vil forfølge videregående formål.
Samtidig er det dog  

 en erfaring, som folkeretten også tager højde for, at en række problemer kun  

 kan løses, hvis en tredjepart kommer ind i sagen.
Dette kan illustreres  

 gennem den netop afsluttede Stabilitetspagt, der er omtalt senere i dette  

 notat.
Ligesom perioden efter Første Verdenskrig har perioden efter Anden  

 Verdenskrig forholdt sig til spørgsmålet om international fred og sikkerhed  

 ud fra en forestilling om, at international organisation var midlet til at  

 skabe fred og retfærdighed i de internationale relationer, herunder også at  

 sikre svagere grupper mod stærkere - Folkeforbundet efter Første Verdenskrig,  

 De Forenede Nationer efter Anden.
Til disse verdensomspændende organisationer  

 føjer sig en lang række underorganisationer med nærmere definerede særlige  

 virkefelter.
Blandt de regionalt afgrænsede kan nævnes Europarådet, OSCE, OAS  

 (Organisationen af Amerikanske Stater) og OAU (Organisationen for Afrikansk  

 Enhed).
De internatioanle organisationers arbejde gøres ikke lettere af, at der  

 ikke findes nogen almengyldig definition på mindretal, heller ikke i de  

 konventioner, der indeholder mindretalsrettigheder.
For det meste indgår der  

 en bestemmelse om, at det drejer sig om statsborgere i et land.
Herved  

 udelukkes indvandrere, flygtninge etc.
Der er også ofte både en kvantitativ  

 og en kvalitativ bestemmelse: det drejer sig om grupper i samfundet, som  

 numerisk er i mindretal, og som samtidig adskiller sig fra hoveddelen af  

 befolkningen i etnisk, sproglig, religiøs eller national henseende.
I  

 internationale konventioner skelnes klart mellem mindretal og oprindelige  

 folk.
I daglig tale og i sociologiske definitioner er denne skelnen ikke  

 praktikabel; f.eks. anvendes begrebet mindretal om russerne i de baltiske  

 lande, uanset om de er statsborgere eller ej, eller om de i estisk lov  

 omtales som indvandrere eller ej.
Og om samer eller tjetjenere er mindretal  

 eller oprindelige folk, er ligeledes et spørgsmål om juridisk versus  

 sociologisk definition.
Til trods for, at indvandrere i Danmark er  

 organiseret i »Sammenslutningen af etniske mindretal i Danmark«, er  

 de i juridisk forstand ikke mindretal, selv om det at tilhøre et mindretal  

 formuleres som et individs eget valg.
Det har været diskuteret, om nationale mindretal (OSCE-dokumenternes  

 formulering) og nationale eller etniske, religiøse og sproglige mindretal  

 (FN's formulering) omfatter de samme mennesker, og hvad et nationalt  

 mindretal er.
I sidste ende er det et spørgsmål om de enkelte staters  

 anerkendelse af en gruppe som mindretal.
I Danmark er kun det tyske mindretal  

 anerkendt, i Frankrig findes der ifølge forfatningen ingen mindretal, og også  

 Tyrkiet og andre lande har forfatningsmæssige begrænsninger.
Indtil for nylig  

 var ikketerritoriale mindretal helt udelukket fra mindretalsdefinitioner, men  

 nu har enkelte lande f.eks. anerkendt roma (sigøjnere) som mindretal.
Dette  

 har selvfølgelig betydning, når juridiske aftaler skal implementeres.
Mange lande har også politiske begrænsninger for, hvad et mindretal må  

 kaldes, og dermed, hvilke rettigheder det omfattes af.
F.eks. findes i  

 Grækenland officelt ingen makedoniere, men kun slavisktalende grækere, og  

 landets tyrkere må kun kalde sig græske muslimer.
De er dermed blot  

 henholdsvis sproglige og religiøse mindretal og ikke nationale.
Der er også  

 forskellige traditioner: i Østeuropa opfattes jøder som etnisk mindretal, i  

 Vesteuropa som religiøst.
På denne baggrund er det ikke muligt at afgøre  

 objektivt og almengyldigt, hvilke og hvor mange mindretal der findes i  

 Europa.
Det er heller ikke muligt at angive, hvor mange individer der tilhører  

 mindretal.
For det første er det som nævnt, i hvert fald som en målsætning,  

 et individs eget valg, om det ønsker at tilhøre et mindretal, og sådanne valg  

 er undergivet konjunkturer - afhængig af, hvilke rettigheder et givet  

 mindretal har, om det er omfattet af høj prestige eller måske er forfulgt.  

 Antallet af tyskere i Danmark under den tyske besættelse var således mærkbart  

 højere end lige efter krigen.
Assimilationsprocessen, inklusive skift af  

 sprog til et nationalsprog eller blandede ægteskaber, påvirker ligeledes  

 holdningerne.
Dertil kommer, at der forskellige steder anvendes forskellige kriterier.
I  

 Danmark anvendes som bekendt sindelagskriteriet, som er subjektivt, i Finland  

 bruges udelukkende et sprogligt kriterium for det svenske mindretal, altså et  

 objektivt kriterium.
Den manglende mulighed for at tælle mindretal hænger  

 også sammen med, at der i Vesteuropa ikke er tradition for at registrere  

 folks etniske tilhørsforhold.
Det regnes faktisk for en privatsag.
I store  

 dele af Østeuropa er registreringen derimod obligatorisk, men her er den til  

 gengæld vilkårlig.
Der er altså både subjektive og objektive kriterier,  

 eksterne og interne definitioner (henholdsvis flertallets og mindretallets),  

 tidsmæssige fluktuationer og mangel på registreringsdata.
 Det er således klart, at eventuelt talmateriale vedrørende minoriteter  

 varierer meget afhængigt af forskellige kilder.
I redegørelsen er der ikke taget hensyn til, om mindretalsgrupper i deres  

 respektive lande er anerkendt som nationale mindretal.
I juridisk forstand  

 bliver man dog nødt til at skelne mellem:
- ikke anerkendte mindretal - anerkendte nationale mindretal - oprindelige folk - folk, og desuden må der ved diskussionen vedrørende mindretalspolitik skelnes  

 mellem mennesker/folk og territorier.
II.
Folkeforbundet og FN-pagten Historisk kan den nuværende mindretalsdiskussion føres tilbage til  

 reformationstiden, hvor opsplitningen af den katolske kirke og statslige  

 ensretningsbestræbelser gjorde religiøse mindretal til et politisk problem i  

 en række stater.
I sin nutidige form har det europæiske problem om forholdet mellem  

 centralstat og mindretal i en bestemt stat sin oprindelse i opløsningen af de  

 fire riger, der gik ud af Første Verdenskrig som tabere, dvs. det russiske,  

 det tyrkiske, det østrig-ungarske og det tyske rige.
Selv om sejrherrerne  

 hyldede et princip om folkenes selvbestemmelse ved dannelsen af en række nye  

 mindre stater og ved ændring af Tysklands grænser, spillede også en række  

 andre hensyn ind.
De nye stater kom til at indbefatte mange og ofte særdeles  

 store mindretal inden for deres grænser.
Her er det imidlertid vigtigt at gøre sig klart, at der i dette århundrede  

 har været tale om to principielt forskellige tilgange til behandlingen af  

 mindretalsspørgsmål: Man kan sondre imellem en Folkeforbundsmodel og  

 den måde, hvorpå spørgsmålet har været opfattet ved affattelsen af De  

 Forenede Nationers pagt.
Folkeforbundspagten opererede med en  

 forestilling om mindretallet som en speciel gruppe af mennesker med særlige  

 rettigheder med henblik på at bevare gruppens særpræg.
Den rummede imidlertid  

 ikke bestemmelser om sanktioner ved overtrædelse.
FN-pagtens forfattere  

 forestillede sig derimod med baggrund i Nazi-Tysklands misbrug af  

 Folkeforbundspagtens bestemmelser, at beskyttelse af mindretal måtte være  

 bedst varetaget i kraft af den generelle beskyttelse af det enkelte individs  

 retsstilling, der antoges at følge af menneskerettighedsbegrebet.
Når den  

 enkelte havde ret til frit at udfolde sig på lige fod med alle andre borgere  

 i det pågældende samfund, skulle der ikke være behov for særlige regler til  

 at beskytte den enkeltes stilling som særligt samfundsmedlem.
Det synes ikke at have været genstand for dybtgående overvejelser, da  

 Folkeforbundets bestemmelser blev formuleret, at bestemmelser om  

 mindretalsbeskyttelse kunne blive opfattet som formynderi og begrænsning af  

 suverænitet for folk, der netop var blevet frie.
Man forestillede sig vel, at  

 de ville tjene til at udligne grænsereguleringernes relative vilkårlighed, og  

 at selve den tilsigtede mindretalsbeskyttelse ville tjene til at tage  

 spændingen af konflikterne mellem de befolkningsgrupper (i flere tilfælde  

 forholdet mellem et mindretal af det hidtidige herrefolk og den nye stats  

 flertal af hidtil undertrykt befolkning), som nu skulle være fælles om at  

 være ligestillede statsborgere i de nye stater.
 Faktisk kom Folkeforbundets bestemmelser om beskyttelse af mindretal nok  

 nærmest til at virke imod den dybere hensigt at virke konfliktdæmpende, fordi  

 de ikke blev efterlevet. 1930'ernes autoritære regimer havde meget begrænset  

 forståelse for mindretals rettigheder.
Måske netop fordi mindretalsbeskyttelsen på denne måde havde nøje  

 sammenhæng med grænsedragningen og tilstedeværelsen af det nationale  

 mindretal derfor blev en daglig påmindelse om, at grænserne var  

 utilfredsstillende ud fra det ene eller andet synspunkt, indførte  

 mindretalsbeskyttelsen et moment af ustabilitet i staternes indbyrdes  

 afgrænsning og forhold.
Den bidrog til at holde en forestilling om  

 »blødende grænser« levende og gav utvivlsomt håb til mange  

 forventninger om grænserevision, når tidens fylde kom.
Hermed er tegnet en  

 del af den historiske og politiske baggrund for, at mindretalstraktaternes  

 system under Folkeforbundet gik i opløsning, efterhånden som magtkampen i  

 Europa skærpedes.
Det er i den sammenhæng bemærkelsesværdigt, at der aldrig  

 fra officiel tysk side blev stillet krav om revision af den dansk-tyske  

 grænse, der - bortset fra den tysk-polske grænsedragning i Schlesien - ene af  

 alle Versailles-systemets grænsedragninger var resultat af en  

 folkeafstemning.
Eftersom Folkeforbundets mindretalssystem således i virkeligheden snarest  

 blev en kilde til konflikt og et middel for staternes rivalisering, mødte  

 tanken om at genoplive beskyttelsen af nationale mindretal efter Anden  

 Verdenskrig - som et led i en almindelig international beskyttelse af  

 menneskerettighederne - derfor en betydelig modstand.
Begivenhederne under  

 Anden Verdenskrig havde til gengæld tjent til at understrege det enkelte  

 menneskes behov for beskyttelse mod overgreb fra en vilkårlig statsmagt.
Det  

 blev derfor om denne beskyttelse, de nye former for international  

 organisation og regulering, FN-pagten og Verdenserklæringen om  

 Menneskerettigheder, kom til at handle, medens man i disse aftaler forgæves  

 leder efter bestemmelser om mindretalsbeskyttelse forstået som rettigheder  

 til kollektiver.
Mindretallene måtte følgelig nøjes med den beskyttelse, der lå i et  

 almindeligt forbud mod diskrimination over for det enkelte menneske bl.a.  

 under hensyn til national oprindelse.
Det er kernen i FN-pagtens (art. 1 og  

 55) og Verdenserklæringens (art. 2) bestemmelser om, at menneskerettigheder  

 tilkommer enhver uden hensyn til race, køn, sprog eller religion.
FN-pagten fastslår endvidere i art. 1 blandt sine formål og grundsætninger  

 »Folkenes ligeret og selvbestemmelse«.
Hvad der nærmere skal  

 forstås ved »folk« og »selvbestemmelse«, fremgår  

 imidlertid ikke af teksten.
 FN-pagten giver således i sig selv kun et meget begrænset holdepunkt for  

 at udvikle særlige internationale garantier til beskyttelse af nationale  

 eller etniske mindretal forstået som separate grupper i et lands befolkning,  

 der føler behov for at værne om deres særlige identitet og kultur i  

 modsætning til vedkommende lands dominerende befolkningsgruppe.
Det er på denne baggrund, man må se de bestræbelser, der er udfoldet på at  

 supplere og komplettere FN-pagten for at finde nye former for international  

 beskyttelse af mindretal og ikke mindst forebygge konflikter imellem  

 mindretal og flertal og imellem forskellige mindretal inden for samme stat.  

 Det har vist sig, at hverken det ene eller det andet folkeretlige princip  

 taget for sig har kunnet yde den ønskede beskyttelse imod overgreb og sikre  

 fredens bevarelse.
Denne erkendelse har fundet udtryk i vedtagelse af en  

 række supplerende konventioner inden for FN-systemet, der indeholder  

 bestemmelser med sigte på at beskytte mindretal.
Hertil kommer bestræbelserne  

 inden for Europarådet og CSCE, nu OSCE.
III.
Instrumenter på mindretalsområdet Ud over selve FN-pagten og Verdenserklæringen om Menneskerettigheder er  

 der gradvis inden for FN-systemet kommet en række instrumenter til, som, hvad  

 enten mekanismen er forbud mod diskrimination eller positiv angivelse af  

 rettigheder, har sigtet mod at beskytte mindretal eller andre udsatte  

 grupper.
Af de grunde, der er beskrevet ovenfor, er disse rettigheder i helt  

 overvejende grad udformet som individuelle rettigheder, således også i det  

 seneste større regelværk på området, deklarationen om mindretalsrettigheder  

 fra 1992, der dog i sin formålsparagraf taler om, at »States shall  

 protect the identity of minorities and shall encourage conditions for the  

 promotion of that identity«.
Regelsættet mod racediskrimination er det  

 område, hvor man er gået længst i retning af at definere kollektive  

 rettigheder.
I øvrigt indeholder teksterne talrige henvisninger til staternes  

 suverænitet, både direkte og i form af reservationer som »where  

 appropriate«, »wherever possible« osv.
Blandt de tidlige eksempler på mindretalsbeskyttelse inden for FN-systemet  

 kan nævnes formynderskabsordningen.
Som et led i afkolonialiseringen efter  

 Anden Verdenskrig forestod de fem permanente medlemmer af Sikkerhedsrådet en  

 ordning, hvorefter tidligere kolonier som led processen frem mod deres  

 selvstændighed administreredes under ansvar over for Formynderskabsrådet i  

 FN.
Ordningen betegnede i en vis forstand en videreførelse af Folkeforbundets  

 mandatområder, der især udgjordes af de tidligere tyske kolonier i Afrika.  

 Siden 1977 har kun nogle få af USA administrerede ø-grupper i Stillehavet  

 været omfattet af dette regelsæt, og fra december 1994, da det sidste af  

 disse områder under navnet Palau blev selvstændigt, er  

 formynderskabsordningen hvilende.
Også Den Internationale Domstol, der ifølge sin statut omfatter alle FN's  

 medlemmer, har en rolle at spille.
I en række af FN's konventioner og  

 tilsvarende instrumenter er domstolen gjort kompetent på det pågældende  

 område.
Domstolen, som har 15 medlemmer, anvendes i stigende, men stadig  

 beskedent omfang.
Det skyldes bl.a., at en stat ikke uden videre kan sagsøges  

 ved domstolen.
Betingelsen herfor er, at en stat enten accepterer domstolens  

 kompetence i den pågældende sag eller har afgivet en generel erklæring om  

 anerkendelse af dens kompetence.
I alt 58 lande, heriblandt Danmark, har  

 indtil nu afgivet en sådan erklæring.
Et markant eksempel på mindretalsbeskyttelse i FN-systemet er den inden  

 for Den Internationale Arbejdsorganisation, ILO, i 1957 vedtagne  

 »Konvention nr. 107 om beskyttelse og samfundsmæssig indpasning af  

 indfødte og andre stammer og stammelignende befolkningsgrupper i uafhængige  

 lande«.
Konventionen, der trådte i kraft i 1959, er revideret ved  

 ILO-konvention nr. 169 fra 1989. Konventionen finder anvendelse på  

 »medlemmer af stammer eller stammelignende befolkningsgrupper i  

 uafhængige lande, hvis sociale og økonomiske forhold ligger på et lavere  

 niveau end det, der er opnået af andre grupper i det pågældende samfund, og  

 hvis stilling helt eller delvis er bestemt af deres egne sædvaner eller  

 traditioner eller af særlige love eller administrative bestemmelser«.  

 Konventionen omfatter tillige medlemmer af sådanne befolkningsgrupper,  

 »der betragtes som indfødte på grund af deres nedstamning fra de  

 folkeslag, der beboede landet eller et geografisk område, hvortil landet  

 hører, på det tidspunkt, det blev erobret eller koloniseret, og som uanset  

 deres faktiske retsstilling lever mere i overensstemmelse med de sociale,  

 økonomiske og kulturelle ordninger, der var gældende dengang, end med dem,  

 der er gældende inden for den nation, de tilhører«.
Sådanne grupper vil  

 f.eks. være indianere i USA, samer i de nordiske lande, Australiens  

 urbefolkning eller de folkeslag, som indgår i det såkaldte Inuit-samarbejde  

 mellem polareskimoerne i Grønland, Canada/Alaska og Rusland.
Denne konvention  

 repræsenterer især efter revisionen i 1989 et vigtigt skridt i retning af at  

 etablere en international og relativt konkret formuleret kollektiv  

 beskyttelse af særlige grupper i samfundet med samtidig fremhævelse af et  

 princip om anerkendelse af disse folks særlige identitet, sprog og kultur,  

 således at tidligere tiders forsøg på at assimilere dem i de samfund, hvor de  

 bor, skal standses.
Først med ikrafttrædelsen af FN-konventionen om racediskrimination i  

 januar 1969 blev de i FN-pagten og Verdenserklæringen almindeligt kendte  

 forbud mod diskrimination gjort til konkrete retlige forpligtelser, for så  

 vidt angår forskelsbehandling på grundlag af race, hudfarve, afstamning eller  

 national eller etnisk oprindelse.
Det fremhæves i art. 1, stk. 4, at:
»særlige foranstaltninger, der træffes med det ene formål at sikre  

 tilfredsstillende fremgang for visse racemæssige eller etniske grupper eller  

 enkeltpersoner, der har behov for den beskyttelse, som måtte være nødvendig  

 for at sikre sådanne grupper eller enkeltpersoners lige ret til at nyde eller  

 udøve menneskerettigheder og grundlæggende frihedsrettigheder, skal ikke  

 anses for racediskrimination, forudsat at disse foranstaltninger ikke  

 medfører opretholdelse af særskilte rettigheder for forskellige racegrupper,  

 og forudsat at de kun opretholdes, indtil formålet med dem er opfyldt.« Det turde af denne formulering tydeligt fremgå, hvor svært det er at  

 fastlægge særlig beskyttelse af en given befolkningsgruppe uden derved at  

 instituere forrettigheder og dermed etablere en omvendt diskrimination i  

 modstrid med det generelle diskriminationsforbud.
FN-konventionen om borgerlige og politiske rettigheder, der trådte i kraft  

 i marts 1976, repræsenterer en yderligere udvikling hen imod en international  

 beskyttelse af visse mindretals retsstilling.
Konventionens art. 27 behandler  

 spørgsmålet om mindretal på følgende måde:
»I de stater, hvor der findes etniske, religiøse eller sproglige  

 mindretal, må personer, der tilhører sådanne mindretal, ikke forholdes retten  

 til i fællesskab med de øvrige medlemmer af deres gruppe at leve deres eget  

 kulturliv, at bekende sig til og udøve deres egen religion eller at benytte  

 deres eget sprog.« Der er ved denne bestemmelse søgt skabt en beskyttelse af etniske,  

 religiøse og andre mindretal.
Artiklen sigter imod beskytelse mod  

 tvangsmæssig kulturel, religiøs eller sproglig assimilering af etniske  

 mindretal.
 Endelig skal nævnes, at samme konvention i art. 1 indeholder en  

 bestemmelse om ethvert folks ret til selv at bestemme sin politiske stilling  

 og frit varetage sin økonomiske, sociale og kulturelle udvikling.  

 Bestemmelsen knytter sig til FN-pagtens grundsætning om folkenes  

 ligeberettigelse og selvbestemmelse, men giver fortsat ingen vejledning med  

 hensyn til, hvilke mindretalsgrupper der kan gøre krav på status som  

 »folk«.
FN's deklaration om mindretalsrettigheder (Declaration on the Rights of  

 Persons Belonging to National or Ethnic, Religous and Linguistic Minorities),  

 der blev vedtaget af Generalforsamlingen i december 1992, betegner det  

 seneste generelle instrument i FN-regi på mindretalsområdet.
Deklarationens  

 sprogbrug går længere end tidligere især i retning af at understrege  

 mindretallenes ret til at være forskellige og til at deltage effektivt i  

 beslutningstagningen både på det nationale og det regionale plan.
Selve deklarationens titel angiver imidlertid, at der fortsat  

 grundlæggende er tale om individuelle rettigheder.
Hertil kommer præamblens  

 ord om, at rettighederne skal ses som bidrag til »the political and  

 social stability of States in which they live«, samt i den operative  

 teksts art. 8.4, at intet i deklarationen skal opfattes, som »construed  

 as permitting any activity contrary to the purposes and principles of the  

 United Nations, including sovereign equality, territorial integrity and  

 political independence of States«.
Denne deklaration er blevet betegnet  

 som en trædesten for den fortsatte udvikling, men alene den fremhævede ordlyd  

 giver et indtryk af, hvilket ambitionsniveau man realistisk må regne med  

 fortsat at operere på.
Med henblik på opfølgning af deklarationen blev der i  

 marts 1995 i FN's menneskerettighedskommission (resolution 1995/24 af 3.  

 marts) truffet beslutning om at nedsætte en særlig arbejdsgruppe, der kan  

 analysere problemerne og fremsætte forslag til forbedringer.
Man kunne tænke  

 sig, at denne arbejdsgruppe kunne udvikle sig til et forum, hvortil berørte  

 mindretalsgrupper eller organisationer (NGO'er) kunne henvende sig og gøre  

 opmærksom på problemer.
Et ofte fremsat forslag (blandt andet fra Amnesty International) om en  

 særlig Højkommissær for Menneskerettigheder i FN-regi blev realiseret med en  

 beslutning på Generalforsamlingens 48. samling (resolution nr. 48-141 af 20.  

 december 1993). Højkommissæren (p.t. ecuadorianeren Jose Ayola-Lasso), som  

 tiltrådte i april 1994, har over for Generalforsamlingen ansvaret for alle  

 FN's menneskerettighedsaktiviteter.
Indtil nu har institutionen dog været  

 hæmmet af, at der ikke foreligger noget budget, samt af, at der ikke i staben  

 er fornøden ekspertise på mindretalsområdet.
Foruden de spredte bestemmelser i FN-regi vedrørende beskyttelse af  

 mindretal har spørgsmålet været genstand for overvejelser i Europarådet.  

 Ligesom FN har Europarådet sit historiske udgangspunkt i Anden Verdenskrig og  

 kampen mod nazismen.
Med sin oprindelige medlemskreds bestående af de  

 vesteuropæiske demokratier er det derfor naturligt, at Europarådet i endnu  

 højere grad end FN som ideologisk udgangspunkt lagde vægten på demokratiet  

 baseret på den enkeltes frihed.
I den europæiske menneskerettighedskonvention  

 af 4. november 1950 blev der i art. 14 indføjet en generel formulering om  

 hensyntagen til nationale mindretal.
Den pågældende artikel har følgende  

 ordlyd:
»Nydelsen af de i denne konvention anerkendte rettigheder og friheder  

 skal sikres uden forskel på grund af køn, race, farve, sprog, religion,  

 politisk eller anden overbevisning, national eller social oprindelse,  

 tilhørighed til et nationalt mindretal, formueforhold, fødsel eller ethvert  

 andet forhold.« Betegnelsen »nationale mindretal« i denne artikel er bevidst  

 valgt for at medinddrage sådanne mindretal som f.eks. det danske i  

 Sydslesvig, der ikke så meget ved objektive kendetegn adskiller sig fra  

 flertallet, men som på subjektivt grundlag kan siges at høre til en anden  

 nation.
Bestræbelserne inden for Europarådet på at udbygge beskyttelsen af  

 nationale mindretal er fortsat bl.a. i form af et udvalgsarbejde, der blev  

 igangsat i 1971 med henblik på at udarbejde en tillægsprotokol til  

 Menneskerettighedskonventionen.
Når dette arbejde ikke bar frugt, skyldtes  

 det ikke mindst principiel uenighed mellem medlemslandene om definitionen af  

 nationale mindretal.
Europarådets arbejde på dette område har dog ikke været  

 uden resultater.
I 1992 vedtoges en konvention om regionale sprog eller  

 mindretalssprog og i 1994 en rammekonvention om beskyttelse af nationale  

 mindretal.
Denne konvention udgør det første internationale, juridisk bindende  

 instrument, der er udarbejdet med henblik på den generelle beskyttelse af  

 nationale mindretal.
Den betegner dermed en videreudvikling af  

 CSCE-dokumenterne, herunder København-dokumentet fra 1990, hvorpå  

 rammekonventionen i betydelig grad baserer sig.
Konventionen, der også vil  

 stå åben for undertegnelse af lande, der ikke er medlemmer af Europarådet, er  

 udformet som en rammekonvention, der giver staterne en vis margin med hensyn  

 til, hvordan principperne skal udmøntes i praksis.
Det er også værd at  

 notere, at konventionen ikke indeholder nogen definition af begrebet  

 »nationalt mindretal«.
Konventionens gennemførelse vil blive  

 overvåget af Europarådets Ministerkomite, der skal bistås af en særlig  

 rådgivende komite.
Som en opfølgningsmekanisme er det fastsat, at staterne  

 inden et år efter, at konventionen er trådt i kraft for deres vedkommende,  

 skal sende en rapport til Europarådets generalsekretær om de  

 lovgivningsmæssige og andre foranstaltninger, de har taget for at gennemføre  

 konventionen.
Forskellige mindretalsorganisationer (NGO'er) har vist  

 interesse for at blive knyttet til arbejdet i den nævnte rådgivende komite.
Ligesom de øvrige vestlige organisationer er Europarådet ved at åbne sig  

 for de tidligere kommunistiske lande i Central- og Østeuropa, hvoraf en række  

 allerede har opnået medlemskab.
Man har talt om, at det trods alt lettere  

 opnåelige medlemskab af Europarådet blev betragtet som en første station på  

 vejen til integration i de vestlige samarbejdsstrukturer, herunder ikke  

 mindst EU.
I nærværende sammenhæng skal fremhæves betydningen af, at  

 kandidatlandene underkastes en nøje vurdering af, hvorvidt de lever op til  

 Europarådets standarder, f.eks. på menneskerettighedsområdet i bred forstand.  

 Sådanne anerkendelsesprocedurer udgør formentlig et af de mest virksomme  

 instrumenter med henblik på at presse landene til at gennemføre forbedringer  

 på mindretalsområdet.
CSCE-processen, nu OSCE, udgør ikke mindst på grund af den brede  

 deltagerkreds et særlig interessant perspektiv med henblik på drøftelsen af  

 mindretalsspørgsmål.
Allerede med Helsingfors-slutakten af 1. august 1975  

 blev der formuleret og vedtaget en bestemmelse om beskyttelse af nationale  

 mindretal.
Bestemmelsen, der er indeholdt i slutaktens princip VII, lyder:
»De deltagende stater, på hvis territorium der findes nationale  

 mindretal, vil respektere retten for personer, der tilhører sådanne  

 mindretal, til lighed for loven, vil tilstå dem fuld mulighed for faktisk at  

 nyde godt af menneskerettighederne og de fundamentale frihedsrettigheder og  

 vil på denne måde beskytte deres berettigede interesser på dette  

 område.« Mindretalsspørgsmål har løbende været behandlet i CSCE-sammenhæng.
Men der  

 er grund til at erindre om de helt forskellige tilgange til dette spørgsmål,  

 som udgjordes af henholdsvis den sovjetiske opfattelse, jf. herom i de  

 medfølgende responsa, og den vestlige, grundlæggende individorienterede  

 opfattelse.
Med afslutningen af den kolde krig åbnede der sig nye  

 perspektiver for CSCE også på menneskerettighedsområdet i bred forstand,  

 herunder vedrørende mindretalsspørgsmål.
Slutdokumentet af 15. januar 1989  

 fra CSCE-opfølgningsmødet i Wien pålægger staterne:
». . . at beskytte og tilvejebringe betingelserne for at fremme den  

 etniske, kulturelle, sproglige og religiøse identitet af nationale mindretal  

 på deres territorium.
De vil respektere, at personer, der tilhører sådanne  

 mindretal, frit udøver deres rettigheder og vil sikre dem fuld ligestilling  

 med andre«.
 De nationale mindretal er her kvalificeret ved henvisning til en etnisk,  

 kulturel, sproglig og religiøs identitet.
På mødet i København i juni 1990 om CSCE's menneskelige dimension (CHD)  

 gik man videre på mindretalsområdet.
Mødet resulterede i  

 København-dokumentet, der i et af de fem substantielle afsnit behandler  

 spørgsmålet om nationale mindretal (de øvrige afsnit omhandler  

 retsstatsprincippet, individuelle rettigheder, demokratiske institutioner  

 samt den såkaldte CHD-mekanisme). I afsnittet om nationale mindretal  

 anerkender CSCE-staterne, at medlemmer af disse mindretal har ret til frit at  

 udtrykke, bevare og udvikle deres etniske, kulturelle sproglige eller  

 religiøse identitet uden forsøg på tvungen assimilering.
Dette omfatter bl.a.  

 retten til at benytte sit modersmål og til at oprette egne  

 uddannelsesmæssige, kulturelle og religiøse institutioner, organisationer og  

 foreninger.
Endvidere fordømmes alle former for diskrimination og forfølgelse  

 på baggrund af religion og ideologi.
Monitorsystemet, der udvikledes som et instrument på våbenkontrolområdet,  

 har fundet videre anvendelse i CSCE-sammenhæng og også været brugt i  

 konfliktsituationer, som indeholdt mindretalsproblemer.
I det hele taget er  

 udsendelse af missioner et af de mest perspektive instrumenter, ikke mindst  

 på mindretalsområdet.
Danmark har for eksempel deltaget i missioner til  

 Baltikum, det tidligere Jugoslavien samt Tjetjenien.
Særlig markant er OSCE's Højkommissær for Nationale Mindretal (p.t.  

 hollænderen Max van der Stoel). Højkommissærens mandat er udformet i  

 slutdokumentet fra CSCE-topmødet i Helsingfors i 1992. Heraf fremgår det, at  

 tyngdepunktet i hans opgaver ligger inden for tidlig varsling af spændinger  

 forårsaget af nationale mindretal, som kan udvikle sig til konflikter, der  

 påvirker forholdet mellem medlemsstaterne.
Såfremt disse spændinger udvikler  

 sig til åbne konflikter, overgår ansvaret for håndtering af disse til andre  

 OSCE-instanser.
Disse instanser, herunder OSCE-formandskabet, kan imidlertid  

 bede Højkommissæren engagere sig i bestræbelserne på at tilvejebringe en  

 løsning på konflikten.
I praksis har Højkommissæren, bortset fra sine  

 undersøgelser af de europæiske sigøjnerbefolkningers situation, som netop  

 byggede på en anmodning fra OSCE's Komite af Højtstående Embedsmænd, hidtil  

 koncentreret sit arbejde om nationale mindretal, som giver anledning til  

 problemer mellem to eller flere stater, oftest i grænseområder.
I OSCE-sammenhæng betegner Stabilitetspagten en foreløbig slutsten på  

 bestræbelserne på mindretalsområdet.
Initiativet til Stabilitetspagten var  

 fransk, men det blev overtaget og omformet af EU, især med henblik på at  

 sikre, at mindretalsproblemer blandt ansøgerlandene til medlemskab af EU blev  

 løst, forinden de pågældende lande blev medlemmer.
Under en konference i  

 Paris i marts 1995 blev Stabilitetspagten vedtaget og formelt overdraget til  

 OSCE.
Selve pagten består af en politisk hensigtserklæring vedrørende godt  

 naboskab fulgt af ca. 100 bilaterale aftaler mellem de central- og  

 østeuropæiske lande indbyrdes, mellem de central- og østeuropæiske lande samt  

 EU-landene og mellem de central- og østeuropæiske lande samt deres  

 umiddelbare naboer.
Til pagten er knyttet et bilag indeholdende en lang række  

 projekter, som EU finansierer eller planlægger at finansiere gennem  

 PHARE-programmet, og som støtter pagtens målsætninger.
Der er næppe tvivl om, at netop udsigten til medlemskab af EU har været en  

 overordentlig kraftig tilskyndelse til kandidatlandene i Central- og  

 Østeuropa til at få indgået aftaler med deres nabolande om vanskelige  

 mindretalsspørgsmål.
Aftalen mellem Ungarn og Slovakiet illustrerer dette  

 udmærket.
Det bør bemærkes, at Stabilitetspagten udelukkende sigter mod  

 løsningen af problemer for grænsemindretal, altså mindretal, som har et  

 »moderland«.
Dens modelværdi ville derfor være begrænset for  

 eksempel i Rusland.
Med Østesørådets beslutning (fra maj 1994) om at oprette en stilling som  

 Kommissær for Demokratiske Institutioner og Menneskerettigheder er endnu et  

 niveau føjet til bestræbelserne på at løse og helst forebygge problemer på  

 mindretalsområdet.
Ifølge mandatet kan kommissæren studere og rapportere om  

 forholdene ved de demokratiske institutioner og beskyttelsen af  

 menneskerettigheder, herunder mindretalsrettigheder, i medlemsstaterne og  

 komme med anbefalinger til rådet.
Han kan afgive fortrolige redegørelser til  

 rådet og fremsætte konkrete løsningsforslag.
Som grundlag for sit arbejde kan  

 han også modtage henvendelser fra personer, grupper og organisationer.
I  

 mandatet er der klare henvisninger til både FN, OSCE og Europarådet.  

 Umiddelbart synes det hensigtsmæssigt at etablere en uvildig instans så tæt  

 på de potentielle problemer.
Omvendt foreligger der en risiko for overlapning  

 i forhold til andre institutioner, men dette er som nævnt søgt imødegået  

 gennem henvisning til samarbejde med disse.
Stillingen som kommissær er besat  

 med den forhenværende danske justitsminister Ole Espersen.
Man har undertiden ved at sammenligne Europarådets og OSCE's indsats og  

 muligheder på mindretalsområdet hæftet sig ved, at OSCE-regelværket alene  

 bestod i politiske hensigtserklæringer, mens der i Europarådets regi kunne  

 træffes juridisk bindende aftaler.
Til denne betragtning skal dog føjes, at  

 OSCE har en væsentlig bredere medlemskreds, og at det ikke mindst er i de  

 lande, som ikke er medlemmer af Europarådet, at mindretalsproblemerne findes.  

 Denne forskel indsnævres imidlertid med tiltrædelsen af stadig flere lande  

 som medlemmer af Europarådet.
I indeværende år ventes således Albanien,  

 Moldova, Kroatien og muligvis Makedonien at blive medlemmer.
Man kan derfor  

 snarere fremhæve betydningen af, at OSCE alt i alt er et bredere politisk  

 projekt, som indgår med vægt i, hvad der ofte betegnes som Europas nye  

 sikkerhedspolitiske arkitektur.
Fælles for alle de her nævnte dokumenter er, at de fremstår som energiske  

 forsøg på ved hjælp af alment accepterede formuleringer at binde staterne  

 til, om ikke i videre udstrækning formelt-juridisk så dog politisk og  

 moralsk, at følge visse adfærdsnormer, som, hvor umiddelbart selvfølgelige de  

 kan forekomme i teorien, i deres praktiske anvendelse ofte vil støde på meget  

 store vanskeligheder i de forskellige lande og befolkninger.
Der forsøges her  

 lagt grundlag for pragmatiske, konkrete tiltag, som utvivlsomt kan have stor,  

 måske afgørende betydning for løsning og/eller forebyggelse af konflikter.
Når spørgsmålene om beskyttelse af mindretal og om nærmere konkretisering  

 af mindretalsrettigheder på måder, der kan opleves som tilfredsstillende  

 garantier, er behæftet med så store vanskeligheder og farer, hænger det også  

 sammen med, at spørgsmålet om at definere mindretal og mindretalsrettigheder  

 indebærer betydelige logiske og juridiske vanskeligheder.
Hertil føjer sig  

 selvsagt de praktiske problemer ved at omsætte principper til virkelighed.
Man kan måske i virkeligheden karakterisere bevægelsen fra  

 folkeforbundssystem til FN-system som et pendulsving fra et yderpunkt til et  

 andet, og de mindretalsproblemer, man i dag står over for specielt i den  

 tidligere kommunistiske verden, er udtryk for, at heller ikke FN-systemets  

 abstraktioner har kunnet slå til over for virkeligheden.
Det bør i den  

 forbindelse fremhæves, at de kommunistiske lande havde kollektive rettigheder  

 - på bekostning af de individuelle - i modsætning til de vestlige lande.
Ikke  

 mindst USA er stærkt modstander af kollektive rettigheder, hvad der har haft  

 virkninger for hele det internationale system.
Det er i et sådant lys, man  

 skal se den lange række af andre forsøg, som er gjort på at tilgodese  

 løsninger af mindretalsproblemer i internationale og regionale  

 organisationers ramme (Europarådet, OSCE) og med henblik på at supplere og  

 komplettere FN-bestemmelserne.
IV.
Løsningsmodeller A.
Generelle betragtninger Overvejelser om, hvorvidt og hvordan der yderligere kan tilvejebringes  

 instrumenter til løsning af mindretalsproblemerne, vil naturligt tage deres  

 udgangspunkt i erfaringerne efter den kolde krig, hvor en række  

 mindretalsproblemer har aktualiseret sig, i visse tilfælde som i det  

 tidligere Jugoslavien i form af blodige konflikter.
Men det bør haves i  

 erindring, at der herudover findes et stort antal latente  

 mindretalsproblemer, som under visse omstændigheder vil kunne udvikle sig til  

 tilsvarende alvorlige konflikter.
Der er altså en stor arbejdsmark for  

 forebyggelse på dette område.
Den gradvise udbygning af et stadig mere fintmasket net af multilaterale  

 konventioner og erklæringer vil også fremover udgøre et vigtigt led i  

 indsatsen på mindretalsområdet.
Man kunne muligvis befrygte, at det stigende  

 antal instrumenter, som overvejende havde karakter af politiske  

 hensigtserklæringer, eller som i hvert fald var vanskelige at håndhæve, frem  

 for at bidrage til problemernes løsning tværtimod kunne føre til en vis  

 devaluering af den internationale indsats.
Der kan nok ikke ses bort fra  

 denne risiko, især ikke hvis der råder for stor uklarhed over den juridiske  

 rækkevidde af de enkelte instrumenter, eller hvis der i øvrigt opstår for  

 stor spændvidde mellem retorikken og den politiske vilje til at handle.  

 Omvendt vil det forhold, at den internationale opmærksomhed søges fastholdt  

 på mindretalsproblemerne og deres løsning, kunne bidrage til, at der gradvis  

 opbygges en form for international samvittighed, som igen vil have betydning  

 for normdannelsen på dette område.
Løsningsmodellerne må nødvendigvis tilpasses de konkrete omstændigheder,  

 der omgærder et mindretalsproblem.
Konflikterne vil oftest adskille sig fra  

 hinanden derved, at der kan sondres mellem (a) situationer, hvor ønsket om at  

 tilgodese mindretallets tarv tillige spørgsmål om terrioritale ændringer  

 enten ved, at mindretallet bliver tilsluttet et naboland, eller ved at det  

 kræver selvstyre, og (b) de situationer, hvor mindretallet primært kræver  

 beskyttelse af og respekt for dets særlige identitet bl.a. i form af eget  

 sprog, egen religion og kultur i videre forstand, men eventuelt også gennem  

 forskellige former for selvstyre.
ad (a) Førstnævnte situation implicerer udøvelsen af en selvbestemmelsesret for  

 mindretallet.
Denne ret lader sig vanskeligt definere rent folkeretligt.
Der  

 er snarere tale om politiske principper end om en grundsætning, der entydigt  

 forpligter staterne i sådanne situationer.
Max Sørensen har herom udtalt:
»Såfremt man ønsker at udforme selvbestemmelsesretten som en egentlig  

 folkeretlig grundsætning, må dens indhold derfor præciseres.
Dette kan ske,  

 uden at man gør sig klart, hvad der karakteriserer de forskellige faktiske  

 situationer, på hvilke den traditionelt er anvendt.
En typisk situation er  

 den, at en befolkningsgruppe inden for en bestående stats rammer ønsker at  

 udskilles af denne stat og danne en ny selvstændig stat (f.eks. tjekker og  

 slovakker inden for det østrig-ungarske monarki). En anden hermed beslægtet  

 situation er den, at befolkningen i et koloniområde ønsker dette områdes  

 selvstændighed, uanset at befolkningen måske ikke udgør en etnologisk homogen  

 gruppe (f.eks.
Indonesien, Guldkysten, Sudan osv.). En tredje situation er  

 den, at en befolkningsgruppe inden for en bestående selvstændig stat ønsker  

 tilslutning til en nabostat (f.eks. slesvigsk mindretal). En fjerde situation  

 er den, at en befolkningsgruppe inden for en bestående stat ønsker lokalt  

 selvstyre inden for samme stats grænser (f.eks. skotske og walesiske  

 nationalbevægelser).
En juridisk bindende formulering af selvbestemmelsesretten kan udformes  

 således, at den tager sigte på visse af disse situationer, men ikke på andre.  

 Jo flere af disse situationer den ønskes at skulle tage sigte på, des mere  

 generelt må den formuleres.« Nationale og andre mindretals stilling i de samfund, hvori de hører  

 hjenmme, er et spørgsmål om forholdet mellem en stat og dens borgere og  

 berører derved et kernepunkt i det traditionelle suverænitetsbegreb.
Et af de  

 vigtigste kriterier i statens udøvelse af sin suverænitet har altid været  

 dens eksklusive magtbeføjelse i forholdet til egne statsborgere.
Dette  

 traditionelle suverænitetsprincip blev nedfældet i FN-pagtens art. 2, stk. 7,  

 der fastsætter, at intet i pagten skal give organisationen ret til at gribe  

 ind i forhold, der i det væsentlige hører ind under en stats egen  

 jurisdiktion.
En klar undtagelse herfra er dog den situation, at en stats  

 behandling af sine borgere udgør en sådan trussel mod freden, at  

 Sikkerhedsrådet beslutter anvendelse af tvangsforanstaltninger i henhold til  

 pagtens kap.
VII.
I praksis er FN-pagtens art. 2, stk. 7, med tiden blevet  

 gjort til genstand for en stadig snævrere fortolkning.
En afstemningsprocedure som den, der anvendtes ved fastsættelsen af den  

 dansk-tyske grænse efter Første Verdenskrig, fordrer derfor særlig  

 fordelagtige forudsætninger for at føre frem til en mindelig løsning.
En  

 afstemning i en mindretalszone vil f.eks. ikke kunne anvendes, såfremt man  

 har foretaget flytninger af befolkningen, som det bl.a. skete i de østlige og  

 vestlige dele af Polen efter Anden Verdenskrig.
Den i et historisk perspektiv vel nok mest drastiske model for løsning af  

 mindretalsproblemer med territoriale implikationer er tvangsmæssig  

 flytning af de pågældende befolkningsgrupper for derved at undgå  

 stridigheder, opstande og eventuelt folkedrab.
Det klassiske eksempel er  

 flytningerne efter Første Verdenskrig mellem Grækenland, Tyrkiet og Bulgarien  

 af over 2 millioner mennesker.
Den første større tvangsmæssige flytning fandt  

 sted som følge af Lausanne-fredstraktaten af 1923, der fastlagde grænserne  

 mellem Grækenland og Tyrkiet og ifølge hvilken 11/2 million etniske grækere  

 (græskortodokse) af tyrkisk nationalitet blev tvunget til at forlade  

 Lilleasien og bosætte sig i Grækenland, mens ca. 400.000 etniske tyrkere  

 (muslimer) af græsk nationalitet blev tvunget til at forlade Grækenland og  

 bosætte sig i Tyrkiet.
Lausanne-traktaten er fortsat væsentlig for den  

 tyrkiske opfattelse af mindretalsspørgsmål og påberåbes som forklaring af  

 tyrkernes forhold til kurderne.
Traktaten bestemte, at en kommission bestående af repræsentanter for  

 Grækenland, Tyrkiet og Folkeforbundets Råd overvågede folkeudvekslingen samt  

 afviklingen af jord og ejendom.
Personudvekslingen forløb hurtigt, men  

 problemerne vedrørende ejendom og formue viste sig uløselige.
Som løsning  

 blev sagen afslutningsvis afviklet ved et »lump sum arrangement«.
 Ifølge nugældende folkeret vil en traktat om tvangsflytning formentlig  

 være ugyldig som stridende mod jus cogens (ufravigelige folkeretlige  

 normer såsom folkenes ret til selvbestemmelse og forbudet mod  

 magtanvendelse).
Mellem Grækenland og Bulgarien blev der i 1919 indgået en konvention  

 vedrørende anerkendelse af gensidig frivillig udvandring.
For at  

 opmuntre folk til at udvandre tillod konventionen ikke alene, at de medtog  

 deres flytbare ejendele og fik afviklet ejendom, men også at den enkelte fik  

 del i værdien af fællesskabets ejendomme (skoler, kirker, hospitaler m.m.). I  

 1920 nedsattes en kommisison, der fulgte og afviklede emigrationen samt de  

 udestående økonomiske overførsler.
I forbindelse med flytningen opstod  

 imidlertid problemer med hensyn til betydningen af den nærmere afgrænsning af  

 ordet »communities«.
I et responsum udtalte Den Internationale  

 Domstol, at begrebet fællesskab var det historiske og traditionelle begreb  

 for grupper i det pågældende område, der levede i et fællesskab gennem race,  

 religion, sprog eller traditioner forenet af en samhørighedsfølelse med det  

 formål at bevare fælles traditioner.
ad (b) De fleste af de ovenfor omtalte instrumenter på mindretalsområdet sigter  

 mod at løse problemer under det niveau, hvor der er tale om territoriale  

 konsekvenser.
De pågældende aftaler m.v. retter sig især mod de tilfælde,  

 hvor et mindretal gør krav på at blive accepteret med eget sprog, religion,  

 kultur og traditioner.
Som det er fremgået, danner disse instrumenter  

 imidlertid et meget broget billede, der samtidig kun ufuldstændigt tilbyder  

 acceptable løsninger på de pågældende mindretalsproblemer.
Det er derfor især  

 med henblik på denne kategori, at opfindsomhed og ikke mindst politisk vilje  

 må mobiliseres.
B.
Nye instrumenter? Et tilbagevendende kritikpunkt mod de hidtidige bestræbelser på  

 mindretalsbeskyttelsesområdet er, at staternes forpligtelser i overvejende  

 grad er defineret som politiske og ikke juridiske forpligtelser.
Europarådets  

 rammekonvention, som er omtalt ovenfor, betegner således en undtagelse.
Man  

 kunne i forlængelse af denne tankegang diskutere, om indsatsen i højere grad  

 skulle tilrettelægges i form af juridiske, evt. domstolslignende procedurer.  

 De kvaliteter, der især i den vestlige kulturkreds forbindes med  

 domstolsbehandling i retning af uafhængighed, upartiskhed og grundig  

 sagsbehandling, ville selvsagt være af meget stor betydning netop i forhold  

 til løsningen af mindretalsproblemer.
Fra Den Internationale Domstol og fra  

 Europarådets Menneskerettighedsdomstol foreligger en vis erfaring.
Men denne  

 erfaring tyder også på, at domstolsordninger eller domstolslignende ordninger  

 kun under visse (gunstige) omstændigheder er en farbar vej til løsningen af  

 politiske konflikter.
Situationen i det tidligere Jugoslavien, hvor det internationale samfund  

 på den ene side søger at gøre et krigsforbryderansvar gældende over for de  

 bosnisk-serbiske ledere i henhold til Sikkerhedsrådets resolution nr. 827  

 (1993) og på den anden side forfølger en strategi, som indebærer politiske  

 forhandlinger med de samme ledere, er en illustration af dette dilemma.
I  

 visse, formentlig ret enkeltstående tilfælde vil de modstående parter kunne  

 enes om at udsondre et eller flere stridsspørgsmål til domstolsafgørelse  

 eller tilsvarende og forpligte sig til at respektere den afsagte afgørelse.  

 Men nogen bred vej til problemløsning på mindretalsområdet vil der formentlig  

 ikke blive tale om.
Betydningen af, at der undertiden træffes afgørelser  

 efter en sådan grundig og respekteret procedure, vil nok i højere grad være  

 den præcedensvirkning, der kan blive tale om.
Ovennævnte betragtninger flytter søgelyset tilbage til aftalevejen, hvor  

 de multilaterale arrangementer i skikkelse af FN- eller Europakonventioner  

 allerede er omtalt.
Det siger sig selv, at aftaler mellem de direkte  

 involverede parter allerede ud fra et effektivitetssynspunkt vil være at  

 foretrække.
Men i mange af de tilfælde, som danner grundlag for nærværende  

 betragtninger, vil parterne end ikke befinde sig i en forhandlingssituation,  

 ofte fordi de ikke anerkender modpartens interesser som legitime.
Omverdenens  

 bestræbelser må da i første omgang rette sig mod at tilvejebringe  

 forudsætninger for, at en forhandling kan komme i stand og, når dette er  

 lykkedes, at stimulere forhandlingsprocessen med henblik på, at der opnås et  

 resultat.
Mange af de instrumenter på mindretalsområdet, som er udviklet i de  

 senere år, har haft dette sigte, således ikke mindst Stabilitetspagten.
Løsningen af det dansk-tyske grænsespørgsmål og den efterfølgende  

 regulering af forholdene for de to mindretal er udførligt beskrevet i det  

 medfølgende responsum, udarbejdet af Uffe Østergård.
I den her omtalte  

 sammenhæng udgør ordningen, der er materialiseret i  

 København-Bonn-erklæringerne fra 1955, en interessant variant i og med, at  

 den ikke fremstår som en direkte aftale mellem de to lande, men derimod som  

 to ensidige erklæringer, der er udarbejdet og afgivet parallelt.
Baggrunden  

 herfor i form af den mindre stats uvilje mod at indrømme den større stat  

 nogen form for tilsynsret i forbindelse med en indgået aftale kunne udmærket  

 tænkes at forekomme i andre situationer, hvorfor ordningen kunne tjene som en  

 slags model.
Man kunne yderligere tænke sig, at sådanne parallelle  

 erklæringer blev deponeret i en international organisation, f.eks. hos FN,  

 Europarådet eller OSCE.
Som det imidlertid er fremhævet i det pågældende  

 responsum, er omstændighederne omkring de to mindretal i forvejen så  

 gunstige, at modelværdien formentlig er noget begrænset.
Helt afgørende er  

 det naturligvis, at det territoriale spørgsmål af alle parter blev anset for  

 definitivt løst på tidspunktet for afgivelsen af de to erklæringer.
Netop spørgsmålet om, hvorvidt et mindretalsspørgsmål implicerer  

 territoriale ændringer, især i form af krav om løsrivelse fra moderstaten,  

 er, som ovenfor anført, det afgørende kriterium for hvilke løsningsmodeller,  

 der kan komme på tale.
I en række situationer, der har udviklet sig til  

 konflikt, har det imidlertid vist sig, at løsrivningsaspektet på en, synes  

 det, unødvendig og uhensigtsmæssig måde har »overtaget« og dermed  

 accelereret konflikten.
Dette kan skyldes, at spørgsmålet om territoriale  

 ændringer, set fra moderstatens synspunkt, er så truende, at der må sættes  

 ind med alle midler, også sådanne, der af omverdenen vil blive betragtet som  

 uacceptabelt hårdhændede.
Men det kan også skyldes, at mindretallet i mangel  

 af muligheder for national og international dialog om sine problemer griber  

 til det ultimative krav om løsrivelse for dog at blive hørt.
Det vil derfor  

 være nærliggende at se nærmere på, hvorvidt der kan etableres mekanismer, som  

 på en for parterne acceptabel måde kan tilgodese selvstyreambitioner under  

 løsrivelsesniveauet.
Det er nødvendigt at være opmærksom på, at når der tales om  

 »parterne« i en mindretalssammenhæng, så vil dette i altovervejende  

 grad referere til stater, således for eksempel også i Stabilitetspagten.
Det  

 er et gennemgående principielt og praktisk problem, at et mindretal oftest  

 ikke kan opnå status som part i sagen, hvis den respektive stat ikke ønsker  

 det.
Allerede eksisterende internationale arrangementer udgør et værn mod  

 forskellige former for diskrimination for medlemmer af mindretal og også en  

 ret til at udfolde sig på den specifikke måde, som karakteriserer det  

 pågældende mindretal.
Sådanne rettigheder, der i almindelig sprogbrug knap  

 nok vil blive betegnet som autonomi, kan begrebsmæssigt siges at udgøre et  

 yderpunkt på en skala, hvis modsatte yderpunkt er fuld uafhængighed.
Imellem  

 disse yderpunkter befinder sig en række tænkelige selvstyre- eller  

 selvforvaltningsmodeller.
I visse tilfælde kunne man forestille sig sådanne  

 ordninger på basis af den pågældende stats eksisterende regionale eller  

 lokale administrationsstruktur, evt. med visse tillempninger.
I andre  

 tilfælde kunne sådanne mere eller mindre omfattende selvstyreordninger  

 etableres specielt med henblik på at imødekomme aspirationerne hos et  

 mindretal.
Hjemmestyreordningerne for henholdsvis Færøerne og Grønland er ret  

 vidtgående eksempler på det sidste, idet de som bekendt også omfatter  

 selvstændig varetagelse af en række statsopgaver.
Rigsfællesskabet, der især  

 manifesterer sig ved, at udenrigspolitikken og forsvarspolitikken varetages  

 af rigsmyndighederne, markerer grænsefladen til fuld uafhængighed.
I  

 overvejelserne om, hvorvidt sådanne hjemmestyreordninger kunne tjene som  

 model i andre tilfælde bør nok indgå, at de formentlig vil forudsætte, at der  

 er tale om både en vis geografisk afgrænsning og en selvstændig kulturel  

 identitet.
I et indlæg på FN's 48. generalforsamling i oktober 1993 foreslog fyrsten  

 af Liechtenstein, at der, eventuelt på konventionsbasis, blev opstillet nogle  

 autonomimodeller efter ovenstående retningslinjer.
Disse skulle kunne  

 implementeres med bistand fra FN, dels i form af rådgivning og dels i form af  

 tilbud om en konfliktløsningsmekanisme.
Samme sigte har en såkaldt  

 Saskatoon-anbefaling, fremsat på et symposium i juni 1993 (Martin Ennals  

 Memorial Symposium on Self-Determination). Konkret foreslås, at der under FN  

 oprettes en kommission om selvbestemmelse, svarende til  

 menneskerettighedskommissionen.
Særlig perspektivrig forekommer den tanke at  

 være, at de direkte parter, herunder mindretalsgrupper, skal have mulighed  

 for direkte adgang til dette organ.
Bortset fra sådanne konkrete forslag må det antages, at staternes  

 eksisterende og kommende ordninger for regionalt og lokalt selvstyre i et  

 vist omfang også vil komme en række mindretal til gode.
I det omfang staterne  

 er føderalt organiserede eller indgår i et internationalt samarbejde med  

 føderale træk, som for eksempel EU, må dette også antages at have en positiv  

 virkning for mindretallenes situation.
Selve tilstedeværelsen af føderale  

 strukturer vil formindske præget af særstatus for eventuelle ordninger, der  

 etableres til fordel for mindretal.
Dertil kommer for EU's vedkommende, at  

 alene medlemsstaternes indbyrdes fredelige relationer bevirker, at den  

 enkelte stat ikke så let ledes til at betragte krav fra et nationalt  

 mindretal som illoyalitet over for staten.
I diskussionerne om tilvejebringelsen af nye modeller for løsningen af  

 mindretalsproblemer indgår også tanken om at genoplive FN's  

 Formynderskabsråd, som er omtalt ovenfor.
Fordelen herved skulle være en  

 effektiv international indkapsling af et mindretalsproblem, som måske truede  

 med at udvikle sig til konflikt.
Værdien ved en sådan model ses især at være,  

 at det pågældende mindretal herved får en effektiv adgang til at blive hørt  

 og gøre sine synspunkter gældende.
Der ville tilmed, så længe det konkrete  

 formynderskab bestod, være mulighed for at udøve rådgivning, eventuelt med  

 henblik på opnåelse af uafhængighed.
Samtidig kunne formynderskabet være  

 afsæt for, at der i tilfælde af konflikt eller truende konflikt mere eller  

 mindre pr. automatik blev iværksat fredsbevarende eller fredsskabende  

 aktiviteter fra FN's side.
Når man kunne betvivle, om et sådant forslag kan  

 vinde tilslutning, eller hvis dette er tilfældet, finde konkret anvendelse,  

 er det navnlig på grund af associationerne til afkoloniseringsprocessen.  

 Allerede det forhold, at der etableres et formynderskabsforhold ville  

 indeholde en formodning om, at sigtet hermed ville være fuld uafhængighed.  

 Der er ovenfor argumenteret for, at en tidlig lancering af denne den mest  

 vidtgående løsning ofte har vist sig at være egnet til at forgifte løsningen  

 af mindretalsproblemer.
 Endvidere kunne man med OSCE's Højkommissær for Nationale Mindretal som  

 inspiration etablere en mere omfattende ordning med regionale højkommissærer.  

 Nok så vigtigt som at udbrede en sådan ordning vil dog være, at der sker en  

 klargøring af ordningernes kvalitative indhold, dvs. om tyngden fortsat skal  

 ligge på tidlig varsling og mægling som led i konfliktforebyggelse, eller om  

 en højkommissær skal kunne gå mere massivt og mere synligt ind i løsningen af  

 et mindretalsproblem.
Afslutningsvis i denne opregning af mulige løsningsmodeller skal peges på  

 rapporten »Det globale Naboskab« fra »The Commission on Global  

 Governance«, der under forsæde af Sveriges nuværende statsminister  

 Ingvar Carlsson afsluttede sit arbejde i oktober 1994. Rapporten, der  

 indeholder en række begrundede forslag til indsats vedrørende sikkerhed,  

 økonomi, økologi, retssikkerhed m.m., betegner et overordentlig ambitiøst  

 forslag til etablering af en ny international retsorden, muliggjort af en  

 styrkelse af de internationale institutioner, i første række FN.
I det omfang  

 rapportens forslag blev gennemført, ville en række mindretalsproblemer blive  

 løst eller opløst.
Den afgørende mekanisme i denne forbindelse er en  

 modificering af det statslige suverænitetsbegreb.
Men hermed gives samtidig  

 en klar indikation af, at der er tale om et ret langsigtet projekt.
Blandt de  

 mere mindretalsspecifikke tanker i rapporten fremtræder ikke mindst en  

 udvidelse af kredsen af aktører, som har hørings- eller anmodningsret, som  

 perspektivrig.
Det er ovenfor fremhævet som et vigtigt problem og en kilde  

 til konflikt, at mindretal ofte savner muligheden for national eller  

 international dialog om sine anliggender.
Hvor langsigtede rapportens forslag  

 end kan forekomme, er der næppe tvivl om, at den vil udgøre en vigtig  

 referenceramme for de kommende års bestræbelser, også på mindretalsområdet.
V.
Afsluttende betragtninger Allerede de ovenfor nævnte eksempler på internationale bestræbelser, der  

 sigter mod at lempe eller løse mindretalsproblemer, viser, hvor bred en  

 tilgang der er tale om.
Det gælder både de institutionelle rammer,  

 foranstaltningernes umiddelbare indhold samt deres juridiske rækkevidde.
De  

 eksempler på konkrete mindretalsproblemer, som er beskrevet i de fem  

 vedhæftede responsa, viser klart, hvor forskellige situationerne er i  

 henseende til baggrund, karakter og omfang.
Det er let at indse  

 vanskeligheden ved at tilvejebringe et universelt instrument, der på en gang  

 er effektivt og almindeligt accepteret.
Ikke alene problemernes forskellighed  

 er skyld heri.
Også forskelle i staternes selvopfattelse spiller en afgørende  

 rolle.
Den refererede diskussion om definitionen af mindretalsrettigheder som  

 individuelle kontra kollektive rettigheder er en klar illustration heraf.
Det  

 er f.eks. ikke svært at indse, at en indvandrerstat som USA må have en ganske  

 forbeholden indstilling til spørgsmålet om at definere mindretalsrettigheder  

 som kollektive rettigheder.
Men det er også værd at bemærke, at Danmark, som  

 i en række sammenhænge har støttet en kollektiv tilgang, selv i hovedsagen  

 har baseret sig på en individuel tilgang med hensyn til det tyske mindretal i  

 Sønderjylland.
Blandt de mange ovenfor refererede modeller, eksisterende som foreslåede,  

 forekommer ikke mindst bestræbelserne på at give mindretalsgrupper en reel  

 adgang til at komme til orde, i givet fald over for et internationalt organ,  

 at være perspektivrige.
I det omfang dette lykkes, må det antages, at presset  

 på en truende konflikt i mange tilfælde vil blive lettet.
Dette peger i  

 retning af at oprette eller sikre opretholdelsen af internationale organer,  

 som med dette formål kan udøve upartisk rådgivning på et højt respekteret  

 niveau.
Som et konkret eksempel, på at dette (endnu) ikke er lykkedes, trods  

 utvivlsomt gode intentioner, kan nævnes det nye højkommisærembede under FN,  

 der som anført ovenfor lider af akut mangel på penge og kvalificeret  

 personale.
Lige så klart det synes, at bestræbelserne på mindretalsområdet også i  

 fremtiden må basere sig på en bred vifte af foranstaltninger, lige så klart  

 er det, at situationen for de enkelte mindretal især påvirkes af faktorer,  

 som ikke retter sig specifikt mod mindretallene.
Den almindelige økonomiske  

 situation i det pågældende land eller region vil være afgørende for  

 levevilkårene for medlemmerne af et mindretal.
Det er også en almen erfaring,  

 at fjendtlige relationer mellem befolkningsgrupper næres af usle økonomiske  

 vilkår eller af markante forskelle i levevilkårene de enkelte grupper  

 imellem.
Det er ud fra denne erkendelse, at Tysklands hjælp til folketyske  

 elementer i Østeuropa oftest ydes som generel udviklingshjælp til den region,  

 hvor det tyske befolkningselement lever.
Ligesom de økonomiske perspektiver er afgørende, er de politiske det.
Et  

 udviklet demokrati vil i sig selv være afgørende for, hvilken behandling et  

 mindretal vil kunne forvente.
Men der er her grund til at erindre om, at der  

 selv inden for etablerede demokratiers kreds er ret vide rammer for den  

 politiske kultur, som vil være af betydning i den her omhandlede sammenhæng.  

 Således vil en mere udbredt konsensus-kultur i sig selv tendere mod også at  

 komme eventuelle mindretal til gode, mens situationen er anderledes i lande,  

 hvor der er tradition for, at selv store politiske oppositionsgrupper nærmest  

 udelukkes fra indflydelse mellem valgene.
I adskillige lande, herunder  

 udpræget i Danmark, anses det repræsentative demokrati kun at udgøre en  

 (vigtig) del af den demokratiske styreform.
Borgernes direkte deltagelse i  

 beslutningsprocesser, som angår dem selv, anses efterhånden som et naturligt  

 led i samfundslivet.
Denne videregående demokratiopfattelse,  

 deltagelsesdemokratiet, vil i det omfang, den vinder frem, også få positive  

 virkninger med hensyn til mindretallenes situation.
Det måske klareste eksempel på betydningen af generelle politiske  

 perspektiver i relation til situationen for mindretallene er de central- og  

 østeuropæiske landes udsigt til at blive deltagere i den europæiske  

 integrationsproces.
Det er evident, at tilskyndelsen til at finde generelt  

 acceptable løsninger på især de grænseoverskridende mindretalsproblemer har  

 tæt sammenhæng med udsigten til at blive medlem af EU inden for en kortere  

 årrække.
Stabilitetspagten er blot et udtryk herfor.
Nogle har imidlertid  

 fremhævet, at man fra vesteuropæisk side herved i virkeligheden opstiller  

 dobbelte standarder, idet flere vesteuropæiske lande ikke selv ville være  

 indstillet på at leve op til de krav, der nu stilles til landene i Central-  

 og Østeuropa.
En vis parallel til situationen efter Første Verdenskrig anes.
I nærværende notat er mindretalsproblemer i Vesteuropa ikke diskuteret, og  

 i de medfølgende responsa er de kun behandlet sammenhængende, for så vidt  

 angår mindretallene omkring den dansk-tyske grænse.
Dette er ikke udtryk for,  

 at der ikke findes mindretalsproblemer i Vesteuropa, også sådanne, der er  

 uløste eller utilfredsstillende løst.
Alligevel gør der sig nogle afgørende  

 forskelle gældende, når der sammenlignes med de tidligere kommunistiske lande  

 i Central- og Østeuropa.
Når det drejer sig om grænseoverskridende  

 mindretalsproblemer, har det stadig mere intense samarbejde i Vesteuropa  

 bidraget til at skabe en generelt tillidsfuld atmosfære, som i sig selv har  

 befordret lempelige løsninger på sådanne mindretalsproblemer.
Et eksempel her  

 kunne være forholdene for det tysktalende mindretal i Sydtyrol eller Alto  

 Adige, som er provinsens italienske navn.
Hvad angår mindretalsproblemer inden for det enkelte lands grænser, er der  

 ovenfor argumenteret for, at demokrati og gunstige økonomiske vilkår alt  

 andet lige vil have en positiv virkning på mindretallenes situation.
Hertil  

 kommer en generel tendens til decentralisering af styret i de fleste  

 vesteuropæiske lande.
Selv om denne udvikling i hovedsagen finder sted ud fra  

 andre hensyn, vil mindretallenes ønsker om autonomi lettere kunne imødekommes  

 ad denne vej.
Spanien, som i Franco-tiden var kendetegnet af en hård  

 centralistisk og nationalistisk politik, er i denne henseende et godt  

 eksempel.
Da Franco døde og demokratiet genindførtes, befandt man sig i en  

 situation, der i en vis forstand kan sammenlignes med opbruddet i Central- og  

 Østeuropa efter 1989. Undertrykte politiske og nationale følelser kom op til  

 overfladen.
Forfatningen af 1978 fastslog nationens enhed, men anerkendte og  

 garanterede samtidig retten til autonomi for »nationaliteter og  

 regioner«, der indgår i staten.
Inden for disse rammer har der fundet en  

 gradvis udvikling sted, der i visse regioner, bl.a. i det rige og  

 tætbefolkede Katalonien, har understøttet en social og økonomisk  

 fremgangslinje.
I Baskerlandet udviklede situationen sig derimod anderledes.  

 Et mindretal i den baskiske befolkning, organiseret i  

 ETA-undergrundsbevægelsen, hvis politiske talerør er det yderligtgående  

 nationalistparti Herri Batasuna, anerkender ikke den selvstyreordning for  

 Baskerlandet, der er fastsat i forfatningen, men ønsker løsrivelse fra den  

 spanske stat.
En energisk indsats mod terrorvirksomheden samt en øget  

 folkelig modstand mod ETA i Baskerlandet kan måske vise sig at styrke  

 udsigterne for en fredelig løsning.
I det hele taget har der i de senere år  

 fundet en debat sted i det spanske samfund om mulighederne for en yderligere  

 decentralisering af styret.
I debatten indgår også modeller, som nærmest må  

 betegnes som føderale.
Et særligt tema i denne debat har været spørgsmålet om de spanske  

 regioners deltagelse i EU-samarbejdet.
Dette tema har som bekendt spillet en  

 betydelig rolle i den tyske Europa-debat i takt med, at EU-samarbejdet kom  

 til at omfatte spørgsmål, der i Tyskland varetages på delstatsplan.
I det  

 hele taget er der grund til at tro, at de (ganske vist begrænsede) føderale  

 træk i EU-samarbejdet vil være egnet til at skabe en hensigtsmæssig ramme om  

 imødekommelsen af en række ønsker fra mindretalsgrupper i medlemslandene.
