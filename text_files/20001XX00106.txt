Skriftlig fremsættelse (10. november  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af ligningsloven.  

 (Afgift af rentefordel ved penge- og realkreditinstitutters  

 hensættelser).
(Lovforslag nr.
L 95).
Som led i udmøntningen af finanslovsaftalen for  

 2001 mellem regeringen (Socialdemokratiet og Det Radikale Venstre),  

 Socialistisk Folkeparti og Enhedslisten foreslås  

 det at indføre en afgift, der skal halvere penge- og  

 realkreditinstitutternes rentefordel.
Den nuværende rentefordel  

 følger af, at institutterne i dag kan fradrage hensættelser til  

 tab på udlån og garantier på et tidligere tidspunkt end  

 det, der følger af skattelovgivningens almindelige regler.
 Lovforslaget er et led i  bestræbelserne på at  

 reducere erhvervslivets kreditfordele.
Penge- og realkreditinstitutter skal efter de  

 regnskabsretlige regler hvert år foretage de nødvendige og  

 tilstrækkelige hensættelser til tab på udlån og  

 garantier.
Efter skattelovgivningen er udgangspunktet, at tab på  

 udlån og garantier. kan fradrages ved indkomstopgørelsen,  

 når tabet er konstateret eller sandsynliggjort.
I forhold til penge- og  

 realkreditinstitutter accepteres dog efter fast praksis, at institutterne kan  

 fradrage de regnskabsmæssige hensættelser ved  

 indkomstopgørelsen, uagtet at de regnskabsmæssige kriterier for,  

 hvornår en hensættelse er nødvendig, ikke  

 nødvendigvis er sammenfaldende med de skattemæssige kriterier  

 for, hvornår et tab kan fradrages.
Institutterne kan fradrage  

 årets ultimohensættelse og skal samtidig  

 indtægtsføre det foregående års  

 ultimohensættelse.
Det foreslås, at halveringen af penge- og  

 realkreditinstitutternes rentefordel ved hensættelsesreglerne sker  

 gennem en skematisk beregnet afgift.
Der er efter lovforslaget tale om en  

 årlig afgift, der beregnes af saldoen på instituttets  

 hensættelseskonto pr. den 1. januar i afgiftsåret, dvs. af  

 primosaldoen.
Afgiftsgrundlaget er den regnskabsmæssige  

 opgørelse af det beløb, hvormed institutternes  

 hensættelser overstiger de faktisk realiserede tab.  

 Afgiftsbeløbet beregnes ud fra en afgiftssats, der fastsættes  

 årligt.
Afgiftssatsen beregnes som ½ x markedsrenten x  

 selskabsskattesatsen/100, idet markedsrenten er den gennemsnitsrente, der  

 indgår i beregningen af mindsterenten efter kursgevinstloven.  

 Afgiftssatsen  bliver dermed beregnet så den svarer til halvdelen af  

 institutternes rentefordel ved at kunne foretage fradrag for de  

 regnskabsmæssige hensættelser.
Pligten til at betale afgift påhviler de  

 institutter, der har adgang til at foretage fradrag for  

 regnskabsmæssige hensættelser til tab på udlån og  

 garantier.
Det vil sige pengeinstitutter, realkreditinstitutter,  

 KommuneKredit, Danmarks Skibskreditfond, Finansieringsinstituttet for  

 Industri og Håndværk samt filialer af udenlandske  

 kreditinstitutter, der er hjemmehørende inden for EU/EØS.
 Efter lovforslaget forfalder afgiften til betaling den 1.  

 juli i afgiftsåret med seneste rettidige  betaling den 15. juli.  

 Afgiften tilfalder statskassen.
 Afgiften opkræves første gang for  

 afgiftsåret 2001. Institutter, der er omfattet af lovens bestemmelser,  

 skal dermed første gang betale afgift efter de foreslåede  

 bestemmelser i 2001 med seneste indbetaling den 15. juli 2001, idet afgiften  

 beregnes på grundlag af saldoen på hensættelseskontoen pr.  

 1. januar 2001.
Penge- og realkreditinstitutternes hensættelseskonti  

 udgjorde ved udgangen af 1999 ca. 33,5 mia. kr.
Niveauet ultimo 1999 er det  

 sidst kendte.
Med det nuværende gennemsnitlige obligationsrenteniveau  

 på ca. 5,8 pct., og når L 30 om nedsættelse af  

 selskabsskattesatsen vedtages, bliver afgiftssatsen 0,87 pct. (½ x 5,8 pct. x  

 30 pct/100).
 Med udgangspunkt i disse forudsætninger vil afgiften  

 blive ca. 290 mill. kr. årligt.
Afgiften kan fradrages i den selskabsskattepligtige  

 indkomst, hvilket samtidig indebærer et mindreprovenu på  

 selskabsskatten på ca. 90 mill. kr. årligt.
Under ét er  

 skønnet derfor et årligt merprovenu på ca. 200 mill.  

 kr.
Kommunerne får ikke andel af afgiften.
Den kommunale  

 andel af mindreprovenuet på selskabsskatten andrager ca. 12 mill. kr.  

 årligt.
 For Told * Skat medfører lovforslaget  

 engangsudgifter på 300.000 kr.
 I det jeg i øvrigt henviser til lovforslagets  

 bemærkninger, skal jeg anbefale forslaget til Folketingets velvillige  

 behandling.
