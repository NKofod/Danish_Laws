Justitsministeriet har besluttet at iværksætte en række initiativer med  

 det formål at dæmme op for spirituskørsel.
Der henvises herom til vedlagte  

 pressemeddelelse af dags dato.
Et vigtigt element i den samlede indsats mod spirituskørsel er den  

 kontrol, som politiet udfører på vejene.
Disse politikontroller har vist sig  

 at have en god præventiv virkning.
 Justitsministeriet skal derfor anmode om, at den politimæssige indsats med  

 henblik på at afsløre trafikanter, der gør sig skyldige i promille- eller  

 spirituskørsel, skærpes gennem et øget antal politikontroller på vejene.
 Den øgede politikontrol over for spirituskørsel bedes udført dels i form  

 af forud planlagte aktioner, dels under den daglige patruljering.
Der kan rekvireres assistance hos Rigspolitichefens Færdselspoliti i det  

 omfang, det skønnes nødvendigt.
Af hensyn til færdselspolitiets  

 tilrettelæggelse af tjenesten bedes ønsker om assistance fremsat i god tid.
Hans Engell /Henrik Waaben Bilag PRESSEMEDDELELSE Nu skal der dæmmes op for de mange meningsløse ulykker og tragedier, som  

 spritbilisterne er skyld i, siger justitsminister Hans Engell.
Spiritus er  

 med i billedet i næsten hvert 3. trafikdrab, og dette tal er alt for højt.
Som tilkendegivet i Folketinget for nylig, iværksætter justitsminister  

 Hans Engell nu en plan for bekæmpelse af spritbilisme.
Planen omfatter 6  

 punkter:
 1. Intensiveret politikontrol .
Risikoen for at blive opdaget ved spirituskørsel bliver større.  

 Justitsministeren har i dag givet politiet besked om at skærpe den  

 politimæssige overvågning af trafikken med henblik på at afsløre  

 spritbilisterne.
Den skærpede politikontrol vil ske dels ved razziaer, dels i  

 forbindelse med den daglige patruljering.
 2. Øget informationsvirksomhed .
Samtidig vil Rådet for Større Færdselssikkerhed i 1990 sætte ind med  

 forøget kampagnevirksomhed rettet mod spritkørsel.
Formålet med Rådets  

 kampagner vil være at tilskynde bilisterne til at holde spiritusnydelse og  

 bilkørsel adskilt.
Rådet forbereder i øjeblikket en landsdækkende kampagne,  

 som skal kulminere i sommermånederne, hvor der er flest spritbilister på  

 vejene.
Det er aftalt med Rådet, at bl.a. denne kampagne skal koordineres med  

 en særlig forøget politiindsats.
 3. Gebyr for at få kørekortet igen .
Spritbilister, der har fået frakendt førerretten, kan efter færdselsloven  

 kun generhverve førerretten, hvis de består en orienterende køreprøve.
Denne  

 prøve har hidtil været gratis, og dette er helt urimeligt, mener  

 justitsminister Hans Engell.
Derfor vil justitsministeren have strammet  

 reglerne, så der fremover skal betales sædvanligt gebyr for at få kørekortet  

 igen efter den orienterende køreprøve.
Forslaget ventes vedtaget af  

 Folketinget i januar måned.
 4. Behandlingstilbud .
 Kriminalforsorgen har gennem nogen tid gennemført forsøg med at søge at  

 motivere indsatte spritbilister med alkoholproblemer til at gå i behandling  

 for deres misbrug.
 Samtidig planlægges en ordning, hvorefter spritbilister med et udtalt  

 behov for alkoholistbehandling vil kunne få udsættelse med afsoningen og  

 senere eventuelt benådning, hvis de holder sig fra ny kriminalitet og følger  

 en behandling for deres alkoholproblem.
 Justitsministeren ser positivt på forslagene og vil anmode  

 Færdselssikkerhedskommissionen om hurtigt at komme med en vurdering heraf.
 5. Teoriprøven ændres .
Det er ikke nok at skærpe indsatsen over for de bilister, der allerede har  

 kørekort.
Det er også vigtigt, at de kommende bilister, allerede mens de  

 lærer at køre bil, bliver klar over farerne og konsekvenserne ved  

 spritkørsel.
Justitsministeren har derfor besluttet, at der ved teoriprøven  

 skal ske en opprioritering af spørgsmål om sammenblandingen af spiritus og  

 bilkørsel, således at alle ved den teoretiske køreprøve bliver stillet over  

 for spørgsmål om dette emne.
 6. Konfiskation af bilen .
Justitsministeren vil iværksætte en nøje undersøgelse af, om der skal  

 sættes ind med konfiskation af biler over for spritbilister, som gentagne  

 gange kører spritkørsel.
En sådan ordning kendes allerede fra Sverige, og  

 justitsminister Hans Engell vil nu overveje mulighederne for at indføre en  

 lignende konfiskationsordning her i landet.
 - Jeg føler mig overbevist om, at der vil være bred opbakning i  

 befolkningen for nødvendigheden af en øget indsats på dette område, og skulle  

 det vise sig påkrævet, vil jeg tage yderligere initiativer i kampen mod  

 spritbilisme, slutter justitsminister Hans Engell.
