Nr BTL 176 Betænkning over I.
Forslag til lov om ændring af lov om Danmarks  

 tiltrædelse af De Europæiske Fællesskaber II.
Forslag til lov om Danmarks  

 tiltrædelse af Edinburgh-Afgørelsen og Maastricht-Traktaten III.
Forslag til  

 lov om afholdelse af folkeafstemning om Danmarks tiltrædelse af  

 Edinburgh-Afgørelsen og Maastricht-Traktaten   

 Nr L 176 1992-93, 1. samling Afgivet af Markedsudvalget Afgivet: 19930319 Udvalget har behandlet lovforslagene i en række møder og har herunder  

 stillet spørgsmål til udenrigsministeren, som denne har besvaret skriftligt.  

 En række af udvalgets spørgsmål og ministrenes besvarelser herpå er optrykt  

 som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Dandanell, H.
C., cand.jur., Enhedslisten - de rød-grønne, Folkebevægelsen mod EF, Junibevægelsen og Nødvendigt Forum.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Et flertal (udvalget med undtagelse af Fremskridtspartiets medlem)  

 er enig om, at en vedtagelse af lovforslagene indebærer, at Danmarks  

 deltagelse i det europæiske samarbejde herefter er baseret på et nyt og andet  

 grundlag end det, der dannede grundlag for folkeafstemningen den 2. juni  

 1992.
Den løsning, som der opnåedes enighed om mellem alle tolv medlemslande i  

 Edinburgh, imødekommer i vidt omfang de ønsker, som Danmark rejste.
Samtlige  

 stats- og regeringschefer tilsluttede sig beslutningen, som fik form af en  

 retligt bindende afgørelse.
Samtidig er der enighed om, at demokratiseringen af EF skal øges gennem  

 større åbenhed og gennemskuelighed i EF's beslutningsproces.
Dette er  

 imødekommet ved, at der i Edinburgh blev vedtaget aftaler om henholdsvis  

 åbenhed og nærhed.
Der er videre enighed om, at den danske  

 EF-beslutningsproces skal ændres, så Folketingets medlemmer og befolkningen i  

 højere grad inddrages i debatten.
 På denne baggrund har der været afholdt en række møder i Markedsudvalget  

 og dettes underudvalg om nye procedurer for Folketingets behandling af  

 EF-anliggender.
1. Inddragelse af fagudvalgene Der er enighed om, at fagudvalgene i større omfang end hidtil skal  

 inddrages i Folketingets behandling af EF-spørgsmål, bl.a. med henblik på at  

 styrke den offentlige debat.
I dag modtager Markedsudvalget med 2 til 4 ugers mellemrum en oversigt  

 over EF-dokumenter modtaget i Udenrigsministeriet.
Sådanne oversigter skal  

 fremtidigt udarbejdes hver uge og fortsat omdeles til Markedsudvalgets  

 medlemmer og stedfortrædere.
Samtidig hermed skal udvalgets sekretariat  

 videresende oversigten til formanden for de enkelte fagudvalg.
Der skabes  

 herved mulighed for, at fagudvalget får lejlighed til at drøfte forslag af  

 særlig interesse, f.eks. ved at indkalde til samråd eller ved at stille  

 skriftlige spørgsmål.
Kopi af besvarelser tilstilles fortsat Markedsudvalget.
 Det enkelte fagudvalg afgør selv, om der herefter skal rettes henvendelse  

 til Markedsudvalget og i givet fald i hvilken form.
 Markedsudvalgets dagsordener fremsendes løbende til formændene for  

 fagudvalgene, således at man kan få indblik i, hvornår et forslag behandles i  

 Markedsudvalget/Rådet.
 Det er fortsat Markedsudvalget, som tager endelig stilling til de af  

 regeringen forelagte forhandlingsoplæg.
I Markedsudvalgets beretning af 14. juli 1974 blev det besluttet, at  

 udvalget kan beslutte at henvise EF-sager, som i særlig grad kræver  

 forhåndsindsigt, til høring i et udvalg, under hvis område sagen naturligt  

 hører.
Efter endt behandling fremsendes en udtalelse til Markedsudvalget.
 Denne praksis, som i de senere år kun har fundet regelmæssig anvendelse  

 for så vidt angår høring af Miljø- og Planlægningsudvalget, fortsætter i det  

 omfang, Markedsudvalget finder det relevant.
2. EF-råd Der nedsættes et bredt sammensat EF-råd af repræsentanter for  

 organisationer og græsrodsbevægelser samt enkeltpersoner.
Et sådant organ  

 skal være et forum for debat og rådgivning vedrørende de overordnede  

 problemer i EF-politikken.
I rådet indgår bl.a.
Markedsudvalgets medlemmer  

 samt de danske medlemmer af Europa-Parlamentet, Økonomisk og Socialt Udvalg  

 og Regionsudvalget.
Rådet nedsættes af regeringen i samråd med Markedsudvalget.
Udnævnelsen  

 gælder for en periode af 4 år.
Rådets formand udnævnes af regeringen.
Rådet  

 mødes mindst 2 gange om året.
Til møderne modtager rådet beretninger fra  

 regeringen og Markedsudvalget og fremkommer med råd og henstillinger.  

 Sekretariatsfunktionen varetages af Udenrigsministeriet.
3. EF-dokumentationscenter Der oprettes et EF-dokumentationscenter i Folketingets Internationale  

 Afdeling.
Informationscenteret skal oplyse befolkningen om, hvor man kan få  

 nærmere oplysninger om en bestemt EF-sag, og skal især kunne oplyse om sagens  

 behandling i Rådet og i den danske beslutningsproces.
Interesserede borgere  

 og organisationer, som henvender sig til Folketingets  

 EF-dokumentationscenter, skal herfra kunne få tilstillet de  

 kommissionsforslag, faktuelle notater og øvrige offentligt tilgængelige  

 papirer, som danner basis for den danske beslutningsproces.
 Mulighederne for information via tekst-tv - såvel om EF-lovgivning som om  

 dansk lovgivning - undersøges nærmere.
4. Offentliggørelse af mandatgivning og afholdelse af pressemøder Efter hvert Markedsudvalgsmøde afholdes der et pressemøde i udvalgets  

 mødeværelse, hvor formanden redegør for, i hvilke sager regeringen har fået  

 sit forhandlingsoplæg godkendt, og hvor der var et flertal imod, idet han  

 samtidig for hver sag gør rede for, hvilke partier der gik imod.  

 Repræsentanter fra hvert parti kan deltage i pressemødet og begrunde partiets  

 standpunkt.
I de sager, hvor der er truffet beslutning om fortrolighed, meddeler  

 formanden blot, at regeringen har fået et forhandlingsoplæg, men at dette af  

 hensyn til Danmarks forhandlingsposition er fortroligt, indtil der er truffet  

 endelig beslutning i sagen.
Når Rådet har truffet endelig beslutning,  

 offentliggøres det, hvordan de enkelte partier har stillet sig til  

 forhandlingsoplægget.
5. Høringer Markedsudvalget vil - eventuelt sammen med fagudvalg - foranstalte  

 høringer om egnede emner af større interesse og af mere generel karakter som  

 f.eks.
GATT-forhandlingerne.
Ved høringerne kan deltage politikere, eksperter  

 og embedsmænd.
Ethvert parti kan fremsætte et begrundet forslag om afholdelse af en  

 høring om et aktuelt emne.
Forslag om en sådan høring sættes på  

 Markedsudvalgets dagsorden.
I forbindelse med det halvårlige formandsskifte i  

 Rådet skal Markedsudvalget på sin dagsorden have et fast punkt om eventuel  

 afholdelse af høringer.
6. EF-debatter i Folketinget De eksisterende muligheder for EF-debatter i Folketinget bevares uændret.  

 Markedsudvalget kan herudover tage initiativ til debatter om emner af bredere  

 interesse.
 Flertallet, der kan tilslutte sig ovenstående forslag til ændringer i  

 Folketingets behandling af EF-anliggender, indstiller herefter lovforslagene  

 til vedtagelse uændret .
 Et mindretal (Fremskridtspartiets medlem af udvalget) kan tilslutte  

 sig forslagene til ændringer i Folketingets behandling af EF-anliggender med  

 undtagelse af den under punkt 2 nævnte oprettelse af et EF-råd, idet  

 mindretallet ikke kan se nytten/brugen af dette EF-råd som andet end en  

 bekvem og udgiftskrævende syltekrukke.
Mindretallet indstiller det under I anførte lovforslag til  

forkastelse ved 3. behandling.
De under II og III anførte lovforslag,  

 hvortil mindretallet har stillet ændringsforslag, indstilles ligeledes til  

forkastelse , idet Fremskridtspartiet accepterer udfaldet af den  

 bindende folkeafstemning den 2. juni 1992, hvor et flertal af den danske  

 befolkning sagde nej til Unionen.
 Der er med konklusionerne fra Edinburgh-topmødet ikke skabt et nyt  

 grundlag, der på nogen måde ændrer ved resultatet af den danske  

 folkeafstemning den 2. juni 1992 om Danmarks tiltrædelse af  

 Maastricht-Traktaten.
Fremskridtspartiet har altid ønsket private initiativer frem for  

 offentlige, derfor er Fremskridtspartiet tilhænger af fri markedsøkonomi.
Med  

 den baggrund noterede Fremskridtspartiet med tilfredshed, at EF blev  

 etableret, og at der skete en dansk tilslutning til dette med henblik på at  

 skabe et europæisk frihandelsområde.
Fremskridtspartiet har således altid været tilhænger af, at Danmark er  

 medlem af EF.
Fremskridtspartiet har altid støttet EF's princip om de fire  

 friheder: fri bevægelighed for personer, varer, tjenesteydelser og kapital.
 Da Den Fælles Europæiske Akt (EF-pakken) i 1986 blev fremlagt til  

 folkeafstemning, anbefalede Fremskridtspartiet vælgerne at stemme ja, idet  

 det indre marked ville styrke vilkårene for fri markedsøkonomi i EF-landene.
 Fremskridtspartiet er således tilhænger af EF og tilhænger af det indre  

 marked i EF.
 Den 4. oktober 1990 - før vedtagelsen af det memorandum, der blev  

 grundlaget for regeringens forhandlingsmandat i Maastricht-forhandlingerne -  

 forelagde Fremskridtspartiet for Markedsudvalget et udkast til et dansk  

 memorandum i forbindelse med regeringskonferencerne om EF-unionen.
 Regeringens memorandum vedrørende politisk samt økonomisk og monetær union  

 blev vedtaget den 4. oktober 1990.
I Fremskridtspartiets udkast tog partiet en række reservationer over for  

 en eventuel politisk EF-union.
Fremskridtspartiet havde reservationer over  

 for den sociale dimension, over for en styrkelse af EF-Parlamentet, over for  

 ØMU'ens tredje fase, over for etablering af regionsudvalg, over for  

 skattekontrol, over for fælles europæisk kulturpolitik og over for en fælles  

 europæisk udenrigspolitik.
Fremskridtspartiet er således på en lang række afgørende områder uenig i  

 indholdet af det memorandum, der var regeringens forhandlingsgrundlag i  

 Maastricht.
Fremskridtspartiet ønsker heller ikke, at miljøpolitikken skal  

 udbygges til at dække selv de mindste detaljer.
I dag kan man se forslag om  

 forbud mod akvarier på over 200 liter for at sikre imod vandspild; et godt  

 eksempel på latterlig detailstyring fra bureaukratisk side.
 EF's miljøpolitik bør kun dreje sig om de overordnede  

 forureningsproblemer, da røg, støj og møg ikke kender til grænser, og som  

 sådan skal placeringen være i Fællesskabets politik.
 Fremskridtspartiet var også uenig med regeringen om dennes ønske om den  

 sociale dimension, der skal skabe mulighed for, at EF kan vedtage sociale  

 programmer, der gælder for alle EF-lande.
Den sociale dimension, som regeringen præsenterede i sit memorandum, er  

 direkte socialistisk.
Heri bruges socialistisk terminologi som  

 arbejdstagernes grundlæggende arbejdsmarkedsmæssige og sociale rettigheder.  

 Man taler om en reorganisering af den sociale dialog, og under det påskud  

 taler man om obligatorisk overskudsdeling og medarbejderaktier.
Dette  

 anbefales af Kommissionen.
Der tales om fællesskabsaktioner for ældre, der  

 går ud på at bygge et netværk af ældreaktiviteter og informationsudvikling  

 samt at undersøge mulighederne for at oprette et decideret europæisk net til  

 udvikling af nyskabende initiativer for EF-penge og altså ikke nationale  

 penge.
Der står helt klart og tydeligt i kommissionsforslaget, at nu vil man  

 altså bruge direkte EF-midler til disse formål.
Regeringen gav i  

 memorandummet udtryk for, at den ønskede at tilvejebringe et decideret  

 retsgrundlag i Traktaten, hvorved EF-Kommissionen bl.a. pålægges at tage  

 initiativ til at fremsætte forslag.
Regeringen ønsker, at målet med den  

 sociale dimension skal være at fremme arbejdstagernes leve- og arbejdsvilkår  

 for at udjævne disse.
Derudover kommer Kommissionen med deres latterlige forslag imod  

 sex-chikane.
Måske var det en god ide at lade være med at dele befolkningen  

 op i kvinder og mænd, men erkende, at vi er mennesker.
Når vi går på arbejde,  

 er vi arbejdstagere, og det er den bedste måde at sikre ligebehandling på.
 Vedrørende den sociale sikringsordning kommer Kommissionen med forslag,  

 der indebærer indførelse af en kontanthjælpslignende ydelse på EF-niveau.
Derudover tales der om, at alle borgere skal have ret til social sikring,  

 uddannelse, bolig, arbejde, sundhedsforsorg og kulturelle ydelser.
Fra  

 Kommissionens side siges det, at det er et rimeligt krav for alle EF-borgere  

 at have ens rettigheder.
Ovenstående rækkefølge af rettigheder bruges af Kommissionen.
Man ønsker  

 altså ensretning.
Når der tales om de langsigtede mål i disse forslag, nævnes  

 arbejdstidsnedsættelse, videreuddannelsesorlov, sabbatår og den såkaldte frie  

 beskæftigelse.
Fri beskæftigelse vil sige, "arbejde i hjemmet og i  

 familien, skabelse af et socialt miljø, selvstændig beskæftigelse både af  

 økologisk og kulturel art". Kommissionen skriver altså direkte, at de  

 ønsker at bruge indførelse af en generel borgerindkomst, betalt af EF-midler.  

 Hvad vil det egentlig komme til at koste? Den danske regering ønsker at skabe mulighed for at føre fælleseuropæisk  

 kulturpoltik.
Det er Fremskridtspartiet stærk modstander af.
Den Europæiske  

 Union skal ikke være den politiske pengetank for den kulturelle udvikling.
Fremskridtspartiet har altid erklæret sig enig i de dele af ØMU'en, der  

 giver et friere valutamarked, lavere inflation, fratager  

 devalueringsinstrumentet og ikke mindst reducerer regeringernes politiske  

 indflydelse på den monetære politik.
Men Fremskridtspartiet er bekymret for  

 den centralisering, en europæisk centralbank kan betyde, og  

 Fremskridtspartiet frygter, at politiske krav eller direktiver fra et flertal  

 af EF-landenes regeringer over for Centralbanken kan medføre inflation og  

 varetagelse af enkeltlandes særinteresser i økonomiske krisesituationer.
Hvis Maastricht-Traktaten vedtages, vil EF på en række væsentlige områder  

 - på grund af den vidtstrakte flertalsregel - have mulighed for at træffe  

 beslutninger, som befolkningen i Danmark og Folketinget er uenige i.
For de  

 EF-direktiver, der vedtages i EF's Ministerråd og har forrang for dansk  

 lovgivning, vil Danmark blive nødt til at vedtage og gennemføre som lov.
At der vil blive gennemført centralistiske initiativer, er der ingen tvivl  

 om.
Allerede i dag foreligger der fra EF-Kommissionens side et  

 miljøhandlingsprogram og en handlingsplan på arbejdsmarkedsområdet (en del af  

 den sociale dimension). Disse handlingsprogrammer og handlingsplaner  

 indeholder gennemgribende socialistiske elementer.
Miljøhandlingsprogrammet lægger f.eks. op til, at de vigtigste områder i  

 økonomien underlægges offentlig og bureaukratisk kontrol.
Således vil  

 miljøhandlingsprogrammet betyde, at områderne industri, energi, landbrug,  

 transport og turisme skal styres, reguleres og domineres politisk.
Gennem  

 miljøhandlingsprogrammet lægges der op til, at EF også skal have mulighed for  

 at gribe ind i de enkelte EF-landes undervisningsplaner.  

 Miljøhandlingsprogrammet giver ligefrem Kommissionen ret til at føre bestemte  

 politiske kampagner.
 Arbejdsmarkedshandlingsplanen lægger op til, at der skal indføres  

 overskudsdeling, borgerløn, politisk bestemte minimumslønninger, politiske  

 indgreb i arbejdstid, politisk bestemte regler for ansættelsesforhold,  

 politisk bestemte regler for faglige forhandlinger.
Andre og mere vidtgående initiativer giver Traktaten også mulighed for at  

 gennemføre i EF-regi.
Traktaten indeholder således bestemmelser om  

 forskellige strukturfonde, der giver mulighed for at føre en inter-europæisk  

 socialisme.
Gennem disse strukturfonde vil det være muligt at foretage  

 direkte økonomiske overførsler fra de velhavende EF-lande til de fattige  

 EF-lande.
Det er imidlertid vigtigt, at man er opmærksom på, at de fonde, der  

 allerede på nuværende tidspunkt eksisterer, er så meget ude af kontrol, at  

 det reelt betyder, at hele EF's økonomi ikke på nogen måde kan styres.
Formanden for Kommissionen - Jacques Delors - har udarbejdet en såkaldt  

 Delors II-plan for finansiering af de øgede udgifter som følge af en eventuel  

 vedtagelse af EF-Unionen.
Planen går ud på at forhøje EF's samlede budget med  

 ca. 40 pct.
De ekstra midler skal skaffes gennem en såkaldt velfærdsafgift.  

 Velfærdsafgiften beregnes som en procent af det enkelte lands  

 bruttonationalprodukt, dog således, at procentsatsen fastsættes individuelt  

 for det enkelte land ud fra landets økonomiske formåen.
 Danmark er i denne sammenhæng at regne blandt EF's rigeste lande, hvorved  

 den danske befolkning kan se frem til, at vores nuværende årlige  

 »EF-skat« vil blive skruet gevaldigt op.
 Kommissionen arbejder med mange nye forslag ud fra devisen om, at når  

 Unions-Traktaten er blevet ratificeret, skal krav, såsom den tidligere nævnte  

 borgerløn, kombineret med ambitioner om minimumskrav inden for kultur- og  

 uddannelsespolitik m.v. uanset omfang og gennemførelsesgrad, utvivlsomt  

 betyde krav om endnu større EF-budgetter og deraf følgende krav om større  

 finansiering fra danske skatteydere.
Den danske regering og ja-sigerne har den opfattelse, at Danmark er  

 forpligtet til disse ekstra betalinger, og at man derfor aktivt vil arbejde  

 for projekternes gennemførelse.
Skal indholdet af Unions-Traktaten  

 sammenfattes, kan den kun betegnes som bureaukratisk og centralistisk, en  

 afgivelse af den suveræne nationale afgørelse på nær sagt alt - undtagen  

 kirkepolitik; at sige ja til Unionen er at sige ja til delstaten Danmark,  

 medens et nej til Unionen er et ja til nationen Danmark.
Maastricht og Edinburgh Når vi skal til en ny afstemnning den 18. maj, er der som nævnt ikke tale  

 om, at vi skal stemme om noget nyt.
Det, vi skal stemme om den 18. maj, vil ikke desto mindre få betydning  

 langt ud i fremtiden - og ikke kun for os selv og den nuværende  

 vælgergeneration.
I den forbindelse fristes man til at tænke, at det daglige  

 arbejde ikke er andet end en parentes i historien, mens afgørelsen af Europas  

 fremtid har en helt anden og vidtrækkende betydning.
Den 2. juni 1992 stemte danskerne nej til Maastricht-Traktaten.
Så lavede  

 flertallet af Folketingets partier et nationalt kompromis, hvor man på enhver  

 tænkelig måde gjorde tingene modsat af, hvad man havde sagt i valgkampen.  

 Derefter tog de danske ministre, med Uffe Ellemann-Jensen i spidsen, og Poul  

 Nyrup Rasmussen som oppositionsleder, rundt i Europa og lovede guld og grønne  

 skove til de andre lande, hvis man enedes om dette papir.
I Edinburgh enedes man egentlig ikke om særlig meget.
Men det drejer sig  

 ganske enkelt om århundredets største reklamefremstød.
Det blev sagt, at  

 danskerne havde fået det hele.
Alt hvad man krævede kom igennem.
Men hvad skete der i virkeligheden? a: Edinburgh Danmark fik nogle præciseringer af teksten i Maastricht-Traktaten eller  

 nogle aftaler, der reelt er uden betydning.
 Danmark fik:
1: Vi står uden for ØMU'ens 3. fase.
Men hindrer ikke de andre lande i at  

 gå videre mod en fuld union.
2: Vi står uden for et egentligt Euro-politi, men vil ikke hindre de andre  

 lande i at gå videre.
Samtidig deltager Danmark i forvejen i det  

 internationale europæiske politisamarbejde.
 3: Det blev præciseret, at Maastricht-Traktaten ikke siger, at det  

 europæiske unionsborgerskab er det samme som nationalt statsborgerskab.
4: Danmark skal ikke være med i en EF-hær eller WEU (Vestunionen). Men vi  

 lader de andre gennemføre EF-hæren eller forsvarssamarbejdet.
Samtidig binder  

 vi os faktisk til at følge de beslutninger, der vedtages af de andre lande.  

 Måske skal vi nok ikke sende tropper ud i krig for EF, men vi kan ikke have  

 en selvstændig udenrigspolitisk holdning på dette punkt.
ad. 1: Det noteres, at Danmark har meddelt, at man ikke ønsker at deltage  

 i ØMU'ens 3. fase.
Afstemningen den 2. juni drejede sig imidlertid ikke om  

 ØMU'ens 3. fase.
Den afstemning skulle først finde sted i 1996. Her er det  

 værd at bemærke, at de danske forbehold kun vil være gældende i Traktatens  

 løbetid.
Altså reelt uden betydning.
Samtidig er det indlysende, at selv om  

 Danmark rent faktisk kunne holde sig uden for ØMU'ens 3. fase, har vi  

 tilsluttet os 2. fase.
Dermed er det reelt utænkeligt, at Danmark kan føre en  

 selvstændig anderledes økonomisk politik end det øvrige Europa.
Danmark vil  

 automatisk blive trukket med.
Men da uden indflydelse.
 I afgørelsen fra Edinburgh præciseres det i øvrigt, at Danmark ikke skal  

 tilslutte sig den fælles mønt, at Danmark ikke er bundet af bestemmelserne  

 for ØMU'ens 3. fase og endelig, at Danmark fortsat bevarer sin nationalbanks  

 beføjelser.
 Den fælles mønt er enkeltstående, når man ikke vurderer de pengemæssige og  

 finansielle konsekvenser af indførelsen af en fælles europæisk centralbank  

 med de deraf følgende bemyndigelser, kun et følelsesmæssigt spørgsmål.
Under formandskabets konklusioner bliver det også præciseret, at Danmark  

 kan fortsætte i EMS.
Danmark vil ikke hindre de øvrige lande i at fortsætte  

 og udvikle det økonomiske samarbejde.
Værdien af dette forbehold er ikke ubetinget gavnligt for Danmark.
EMS har  

 tydeligt vist sine svagheder på det sidste, så fordelen er i bedste fald  

 minimal.
Hvis de øvrige lande kan fortsætte med at udbygge samarbejdet,  

 brydes med et væsentligt princip i EF-Fællesskabet: At der skal være enighed  

 om udvidelser af samarbejdet.
Danmark bliver et andenrangs medlemsland.
ad. 2: Det noteres, at Danmark under alle omstændigheder vil deltage fuldt  

 ud i det retsmæssige samarbejde, selv om der ikke oprettes et egentligt  

 EF-politi.
Vi deltager altså i arbejdet, som om der reelt var et EF-politi.
ad. 3: Det blev præciseret, at det europæiske borgerskab ikke træder i  

 stedet for de nationale statsborgerskaber.
Men samtidig bemærkes det, at  

 Danmark allerede opfylder betingelserne for borgerskab med hensyn til valgret  

 til kommunevalg og amtsvalg, og endelig bemærkes det, at Danmark har lovet,  

 at borgerskabsreglerne også vil gælde ved fremtidige EF-valg.
Med andre ord kan man notere, at EF har indset ligegyldigheden af det  

 danske krav.
Det er kun et spørgsmål om ordet: Unionsborgerskab.
ad. 4: Det er blevet præciseret og dermed officielt, at Danmark er  

 observatør i WEU.
Samtidig gøres der opmærksom på, at spørgsmålet om forsvar  

 ikke (i hvert fald formelt) er med i Maastricht.
Hermed afvises reelt de danske indvendinger som meningsløse, hvilket  

 naturligvis er sagligt nok.
Men intentionerne i WEU-erklæringen i Maastricht  

 er naturligvis udviklingen af en europæisk hær.
Og Traktaten er stadig  

 tidsbegrænset til 1996.
b: Status over ratifikationsprocessen Det bliver fastslået, at der var enighed om fortsat at fastslå  

 forpligtelsen, der ligger i Traktaten om Den Europæiske Union (Maastricht).  

 Denne forpligtelse betyder, at det er nødvendigt, at Traktaten ratificeres  

 med det mål at skabe en europæisk union.
Det bør bemærkes, at  

 ratificeringsprocessen også kræver, at alle tolv lande ratificerer Traktaten,  

 før Unionen kan iværksættes.
Men Danmark har ifølge denne konklusion allerede  

 tilsluttet sig, at målet for EF er, som det udtrykkes i Maastricht-Traktaten:  

 En europæisk union.
Her har regeringen groft tilsidesat det danske  

 folkeafstemningsresultat af den 2. juni 1992.
c: Det indre marked Man konkluderer, at det indre marked i alt væsentligt vil være gennemført  

 tilfredsstillende den 31. december 1992. Der tales om, at forbrugerne får  

 større valg og lavere priser; at det vil virke beskæftigelsesfremmende og øge  

 erhvervslivets konkurrenceevne.
Endelig konkluderes det, at EF vil forblive  

 åbent for international handel og investering.
Konklusionerne på dette punkt er mildt sagt i strid med virkeligheden.
Den  

 internationale handel (eksport og import til og fra EF-området) er så  

 begrænset som aldrig før.
Senest har vi oplevet sagen med  

 »dollarbananerne«, hvor man hindrer import til Europa af bananer  

 fra Sydamerika.
Det medfører højere priser for forbrugerne, mindre  

 valgmuligheder, højere arbejdsløshed og svækkelse af det europæiske  

 erhvervsliv.
Punktet må være medtaget for at tilfredsstille pressen og de  

 meget modvillige "ultra-liberalister" i hele Europa, men ikke  

 mindst i Danmark og Storbritannien.
d: Fri bevægelighed for personer Det blev konstateret, at den fri bevægelighed for personer i EF ikke kan  

 gennemføres fuldt ud inden 1993.
 Hermed brydes en af Rom-Traktatens fire friheder: Den frie bevægelighed  

 for den europæiske arbejdskraft.
e: Migration Det konstateres, at der er bred enighed om, at racisme og fremmedhad skal  

 bekæmpes gennem både uddannelse og lovgivning.
Naturligvis er det et meget populært emne med de seneste bølleoptøjer i  

 Tyskland.
Fremskridtspartiet kan ikke støtte statslige og andre offentlige  

 eller mellemfolkelige initiativer, der hindrer en fri og alsidig  

 meningsudveksling eller debat, uanset hvor ubehagelige elementer debatten  

 måtte indeholde.
Samtidig er det imod Fremskridtspartiets grundsyn, at  

 befolkningen skal opdrages fra samfundets side til at besidde bestemte og  

 »rigtige« synspunkter.
Der skal ikke lovgives mod forskellige  

 opfattelser, så længe de ikke udmøntes i voldelige overgreb.
f: Nærhedsprincippet Når ja-sigerne nu siger, at mødet i Edinburgh var en triumf for Danmark og  

 de danske forbehold, er det direkte usandt.
Som det ses ovenfor, betyder  

 Edinburgh-Afgørelsen kun forringelser for Danmark.
Derimod indgik EF-landene  

 en aftale uden om Unionen.
Man blev enige om at lade nærhedsprincippet virke  

 i EF allerede nu.
Ligeledes bliver der mere åbenhed i EF.
EF er blevet  

 forbedret.
Men det er alt sammen i det nuværende EF-samarbejde.
Det har intet  

 med Unionen at gøre.
Derfor er der selvfølgelig ikke tale om en forbedring af  

 Maastricht.
Danmark stemte nej den 2. juni.
Intet har ændret sig i  

 grundlaget.
 Nærhedsprincippet fastlægger imidlertid ganske klart det underliggende  

 princip for princippets gennemførelse:
»Nærhedsprincippet vedrører ikke og kan ikke drage de beføjelser i  

 tvivl, der er tillagt (EF) som fortolket af Domstolen.« Og senere præciseres det, at: ». . . de generelle bestemmelser i  

 Maastricht-Traktaten (skal) overholdes . . . og det berører ikke  

 fællesskabsrettens forrang.« Senere igen: »Nærhedsprincippet er et dynamisk begreb og bør anvendes  

 på baggrund af Traktatens mål.« I ovenstående tre uddrag fremgår det med al tydelighed, at  

 nærhedsprincippet og dets gennemførelse er underlagt Maastricht-Traktaten og  

 dens mål om en europæisk union.
Samtidig skal alle afgørelser truffet om  

 nærhed (blandt andet også en »opblødning af Traktaten«, som nogen  

 fremhæver er en mulighed) underlægges Domstolens endelige godkendelse.
Domstolen følger retningslinierne om Maastricht-Traktatens mål om en  

 EF-union.
Mulighederne for en opblødning er altså lig nul.
I stedet er det  

 særdeles sandsynligt, at Domstolen vil dømme videre end Maastricht for at  

 opfylde de krav, Traktatens målsætning om Unionen opstiller.
Og som debatten  

 før 2. juni blandt jurister så tydeligt fremhævede, står EF-Domstolen reelt  

 over den danske grundlov såvel som EF-lovgivningens forrang.
Det præciseres videre, at nærhedsprincippet ikke kan anvendes på områder,  

 hvor Traktaten er meget specifik.
Det drejer sig blandt andet om  

 gennemførelsen og håndhævelsen af fællesskabsretten, konkurrencepolitikken og  

 beskyttelsen af Fællesskabets midler.
Samtidig præciseres det, at  

 Fællesskabet kan gennemføre foranstaltninger, der sikrer, at medlemslandenes  

 forpligtelser vedrørende Fællesskabets udgifter opfyldes.
 Meget kort kan det siges, at ovennævnte dels sikrer:
- at Danmark kommer til at betale de enorme summer til  

 samhørighedsfondene; Danmark tilsluttede sig i Edinburgh at betale endnu mere  

 til disse fonde, hvor hovedmodtagerne af midlerne er lande som Spanien og  

 Portugal.
Disse landes godkendelse af resultatet i Edinburgh blev reelt købt  

 og betalt, - at Fællesskabets regler ikke kan underkendes, hvilket reelt betyder, at  

 det er Kommissionen og i sidste ende Ministerrådet, der afgør, hvorvidt  

 nærhedsprincippet kan benyttes, - at konkurrencepolitikken er et fælles EF-anliggende, hvilket betyder, at  

 for eksempel Frankrig har muligheden for at nedlægge veto mod  

 GATT-forhandlingerne for at beskytte de franske bønder.
Det burde snarere  

 have heddet EF's protektionistiske anti-konkurrencepolitik.
g: Retningslinier for nærhedsprincippet Det blev konkluderet i Edinburgh, at Fællesskabet kun kan fravige  

 nærhedsprincippet, hvis det kan godtgøres:
- at medlemslandene ikke tilstrækkeligt godt kan nå målet alene, - at det pågældende spørgsmål berører flere lande, som de enkelte lande  

 ikke på tilfredsstillende vis kan klare selv, - at enkelte landes handlinger strider mod Traktatens mål (blandt andet  

 med hensyn til økonomi og samhørighed).
 Det konkluderes, at Fællesskabet kun skal træffe afgørelser, hvis det  

 fremmer Traktatens mål.
 Endelig konkluderes det, at det ikke i sig selv er et mål for Fællesskabet  

 at fremstå med een stemme.
 Endelig vil ingen punkter kunne komme under nærhedsprincippet, hvis det er  

 en del af Traktatens mål.
Det ses, at endnu en gang overlades beslutningen om, hvorvidt et spørgsmål  

 henhører under nærhedsprincippet, til EF.
De enkelte medlemslande har altså  

 ikke den store indflydelse på, om nærhedsprincippet kan anvendes.
Fremskridtspartiet har derimod foreslået, at det enkelte land positivt  

 skal bede EF om at fravige nærhedsprincippet i stedet for.
Dermed ville  

 selvbestemmelsen fortsat være gældende.
At Fællesskabet ikke har som formål  

 at fremstå med een stemme, har kun minimal betydning, da det blot betyder, at  

 jurister og politikere vil finde en anden begrundelse for Fællesskabets  

 forrang.
h: Konklusion omkring nærhedsprincippet Det er indlysende, at nærhedsprincippet gennemført på en forsvarlig måde  

 kan være til stor fordel for alle Fællesskabets lande og ikke mindst Danmark  

 i fremtiden.
Men det er en del af aftalerne fra Edinburgh, hvilket betyder,  

 at de allerede er sat i kraft under Rom-Traktatens nuværende regler.
De  

 dårlige effekter af nærhedsprincippet vil først vise sig, når og hvis  

 Maastricht-Unionens traktat gennemføres.
Konklusion Det bør bemærkes, at Danmark på ethvert tidspunkt kan tilslutte sig den  

 fulde Maastrichttraktat efter de forfatningsregler, der er gældende i Danmark  

 blandt andet med hensyn til afgivelse af suverænitet.
Samtidig gøres der  

 opmærksom på, at på det tidspunkt, hvor Danmark måtte ønske at indgå i fuldt  

 omfang, vil alle afgørelser truffet uden Danmarks medvirken i denne periode  

 også blive gældende for Danmark.
Der kan med andre ord blive tale om flere folkeafstemninger på et senere  

 tidspunkt.
Det afhænger helt og aldeles af, hvordan et nyt afstemningstema  

 bliver defineret.
Det ubehagelige ved denne paragraf er imidlertid, at vi  

 mere eller mindre skal søge om fuld optagelse på et senere tidspunkt til  

 nogle bestemmelser, vi ikke har været med i.
Derfor kan man kun vurdere  

 resultatet, som om vi bliver et andenrangs EF-land, der ikke er fuldgyldigt  

 medlem, hvis Danmark stemmer ja den 18. maj.
 Hele aftalen (Maastricht og Edinburgh) gælder under alle omstændigheder  

 frem til næste regeringskonference i 1996 eller 1997. Der er altså ikke tale  

 om nogen tidsubegrænset aftale.
Man må derfor konkludere, at Danmark faktisk ikke har fået noget som helst  

 ud af Edinburgh-Aftalen.
De andre lande kan stadig danne Unionen.
Og da  

 Danmark stadig er med i EF vil vi være tvunget til at følge de afgørelser,  

 der bliver truffet af de elleve andre.
Vi har bare ingen indflydelse! Edinburgh-Aftalen er ikke andet end et stort reklame-bluff-nummer, som  

 unionstilhængerne har gennemført for at få et dansk ja næste gang.
Europa i fremtiden Da der faktisk ikke er tale om nogen ny situation, må vi prøve at se på,  

 hvad der står i Maastricht-Aftalen, og hvad fremtiden vil blive eller i hvert  

 fald kan blive, hvis Unionen bliver til noget.
Den danske folkeafstemning den 2. juni og dens resultat med afvisning af  

 Unionen, således som den var beskrevet i Maastricht-Traktaten, var  

 startskuddet til en omfattende debat i de europæiske lande om fremtiden for  

 det europæiske samarbejde.
Det danske nej fik det resultat, at politikere og  

 medier overalt blev opmærksomme på, at tiden på mange afgørende måder var  

 løbet fra den traditionelle politiske virkemåde.
De lovgivende forsamlinger i  

 de enkelte lande kan ikke længere opføre sig som enevældige monarkier uden  

 folkets entydige opbakning.
Ikke mindst de kommunistiske staters sammenbrud  

 var i meget høj grad baseret på folkets modvilje mod de fortsatte politiske  

 forhold.
Uden på nogen måde dog at sammenligne de vestlige demokratier med de  

 diktatoriske regimer i Østeuropa er det dog uden for al tvivl, at den  

 fremtidige politik i langt højere grad må basere sig på folkets reelle  

 medindflydelse.
1993 og frem.
Hvilken vision ønsker vi for Europa? Det indre markeds ide Ved begyndelsen af 1993 trådte det indre marked efter alle planer i kraft.  

 Alle Fællesskabets lande tilsluttede sig dette i 1987. Målet med det indre  

 marked er - i hvert fald i den populære teori - at nedbryde handelsbarrierer  

 og toldmure for at sikre bedre kommunikation mellem de europæiske lande,  

 sætte skub i den økonomiske fremgang for markedet og ikke mindst at fremme  

 integrationen i Europa.
Denne integrations mål er dog langt fra den integration, man prøver at  

 gennemføre med politiske midler i Unionen.
Det indre markeds mål med  

 integration er, at de enkelte lande igennem samhandel bliver så tæt  

 forbundne, at det alt andet lige vil virke som et fælles indre og åbent  

 marked.
På dette åbne, indre marked var intentionen at udbygge de oprindelige  

 idealer fra EF's oprettelse om fri bevægelighed for arbejdskraft og kapital,  

 nedbrydelse af toldgrænser mellem medlemslandene og fastsættelse af ens  

 toldgrænser over for tredjelande.
Historisk oversigt Det er her nødvendigt at være opmærksom på, at allerede blandt EF's  

 idemænd var der tanker om en egentlig europæisk regering med en  

 lovgivningsmagt, der langsomt skulle vokse i takt med, at de enkelte  

 medlemslandes tilsvarende lovgivning mindskedes.
Dette mål er ikke blevet  

 nået, men man forsøgte at fremme denne udvikling med Maastrichtpapiret.
Af mere afgørende betydning har den fælles europæiske økonomiske politik  

 derimod været.
Rom-Traktaten blev skrevet på baggrund af den herskende  

 statsopfattelse i 1957. Produktionsomfanget af kul, stål, kornprodukter og  

 mælk skulle bestemmes af en enkelt overnational autoritet.
Baggrunden var, at  

 man ikke mente, at afgørelser om disse vigtige produkter kunne overlades til  

 »ukoordinerede« individuelle markeder, når blandt andet  

 forsyningssikkerheden skulle opretholdes.
Derimod skulle produktionen afgøres  

 af regeringsembedsmænd, der langt bedre end markedet kunne vurdere behovet  

 for de enkelte produkter og dermed varetage interesserne for hele  

 Fællesskabet.
 Hele Det Europæiske Økonomiske Fællesskab (EØF) blev opbygget på de samme  

 forudsætninger.
Problemet i EF Problemet med EF er, at den måde, hele organisationen fortsat er opbygget  

 på, ikke har ændret sig efter de holdningsændringer, der siden er sket i de  

 enkelte lande - både hos befolkningerne, men også i en vis udstrækning af  

 politisk karakter.
EF's gamle opbygning har bestemt ikke været populær i for  

 eksempel England, hvorfor der her er en relativ stor politisk modstand imod  

 hele EF.
Danmark har i en årrække haft væsentlig økonomisk nettoudbytte af  

 medlemskabet, hvorfor den danske politiske modstand mest har været holdt  

 inden for i partiernes lukkede debatter.
 Samtidig har den tidligere store gevinst for Danmark betydet, at man i  

 »solidaritetens ånd« ikke har følt sig i stand til at afvise  

 Unionens strukturfonde, blot fordi betalingen gik til andre regioner end  

 Danmark.
Selve opbygningen med en central afgørelse af både produktionens størrelse  

 og priserne, har blandt andet resulteret i støtteopkøb, subsidier,  

 kvoteordninger, braklægninger, etc.
Disse forskellige tiltag har så igen  

 medført endeløse diskussioner både internt i de enkelte lande og landene  

 imellem om størrelsen af landbrugets og fiskeriets kvoter og ikke mindst  

 prisniveauet og prisstøtten.
Vil EF blive et isoleret og lukket marked med den nuværende  

 struktur? Japan og USA har igennem de sidste ti år set med større og større frygt på  

 udviklingen i Det Europæiske Fællesskabs handelspolitik over for tredjelande.  

 De har - med rette tør man sige - været meget mistroiske over for, om der  

 rent faktisk ville opstå frihandel i Europa, og især om denne frihandel i  

 givet fald ville blive holdt inden for de høje told- og handelsmures  

 protektionisme.
Subsidier og handelsbarrierer har været reglen for EF, selv  

 om det i sig selv er meget svært at finde en EF-politiker, der vil  

 argumentere for subsidier og andre støtteordninger - i teorien! Problemet i EF er, at handelspolitikken ikke afgøres ud fra, hvad der  

 tjener de enkelte borgere bedst, men derimod støtter man politisk kun de  

 store og stærke interessegrupperinger.
Landbrugsprogrammet i EF, der har  

 medført stor overproduktion og ikke mindst store overskudslagre, eksisterer  

 ikke fortsat, fordi politikerne er for dumme til at forstå problemet, men  

 udelukkende fordi landbruget er for godt og for stærkt organiseret, så det  

 kan blokere de mest vidtrækkende ændringer.
Naturligvis findes der også megen  

 skjult støtte, som når for eksempel Tyskland giver lån på 24 milliarder DM  

 til de betrængte skibsværfter i det tidligere DDR.
Fremskridtspartiets mål er at sikre, at Europa og det europæiske marked  

 vil være åbent også over for tredjelandes handel.
EF skal være et  

 frihandelsområde med en moralsk uangribelig fundats, vi kan anerkende som  

 frihandelstilhængere.
En tvungen union er ikke sagen Europas forskellige lande har igennem historien udviklet sig til  

 selvstændige nationer.
De har udviklet sig med særegne traditioner til  

 tilfredsstillelse af de nationale behov og forudsætninger.
Sideløbende har de  

 enkelte lande udviklet sig politisk i forskellige retninger baseret på vidt  

 forskellige traditioner.
Englands politik er baseret på en klar  

 individualistisk angelsaksisk menneskeopfattelse, mens for eksempel Italien  

 har måttet lade politikken tilpasse sig de enkelte regioners forskellige  

 udvikling, etc.
 Europa har aldrig været een stat.
Netop derfor vil en overnational stat, der ikke tilgodeser de enkelte  

 landes specielle egenskaber, være en fjende, der kan og vil skabe konflikter  

 internt i Europa.
Der vil ikke kunne eksistere en stabil europæisk union,  

 hvis denne union påtager sig for stor magt.
Maastricht - og for så vidt hele  

 EF - er en politisk konstruktion, der har opbygget en autoritet og magt, der  

 aldrig er blevet godkendt af de europæiske vælgere.
Samtidig findes der ingen  

 praktiske eksempler på, at en stor og magtfuld union vil kunne eksistere  

 eller være til fordel igennem længere tid.
De tvungne normer, fælles standarder og harmoniseringer er et tydeligt  

 eksempel på, hvorledes EF forsøger at gøre alt og alle ens.
Harmonisering og  

 standardisering er ikke begreber, der hører hjemme i en markedsøkonomi.  

 Fremskridtspartiet støtter derfor kun harmoniseringer, når de sker for at  

 hindre og nedbryde tekniske handelshindringer.
Tanken om, at det vil være til  

 fordel for de forskellige landes erhvervsliv, at der findes entydige  

 definitioner af så forskellige ting som agurker, rygtekst på bøger,  

 industrimaskiner, legepladser, kondomer og dørrammer, kan kun fostres bag en  

 virkelighedsfjern bureaukrats skrivebord.
Med faste definitioner af ethvert  

 tænkeligt produkt skader man de enkelte forbrugeres interesser.
Den frie  

 markedsøkonomi bliver hindret i at udvikle bedre, billigere, mere effektive  

 og mere hensigtsmæssige produkter.
Markedet arbejder nu engang efter de  

 signaler, der sendes gennem det: udbud og efterspørgsel.
Hvis alt er standardiseret og harmoniseret af offentlige myndigheder og  

 ikke af markedet, vil der ikke foregå en udvælgelse blandt forskelligartede  

 produkter, men kun blandt ensartede produkter fra forskellige producenter.  

 Udbudets kvalitet er blevet bestemt fra centralt hold af bureaukrater.
Og  

 sandsynligvis bliver der snart - som det allerede er sket på flere områder -  

 også foretaget centrale afgørelser om størrelsen af udbudet gennem  

 kvoteordninger.
Unægtelig en noget anden version end den normale opfattelse  

 af fri markedsøkonomi.
Hele tiden er det vigtigt at holde sig for øje, at taberne i denne  

 forbindelse kun kan findes blandt de "almindelige" forbrugere, der  

 går glip af nye, bedre og billigere produkter.
Vinderne er bureaukraterne og  

 politikerne, der med de planøkonomiske tendenser i EF har en hidtil uset magt  

 over befolkningerne.
 Et andet problem er imidlertid den ensretning, der sker af det politiske  

 liv i Europa, hvis retningen for EF ikke ændres.
Et påtvungent fællesskab og fælles interesser vil aldrig kunne overleve i  

 Europa.
Nationer og individer vil derimod kunne samarbejde og finde fælles  

 interesser og gensidige fordele af samarbejde på et frit marked.
Ændringer fra 1993 Fremskridtspartiet har som mål at få det indre marked gennemført med de  

 frimarkedsidealer, der lå i ideen fra starten.
De potentielle muligheder i det indre marked for at skabe reel fri handel  

 er ganske betydelige.
Et indre marked baseret på fri handel mellem de enkelte  

 medlemslande vil føre til nye områder med specialisering.
Den øgede  

 konkurrence vil betyde, at de traditionelle handels- og produktionsmønstre i  

 Europa vil forsvinde.
I de sidste årtier har Europas befolkning vænnet sig  

 til at leve mere mobilt og blandt andet flytte efter arbejde.
Samtidig  

 forsøger gamle og nye virksomheder til stadighed at finde nye nicher på  

 markedet.
Således er der på nuværende tidspunkt alle muligheder til stede for  

 at få opbygget et Europa baseret på frihandel.
Et frit indre marked vil samtidig betyde, at de offentligt ejede  

 monopolforetagender vil miste deres monopolstatus, når det bliver muligt at  

 købe de tilsvarende ydelser i andre lande.
Med andre ord bliver der rigelig  

 mulighed for "international shopping". Sideløbende vil et frit  

 marked betyde en væsentlig ændring af de eksisterende arbejdsmarkedsforhold i  

 EF.
Fagforeningerne vil næppe kunne fastholde deres jerngreb om det danske  

 arbejdsmarked og dermed lønniveauet, når udenlandsk arbejdskraft vil være  

 villig til at arbejde under friere vilkår.
En væsentlig forudsætning for  

 arbejdskraftens frie bevægelighed er naturligvis gensidig anerkendelse af  

 uddannelser inden for EF.
Med hensyn til skatteniveauet i de enkelte lande bør det ikke være EF, der  

 fastsætter standarder for de enkelte skatters størrelse i de enkelte lande.  

 EF skal højst fastsætte maksimumskatter.
I øjeblikket fastsætter EF  

 minimumskatter.
Fremskridtspartiet arbejder for, at grænserne bliver åbnet,  

 og at den frie bevægelighed for varer, serviceydelser, kapital og  

 arbejdskraft over grænserne mellem nationalstaterne bliver sikret uden  

 hindringer af politisk art.
Med et åbent marked vil et land som Danmark med  

 et højt skattetryk have et meget kraftigt incitament til at sætte skatterne  

 ned for at kunne konkurrere på det åbne marked.
Lande med lav beskatning vil  

 naturligt kunne tiltrække kapital til effektive produktionssektorer.
Netop  

 disse forhold vil betyde, at markedskræfterne vil udligne forskellen på  

 skattesatserne i de enkelte lande.
 Det, Fremskridtspartiet arbejder for, er en fastlåsning af det indre  

 marked mod de oprindelige frimarkedsidealer.
Fremtiden for EF Når grundlaget for det europæiske samarbejde skal revurderes og  

 moderniseres inden for en årrække, når det indre marked for alvor er begyndt  

 at virke, er der flere forhold, der bør tages med i overvejelserne.
De  

 nødvendige overvejelser har ikke været gjort i forbindelse med hverken  

 Maastricht-Traktaten eller Edinburgh-Afgørelsen.
EF's Traktat skal kun udstikke nogle faste og helt konkrete retningslinier  

 for samarbejdet landene imellem.
Der skal i vid udstrækning kun fastlægges  

 meget enkle retningslinier for borgernes og staternes rettigheder.
Det kan  

 ganske simpelt ikke accepteres, at en traktat, vi alle skal underkastes, ikke  

 klart og entydigt beskriver, hvilke rettigheder borgerne og medlemslandene  

 har over for EF.
Der må ikke overlades så meget til fortolkning, cirkulærer,  

 direktiver, retsforskrifter og betænkninger, som det i øjeblikket sker i EF.
EF-Domstolen skal efter en modernisering af EF's struktur sikre borgernes  

 rettigheder over for politiske overgreb gennemført af EF-Unionen og ikke som  

 nu kun tilgodese, at Traktatens mål opnås.
Samtidig skal det sikres, at EF's  

 nye struktur tilgodeser og er baseret på de enkelte borgeres ønsker.
Regional selvbestemmelse versus tvang Unioner, der bygger på afgivelse af suverænitet, ud fra hvad man kan kalde  

 »tvungne omstændigheder«, vil ikke kunne eksistere.
Sovjetunionen  

 brød sammen af to grunde.
Dels den socialistiske fantasis sammenbrud og  

 manglende evne til at brødføde befolkningerne, men dels så sandelig også,  

 fordi man knægtede de nationale mindretals interesser og selvstændighed.
Det  

 er især efter den kolde krigs ophør og de totalitære staters kollaps  

 nødvendigt, at vi frigør os selv fra denne tids forstenede verdensbillede.  

 Den politiske vanetænkning må afløses af fornuftige betragtninger, hvor man  

 forsøger at afdække problemernes rod i stedet for at fordoble problemerne.
Når de nationale og etniske mindretal i dag begynder at give  

 »problemer«, er det jo ikke fordi supermagternes æra havde  

 afskaffet dem.
Derimod er det netop denne æras fortjeneste, at konflikterne  

 bryder så ekstraordinært kraftigt ud på nuværende tidspunkt efter at have  

 været undertrykt i årtier.
Stormagterne delte Europa imellem sig og gav ingen  

 af landene mulighed for at formes, som det nu ville være naturligt for hver  

 af dem.
Derimod var det en revolution, der blev pålagt udefra.
De undertrykte  

 nationale følelser begynder først nu forsigtigt at komme frem.
Et tvungent fællesskab, hvad enten man kalder det Sovjetunionen eller  

 Maastricht-Traktaten, giver ingen fred - og slet ingen frihed.
Et Europa og  

 en verden i fred og frihed kræver, at de nationale og selvvalgte samfund får  

 lov og plads til at afgøre de nationale grænser, før yderligere international  

 integration finder sted.
Vi bør støtte de nationale mindretals krav om  

 selvstændighed, men på den måde at folkeafstemninger i de enkelte områder  

 afgør spørgsmålet om nationalt tilhørsforhold.Et system med respekt for de  

 enkelte vælgeres og mindretalsgruppers rettigheder vil naturligt medvirke til  

 at bevare freden i Europa.
EF-beskatning Mens de enkelte medlemslandes muligheder for at opretholde omfattende  

 beskatningsregler begrænses på grund af den indbyrdes konkurrence  

 medlemslandene imellem, vil de centrale lovgivningsorganer i EF ikke have  

 dette problem.
EF's beskatningsorganer vil være et monopol! Derfor er det  

 nødvendigt at indføre et konkurrenceelement sammen med en begrænsning i  

 muligheden for at udskrive skatter.
Samtidig er det nødvendigt at adskille  

 spørgsmålet om beskatningens størrelse fra spørgsmålet om beskatningens  

 opkrævning.
Konkurrenceelementet i beskatningen skal begrænses til, hvad der skal  

 beskattes, og hvordan det skal beskattes, når det er afgjort, hvilket niveau  

 beskatningen skal have.
Begrænsningen på beskatningen skal kun have med  

 skatteniveauet at gøre og ikke opkrævningen.
 For at etablere muligheden for konkurrence i opkrævningsleddet kræves det,  

 at hver enkelt medlemsstat bevarer retten til at fastsætte, hvad der skal  

 beskattes, og hvordan det skal beskattes.
EF's første fælles skatter og afgifter vil naturligt udspringe fra  

 miljøområdet, hvor der er flere forslag og ideer om forskellige miljøafgifter  

 og CO2-afgifter.
Miljøafgifter vil også på europæisk plan vise sig at være en  

 ny skatteskrue.
EF og miljøpolitik I løbet af de sidste 20 år har EF's fire miljøhandlingsprogrammer medført,  

 at der er gennemført omkring 200 forskellige miljødirektiver.
Disse 200  

 miljødirektiver omhandler indholdsmæssigt så vidt forskellige forhold som  

 forurening af luft, vand og jordbund, affaldsforvaltning,  

 sikkerhedsbestemmelser vedrørende kemiske stoffer og bioteknologi,  

 produktstandarder, vurdering af virkning på miljø- og naturbeskyttelse.
EF har altså i lang tid beskæftiget sig med miljøpolitik.
Når man skal  

 beskrive miljøpolitikken i forhold til den Politiske Union, er det relevant  

 at opdele beskrivelsen i følgende 4 dele:
1. Hvilken miljøpolitik gælder i dag i EF - altså, hvilken miljøpolitik  

 gælder før en eventuel etablering af den Politiske Union? 2. Hvilke krav og ønsker til miljøpolitikken havde regeringen i  

 Maastrichtforhandlingerne? 3. Hvilken miljøpolitik blev man enig om i Maastricht, det vil sige,  

 hvilken miljøpolitik vil gælde, hvis den Politiske Union bliver etableret? 4. Hvilken miljøpolitik bliver der mulighed for EF at føre, hvis  

 Kommissionens nye miljøhandlingsprogram vedtages? ad. 1: Miljøpolitikken har ikke hidtil været et særlig betydningsfuldt  

 element i EF-samarbejdet.
Det hidtige formelle arbejdsgrundlag for en fælles  

 miljøpolitik i EF fylder kun to sider i den såkaldte Europæisk Fælles Akt  

 (EF-pakken) fra 1986. Spørgsmålet om miljøbeskyttelse indgår også i EF's  

 politik på andre områder.
Således eksisterer der miljøpolitik i enkelte andre  

 afsnit i Rom-Traktaten, f.eks. indeholder industriafsnittet en bestemmelse om  

 dumpning af giftigt affald.
Men de overordnede linier og principperne er  

 indeholdt i de to sider (artikel 130).
Hovedprincippet i EF's hidtige miljøpolitik er, at miljøpolitikken er  

 underordnet den økonomiske politik.
Man kan sige, at EF i dag ikke har lov  

 til - og mulighed for - at vedtage miljøregler, der kommer til at hindre den  

 frie handel i EF. Økonomien skal have lov at trives, og dette skal  

 miljøpolitikken indordne sig efter.
 Miljøforslag fra Kommissionen skal i dag vedtages ved enstemmighed i  

 Ministerrådet (artikel 130 S).
 EF's indsats på miljøområdet har i dag (artikel 130 R) i Rom-Traktaten  

 følgende formål:
- at bevare, beskytte og forbedre kvaliteten af miljøet, - at bidrage til beskyttelse af menneskers sundhed, - at sikre, at naturens ressourcer udnyttes forsigtigt og fornuftigt.
 Miljøpolitikken bygger på principperne:
- om forebyggende indgreb, - om udbedring af miljøskader og - om, at forureneren betaler.
 Miljøforanstaltninger indføres som minimumsregler, det vil sige, at de  

 enkelte lande på det nationale plan kan indføre miljøbestemmelser, der er  

 mere vidtgående, end hvad EF vedtager (artikel 130 T).
2. Hvilke krav og ønsker til miljøpolitikken havde regeringen i  

 Maastrichtforhandlingerne? I forbindelse med forhandlingerne i Maastricht havde regeringen udfærdiget  

 et memorandum, der havde følgende mål:
- at målsætningen for EF's miljøpolitik skulle være at sikre en  

 miljømæssig bæredygtig udvikling, - at løsningen af såkaldte "fundamentale" miljøproblemer ikke  

 skal vige for andre hensyn, - at miljøpolitikken skal vedtages med kvalificeret flertal, - at miljøforanstaltninger stadig skal kunne indføres som minimumsregler  

 på det nationale plan.
3. Hvilken miljøpolitik blev man enig om i Maastricht, altså hvad er  

 miljøpolitikken i det traktatudkast, som man enedes om, og som vi skal stemme  

 om den 18. maj? Heller ikke i Unions-Traktaten kommer selve miljøafsnittet til at fylde  

 det store.
Det, man skal lægge mærke til i miljøafsnittet i Unions-Traktaten,  

 er ikke så meget, hvad formålet og hensigten med miljøpolitikken i den  

 Politiske Union er, men snarere, hvilke muligheder der bliver givet for  

 senere at føre en socialistisk og planøkonomisk miljøpolitik.
 Dertil kommer, at der i de grundlæggende artikler, der danner udgangspunkt  

 for hele EF-samarbejdet, er indført en sætning, der siger, at EF har til  

 opgave at fremme en økonomisk udvikling i Fællesskabet, der tilrettelægges  

 således, at den tager hensyn til en lang række forskellige forhold, herunder  

 en bæredygtig udvikling, og som respekterer miljøet (artikel 2).
 Det vil med andre ord sige, at ligegyldigt hvad der sker i EF-landene,  

 skal der tages hensyn til miljøforslag fra Kommisionen, der ifølge  

 Unions-Traktaten skal vedtages ved kvalificeret flertal i Ministerrådet,  

 altså 54 ud af 76 stemmer (artikel 130 S).
Der findes tre hovedområder, der er undtaget fra bestemmelserne om  

 flertalsafgørelser.
Det er:
- Miljøregler, hvori der indgår skatter og afgifter (f.eks.
CO2-afgiften) - Fysisk planlægning og arealanvendelse - Foranstaltninger, der i væsentligt omfang berører de enkelte landes  

 energipolitik.
 Hvis der skal vedtages miljøregler inden for disse tre områder, skal  

 reglerne vedtages med enstemmighed i stedet for kvalificeret flertal.
 På grund af enstemmighedsreglen vil det således være vanskeligt at vedtage  

 miljøforanstaltninger, der er i modstrid med disse områder.
EF har mulighed for på bestemte miljøområder at gribe ind og regulere ved  

 kvalificeret flertal.
Det gælder følgende områder:
- grænseværdier for luft-, jord- og vandforurening, - artbeskyttelsesregler og lignende, - affaldsplanlægning, - forvaltning af vandressourcer.
Af Unions-Traktaten fremgår det altså, at EF's indsats på miljøområdet vil  

 ændres væsentligt, da samtlige beslutninger skal være afstemt til  

 miljøforhold.
EF's indsats på miljøområdet skal bestå af de samme formål, som  

 hidtil har været indeholdt i Rom-Traktaten, samt et ekstra og nyt formål.
 Nuværende formål:
- at bevare, beskytte og forbedre kvaliteten af miljøet, - at bidrage til beskyttelse af menneskers sundhed, - at sikre, at naturens ressourcer udnyttes forsigtigt og fornuftigt.
Disse formål er de samme, som gælder i dag.
Dertil kommer et nyt formål:
 - at fremme internationalt samarbejde og  

 internationale/grænseoverskridende løsninger af miljøproblemer.
Også principperne i Unions-Traktaten på miljøområdet bygger på de samme  

 principper, som allerede gælder i dag, hvilket vil sige forebyggende indgreb,  

 om udbedring af miljøskader og om, at forureneren betaler.
Miljøbeskyttelse  

 indgår i EF's politik på andre områder.
 Miljøregler vil også efter en eventuel vedtagelse af Unions-Traktaten  

 kunne indføres som minimumsregler.
 De nye miljøregler vil ikke begrænse medlemsstaternes kompetence til at  

 forhandle i internationale organer og til at indgå internationale aftaler.
 Når man sammenligner udformningen af traktatteksten med de ønsker,  

 regeringen havde nedfældet i sit memorandum, fremgår det altså, at regeringen  

 fik to af sine krav igennem, nemlig:
- at miljøpolitikken skal vedtages med kvalificeret flertal, - at miljøforanstaltninger stadig skal kunne indføres som minimumsregler  

 på det nationale plan, - at løsningen af såkaldte "fundamentale" miljøproblemer ikke  

 skal vige for andre hensyn.
Derimod fik regeringen ikke de to andre krav igennem.
Således blev det  

 ikke vedtaget i Traktaten:
 - at målsætningen for EF's miljøpolitik skulle sikre en miljømæssigt  

 bæredygtig udvikling.
Man kan altså sige, at indholdet af traktatteksten blev omtrent så  

 socialistisk, som regeringen ønskede.
Gennem bestemmelsen om, at en række  

 miljøanliggender ikke længere skal vedtages enstemmigt, men gennem  

 kvalificeret flertal, er der givet mulighed for på længere sigt at gennemføre  

 en socialistisk politik.
Det vil også klart fremgå af det sidste punkt.
4. Hvilken miljøpolitik bliver der mulighed for EF at føre, hvis  

 Kommissionens nye miljøhandlingsprogram vedtages? Det vil være rigtigt at betegne EF's 5. miljøhandlingsprogram, som en  

 bulldozer, der skal tromle den sidste rest af en åben og fri økonomi ned.
 Det hedder sig i EF's 5. miljøhandlingsprogram, at bæredygtigheden af den  

 politik, der føres på områder som industri, energi, transport, landbrug og  

 regionaludvikling skal underordnes miljøforhold.
 Man kan altså sige (som undskyldning), at alle betydningsfulde sektorer  

 skal underlægges bureaukratisk og politisk kontrol med miljøet, hvilket i  

 princippet er det samme som at gennemføre en omfattende socialisering.
Handlingsprogrammet lægger op til, at en række fundamentale områder i  

 økonomien skal rationaliseres.
Således skal f.eks. produktion og forbrug af  

 energi rationaliseres; samfundets forbrugs- og adfærdsmønstre skal ændres.
 Programmet er udformet i sådanne vendinger, at det er muligt senere at  

 stramme tiltagene op.
 Miljøhandlingsprogrammet udvider EF's virkefelt, så EF ikke længere kun  

 skal gøre sin indflydelse gældende i EF-medlemslandene, men over hele verden.  

 (Pkt. 10 i handlingsprogrammet).
Kommissionen skal i miljøets hellige navn til at føre politiske kampagner.  

 Og med miljøet som undskylding tager Kommissionen nu det første skridt til at  

 blande sig i de enkelte landes undervisningspolitik.
Således skriver  

 Kommissionen følgende i det 4. miljøhandlingsprogram: "Kommissionen vil  

 på sin side forpligte sine informationstjenester til at føre  

 miljøinformationskampagner og kampagner, der øger miljøbevidstheden.
Det er ikke muligt at overvurdere undervisningens betydning for  

 miljøbevidsthed, og en sådan undervisning bør være en integreret del af  

 skolernes læseplan lige fra primærtrinet." Hvis man skal sammenfatte indholdet af Kommissionens 4.  

 miljøhandlingsprogram, kan man kort sige, at de socialistiske  

 styringstendenser, vi har oplevet i Danmark i de sidste 10-15 år inden for  

 miljøområdet, er kommet til EF.
Og i EF slår de hårdt igennem.
Hvis den Politiske Union bliver vedtaget, betyder det, at de miljøtiltag  

 og de våben, Kommissionen får i hånden med den nye Unionstraktat, på længere  

 sigt vil kunne dominere og regulere en meget stor del af de områder, der i  

 dag er frie.
Miljøafsnittene i Traktaten har klare socialistiske hensigter.
 Fremskridtspartiet vil også af disse grunde anbefale et nej.
Afsluttende konklusion I de forløbne år har vi oplevet store omvæltninger i verdenssamfundet: De  

 kommunistiske landes fald, frihedsidealernes sejr i store dele af verden, en  

 nødvendig og fortsat igangværende omtegning af det geografiske og politiske  

 verdenskort.
De fleste omvæltninger er så glædelige og så store og  

 vidtrækkende, at de var umulige at forudsige for få år siden.
 Med hensyn til EF har det længe været klart, at der ville ske ændringer  

 fra 1993, hvor blandt andet det indre marked skulle vise vejen til et nyt  

 Europa.
 Tanken om det indre marked var i starten præget af en vision om et Europa  

 uden grænser, med fri handel og med mulighed for udstrakt frihed for de  

 enkelte individer.
 I 1992 forlod de europæiske politikere i meget vid udstrækning denne  

 oprindelige og positive ide til fordel for et politisk og bureaukratisk  

 misfoster, der skulle skabe et Europas Forenede Stater, med  

 Maastricht-Trakaten som udgangspunkt.
Et Europa, der indfører bastante grænser mod den øvrige verden er en  

 uhyggelig fremtidsvision: en gigantisk superstat, som lever sit eget liv med  

 reguleringer og indgreb i den frie markedsøkonomi.
Det er bestemt ikke et  

 tillokkende billede af et fremtidigt Europa.
Det er ud fra de forudsætninger og ideer, der ligger i planerne om en  

 europæisk union som udtrykt i Maastricht, nødvendigt fortsat at være villige  

 og modige nok til at sige nej.
Nej til formynderi og planøkonomi.
Nej til  

 centralisme og kollektivisme.
Nej til subsidier og tilskud.
Nej til ophør og  

 braklægninger.
Fremskridtspartiet siger ja til frihed og decentralisering.
Ja til  

 selvstændighed og frihandel.
Ja til konkurrence og markedsøkonomi.
Ja til  

 økonomisk vækst og flere i arbejde.
Derfor siger Fremskridtspartiet nej til  

 EF-Unionen.
Fremskridtspartiet er de danske vælgeres løftede pegepind og derfor  

 opmærksom på ethvert skridt væk fra ideerne om et frit indre marked over imod  

 en planøkonomisk superstat.
Vi kan ikke fejre planøkonomiens fald i  

 Sovjetunionen og Østblokken generelt, mens vi selv indfører et langt mere  

 totalitært styre for Europa.
 Fremskridtspartiet anbefaler af disse og mange andre grunde alle  

 frihedselskende danskere til at stemme nej den 18. maj.
Ændringsforslagtil II.
Forslag til lov om Danmarks tiltrædelse af Edinburgh-Afgørelsen og  

 Maastricht-Traktaten Af et mindretal (FP):
 Til titlen  1) I titlen udgår ordene »Edinburgh-Afgørelsen  

 og«.
 Til § 1  2) Stk. 1 udgår.
 3) I stk. 2 , der bliver stk. 1, udgår ordet  

 »herefter«.
 Til § 2  4) Ordene »samt af Edinburgh-Afgørelsen, med  

 tilhørende erklæringer« udgår.
Bemærkninger Til nr. 1-4 Der henvises til bemærkningerne til ændringsforslag nr. 1 og 2  

 til det under III anførte lovforslag.
Ændringsforslagtil III.
Forslag til lov om afholdelse af folkeafstemning om forslag til  

 lov om Danmarks tiltrædelse af Edinburgh-Afgørelsen og  

 Maastricht-Traktaten Af et mindretal (FP):
 Til titlen 1) I titlen udgår ordene »Edinburgh-Afgørelsen  

 og«.
 Til § 1 2) Ordene »Edinburgh-Afgørelsen og« udgår.
Bemærkninger Til nr. 1 og 2 Fremskridtspartiet ser ingen grund til at sende en  

 "afgørelse" ud til folkeafstemning, idet det fremgår af  

 udenrigsministerens besvarelse af spørgsmål 14, at afgørelsen er at regne for  

 noget, der er afgjort, og derved ikke kan ændres.
Derfor ændres der intet ved  

 Maastricht-Traktaten.
Der er stadig tale om Den Europæiske Union.
Edinburgh-Afgørelsen er blot en ikrafttræden af de forbehold, Danmark  

 allerede havde fået sikret i Maastricht-Traktaten.
Men efter Edinburgh har  

 Danmark afskrevet sig muligheden for at forhindre de andre lande i at gå  

 videre på disse områder.
 Maastricht-Traktaten indebærer, at Danmark må afgive en stor del af sin  

 suverænitet, og derfor var det naturligt at sende Traktaten til  

 folkeafstemning den 2. juni 1992.
Ove Fich (S) Ole Espersen (S) Risgaard Knudsen (S) Birgitte Husmark (SF)  

 Ivar Nørgaard (S) fmd.
Ritt Bjerregaard (S) Hjortnæs (S) Gade (SF) Peter  

 Duetoft (CD) nfmd.
Kent Kirk (KF) Henning Dyremose (KF) Charlotte  

 Antonsen (V) Tørnæs (V) Fogh Rasmussen (V) Annette Just (FP) Elisabeth Arnold  

 (RV) Lysholm Christensen (KRF) Bilag En række af udvalgets spørgsmål og udenrigsministerens besvarelser heraf Spørgsmål nr. 14:
»Ministeren bedes tilstille udvalget en kopi af underskrifterne på  

 Edinburgh-aftalen.
Hvis disse ikke findes, bedes ministeren redegøre for, om  

 der ikke reelt er tale om en formandskabskonklusion, som det er normalt fra  

 disse møder.« Svar:
Det fremgår af de afsluttende bestemmelser til Edinburgh-Afgørelsen, at  

 den træder i kraft samtidig med Maastricht-Traktaten.
I afsnit E, stk. 1,  

 hedder det således: »Denne afgørelse får virkning på den dato, hvor  

 Traktaten om Den Europæiske Union træder i kraft;».
Der henvises i  

 øvrigt til de almindelige bemærkninger til lovforslag nr.
L 177, navnlig side  

 4.
 Spørgsmål nr. 15:
»Ændringerne vedrørende åbenhed i EF, som blev vedtaget på  

 Edinburgh-mødet, er vedtaget med hjemmel i Rom-Traktaten og delvist allerede  

 trådt i kraft.
Hvorfor er dette spørgsmål da medtaget i bemærkningerne til  

 lovforslaget? Er det et led i et forsøg på at sminke afstemningstemaet for at  

 få det til at se ud, som om vi stemmer om noget nyt?» Svar:
De beslutninger, der blev truffet på Det Europæiske Råds møde i Edinburgh  

 vedrørende åbenhed i EF, udgør en integreret del af det samlede  

 aftalekompleks vedrørende Danmarks forhold til Maastricht-Traktaten.
Dette  

 fremgår af præamblen til Edinburgh-Afgørelsen, de almindelige bemærkninger  

 til lovforslag nr.
L 177, side 3, samt besvarelsen af spørgsmål nr.
S 266 af  

 17. december 1992.
 Spørgsmål nr. 16:
»Hvorfor er Danmarks forhandlingsoplæg til Edinburgh-mødet  

 »Danmark i Europa« medtaget i bemærkningerne til lovforslag nr.
L  

 177 om folkeafstemningen, men ikke medtaget i tiltrædelsesloven?» Svar:
 Som bekendt består det samlede lovkompleks af 3 lovforslag.
Lovforslag nr.
L 177 er hovedlovforslaget.
Det indeholder efter  

 regeringens opfattelse samtlige elementer, der har betydning for Danmarks  

 forhold til Maastricht-Traktaten.
Det gælder ikke blot »Danmark i  

 Europa«, men også den politiske aftale mellem 7 af Folketingets partier,  

 bemærkningerne om større åbenhed i Folketingets arbejdsformer samt  

 redegørelsen for Edinburgh-aftalen og Maastricht-Traktaten, herunder  

 forudsætningen om, at Edinburgh-Afgørelsen er retligt bindende.
Lovforslag nr.
L 176, der indeholder ændringer til tiltrædelsesloven fra  

 1972 samt lovforslag nr.
L 178, der udgør retsgrundlaget for  

 folkeafstemningen den 18. maj 1993, har i højere grad karakter af  

 teknisk/juridisk prægede konsekvenser af indholdet af lovforslag nr.
L 177.
Der henvises til redegørelsen for det samlede lovkompleks i de almindelige  

 bemærkninger til lovforslag nr.
L 177 samt bemærkningerne til dette  

 lovforslags § 1 og § 2.
 Spørgsmål nr. 18:
»Der ønskes en konkret sammenligning mellem lovforslag nr. 240, som  

 det blev vedtaget af Folketinget før afstemningen den 2. juni 1992, og  

 lovforslag L 176.« Spørgsmål nr. 19:
 »I forlængelse af spørgsmål 18 bedes ministeren oplyse, om det er  

 rigtigt, at der kun er tre forskelle:
a) man har fjernet underoverskriften »Danmarks tiltrædelse til Den  

 Europæiske Union«, b) der afgives ikke suverænitet for så vidt angår asylpolitikken og c) Edinburgh-aftalen optages i listen af traktater m.v., der udgør  

 Danmarks grundlag for medlemskab af EF og EF-unionen.' Spørgsmål nr. 20:
»I forlængelse af spørgsmål 19 a) bedes ministeren give en  

 begrundelse for, at denne er fjernet.« Samlet besvarelse af spørgsmål nr. 18-20:
Ud over de tre forskelle, der nævnes i spørgsmål nr. 19 a)-c), kommer,  

at § 1 i lovforslag nr.
L 240, der blev vedtaget af Folketinget den  

 12. maj 1992, nu er indeholdt i § 1, stk. 2, i lovforslag nr.
L 177,  

at det nu præciseres i pkt. 12 a), at undtagelserne sker ». .  

 .for så vidt de bestemmelser vedrører deltagelse i tredje fase af Den  

 Økonomiske og Monetære Union. . .«, at der nu tilføjes et nyt  

 pkt. 13, »Afgørelse af 12. december 1992 om visse problemer, som Danmark  

 har rejst vedrørende Traktaten om Den Europæiske Union med tilhørende  

 erklæringer«, samt at ikrafttrædelsesbestemmelsen nu er bundet  

 til Maastricht-Traktatens ikrafttrædelse, jf. lovforslagets § 2 og  

 bemærkningerne hertil.
Begrundelsen for, at den tidligere underoverskrift »(Danmarks  

 tiltrædelse af traktaten om Den Europæiske Union)» ikke er medtaget i  

 lovforslag nr.
L 176, er, at den nu er indeholdt i selve overskriften til  

 lovforslag nr.
L 177, »Forslag til lov om Danmarks tiltrædelse af  

 Edinburgh-Afgørelsen og Maastricht-Traktaten«.
Edinburgh-Afgørelsens  

 fulde titel er: »Afgørelse om visse problemer, som Danmark har rejst  

 vedrørende Traktaten om Den Europæiske Union«.
Maastricht-Traktatens  

 fulde titel er: »Traktat om Den Europæiske Union«.
 Spørgsmål nr. 21:
»Edinburgh-aftalen er indgået af »stats- og regeringscheferne  

 forsamlet i Det Europæiske Råd«.
Hvor i EF-retten er denne institution  

 omtalt, og med hvilken hjemmel i EF-retten er aftalen indgået?» Spørgsmål nr. 22:
»Hvilke dele af Edinburgh-aftalen - om nogen - falder under  

 EF-Domstolens jurisdiktion?» Spørgsmål nr. 23:
»I bemærkningerne til L 177, side 4, spalte 1, står der følgende:  

 »Denne aftale er retligt bindende som en traktat indgået af suveræne  

 stater.
Den er derfor ikke blot en EF-retsakt og kan derfor ikke på samme  

 måde som retsakter udstedt af EF's institutioner efterprøves ved  

 EF-Domstolen.« Ministeren bedes oplyse, om der er tale om dårlig  

 formulering, eller om ordet »blot« i 2. sætning er et forsøg på  

 vildledning?» Samlet besvarelse af spørgsmål nr. 21-23:
Der henvises til de almindelige bemærkninger til lovforslag nr.
L 177,  

 side 4, til Udenrigsministeriets notat af 8. december 1992 til Folketingets  

 Markedsudvalg om visse retlige spørgsmål vedrørende det britiske formandskabs  

 forslag af 3. december 1992 om Danmark og Maastricht-Traktaten samt til  

 besvarelsen af spørgsmål nr.
S 273 af 11. januar 1993.
Edinburgh-Afgørelsen er en »Afgørelse truffet af stats- og  

 regeringscheferne forsamlet i Det Europæiske Råd. . .«.
Den er ikke  

 truffet af en EF-institution, og afgørelsen har ikke hjemmel i EF-retten.
Der  

 er tale om en folkeretlig bindende aftale indgået imellem de 12 medlemslande,  

 der er kontraherende parter til Maastricht-Traktaten.
Edinburgh-Afgørelsen kan ikke i sig selv være genstand for en retssag ved  

 EF-Domstolen, idet det som bekendt ikke er en retsakt udstedt af EF's  

 institutioner.
Det er som nævnt en bindende folkeretlig aftale.
Der kan  

 tænkes at opstå konkrete sager vedrørende fortolkningen af  

 Maastricht-Traktaten, hvor Edinburgh-Afgørelsen vil kunne få betydning og vil  

 blive lagt til grund af EF-Domstolen, jf.
Wiener-Konventionen om  

 traktatretten, art. 31.
 Meningen med ordet »blot« er at understrege, at  

 Edinburgh-Afgørelsen ikke er et direktiv eller en forordning, men en bindende  

 folkeretlig aftale.
 Spørgsmål nr. 24:
 »Under 1. behandlingen i Folketinget udtalte Markedsudvalgets  

 formand, Ivar Nørgaard, som svar på spørgsmål fra Annette Just, at  

 Edinburgh-aftalen er en traktat og bindende efter Haag-Domstolen, således som  

 det også fremgår af bemærkningerne.
Det ønskes oplyst, hvilke dele af Edinburgh-aftalen der menes at falde  

 under Haag-Domstolens jurisdiktion, når EF's medlemslande efter  

 Rom-Traktatens § 219 har forpligtet sig til ikke at søge tvister vedrørende  

 fortolkning eller anvendelse af denne traktat afgjort på anden måde end  

 forudsat i traktaten?» Svar:
Der henvises til besvarelsen af spørgsmål nr. 21-23. Med hensyn til  

 Rom-Traktatens art. 219 bemærkes, at denne bestemmelse indebærer, at  

 medlemsstaterne er afskåret fra at indbringe spørgsmål om fortolkningen eller  

 anvendelsen af EØF-Traktaten for andre organer end EF-Domstolen.
Bestemmelsen  

 er ikke til hinder for, at spørgsmål vedrørende andre bindende folkeretlige  

 aftaler mellem EF-landene afgøres ved andre organer f.eks.
Den Internationale  

 Domstol i Haag.
 Spørgsmål nr. 25:
»I forlængelse af spørgsmål 24 bedes det oplyst, hvor mange EF-lande  

 der ikke generelt har anerkendt Haag-Domstolen.« Svar:
Alle EF-lande er parter i FN-statutten om Den Internationale Domstol.  

 Sager kan indbringes direkte ved en stævning for Den Internationale Domstol  

 af parter, som har anerkendt Domstolens obligatoriske  

 jurisdiktionskompetence.
For andre parter forudsætter indbringelse af sager  

 for Den Internationale Domstol en konkret aftale herom imellem de berørte  

 lande.
Foruden Danmark har følgende EF-lande anerkendt Den Internationale  

 Domstols obligatoriske jurisdiktionskompetence: Belgien, Holland, Luxembourg,  

 Portugal og UK.
 Spørgsmål nr. 26:
»Markedsudvalgets formand, Ivar Nørgaard, har flere gange udtalt, at  

 Edinburgh-aftalen er underskrevet af de enkelte regeringer.
Dette bedes  

 bekræftet eller afkræftet.
Samtidig bedes det i bekræftende fald oplyst, hvor  

 den underskrevne aftale er deponeret.
I benægtende fald bedes det oplyst, om  

 den skal underskrives.
Hvis dette ikke er tilfældet bedes begrundelsen herfor  

 oplyst.« Svar:
Edinburgh-Afgørelsen er ikke underskrevet og skal heller ikke  

 underskrives.
Som det fremgår af Udenrigsministeriets notat af 8. december  

 1992 til Folketingets Markedsudvalg om visse retlige spørgsmål vedrørende det  

 britiske formandskabs forslag af 3. december 1992 om Danmark og  

 Maastricht-Traktaten er begrundelsen følgende: »Den måde, hvorpå landene  

 via deres regeringer forpligter sig, være sig ved undertegnelse, afgivelse af  

 et brev eller en note, stiltiende samtykke, er ikke afgørende.
Regeringerne  

 kan derfor også forpligte sig ved at medvirke ved en afgørelses tilblivelse.  

 Der er ikke noget til hinder for, at det sker inden for rammerne af Det  

 Europæiske Råd.« Edinburgh-Afgørelsen vil blive registreret hos FN's generalsekretær i  

 overensstemmelse med FN-pagtens art. 102, når Edinburgh-Afgørelsen træder i  

 kraft.
 Spørgsmål nr. 28:
»I forlængelse af spørgsmål 27 bedes det oplyst, om denne vedtagelse  

 betyder, at traktaten skal genforhandles og ændres inden for det næste  

 år?» Svar:
Den vedtagne ændring i Akten om direkte valg til Europa-Parlamentet kræver  

 ikke yderligere forhandling.
Den skal godkendes af medlemsstaterne i  

 overensstemmelse med deres nationale forfatningsmæssige bestemmelser.
For  

 Danmarks vedkommende indebærer dette, at der til efteråret 1993 vil blive  

 fremlagt et forslag til folketingsbeslutning med henblik herpå.
 Spørgsmål nr. 29:
»Det fremgår af bemærkningerne til lovforslaget, at »Danmark  

 holder sig uden for den forsvarspolitiske dimension, der indebærer medlemskab  

 af WEU, samt fælles forsvarspolitik og fælles forsvar.«  

 Edinburgh-aftalens pkt.
C omfatter umiddelbart alene Danmarks rolle i WEU og  

 ikke i Den Europæiske Union.
Da den anden erklæring om forsvar alene  

 indeholder en bestemmelse om, at Danmark skal fravige formandskabet - men  

 ikke den almindelige deltagelse og stemmeafgivning i Unionen - ønskes det  

 præciseret, hvorledes regeringen har tilkendegivet, at Danmark ikke deltager  

 i Unionens drøftelser om den fælles udenrigs- og sikkerhedspolitik, som har  

 indvirken på forsvarsområdet?» Spørgsmål nr. 30:
»I forlængelse af spørgsmål 29 ønskes det belyst, hvordan Danmark  

 faktisk og konkret vil holde sig uden for Den Europæiske Unions drøftelser på  

 dette område.« Spørgsmål nr. 31:
»I forlængelse af spørgsmål 29 og 30 ønskes det belyst, hvordan  

 Danmark faktisk og konkret vil holde sig uden for Den Europæiske Unions  

 afgørelser på dette område.« Samlet besvarelse af spørgsmål nr. 29-31:
 Edinburgh-Afgørelsen indebærer følgende med hensyn til det  

 forsvarspolitiske samarbejde:
I afsnit C slås det fast, at Danmark har fået status som observatør i Den  

 Vesteuropæiske Union (WEU). Det slås også fast, at intet i  

 Maastricht-Traktaten forpligter Danmark til at blive medlem af WEU.
Det slås  

 videre fast, at dette indebærer, at Danmark ikke deltager i udarbejdelsen og  

 gennemførelsen af afgørelser og aktioner inden for Den Europæiske Union, som  

 har indvirkning på forsvarsområdet.
I afsnit C fremgår det videre, at Danmark  

 ikke vil hindre, at der udvikles et snævrere samarbejde mellem medlemsstater  

 på det forsvarspolitiske område.
Hertil er knyttet en erklæring, der går ud  

 på, at Danmark vil afstå fra formandskabet og lade et andet medlemsland  

 overtage ledelsen af drøftelserne, såfremt forsvarspolitiske spørgsmål måtte  

 komme op til behandling under dansk formandskab.
Der henvises i øvrigt til de  

 almindelige bemærkninger til lovforslag nr.
L 177, pkt.
II, »Redegørelse  

 for Edinburgh-Afgørelsen og Maastricht-Traktaten«.
 Spørgsmål nr. 32:
 »På baggrund af Edinburgh-topmødets erklæring om nærhedsprincippet og  

 subsidiaritetsprincippet ønskes en nærmere fortolkning af følgende afsnit:
»Ved anvendelse af princippet skal de generelle bestemmelser i  

 Maastricht-Traktaten overholdes, herunder kravet om »at opretholde  

 gældende fællesskabsret fuldt ud«, og det berører ikke  

 fællesskabsrettens forrang og heller ikke princippet i artikel F, stk. 3, i  

 Traktaten om Den Europæiske Union, hvorefter Unionen tilvejebringer de  

 nødvendige midler for at opnå sine mål og gennemføre sin politik.' Det ønskes særligt undersøgt, om fællesskabsrettens forrang betyder, at  

 danske love ikke må være i strid med Unionstraktaten, Unionens forordninger  

 og direktiver, samt Unions-Domstolens afgørelser, selv om nærhedsprincippet  

 kunne tyde på noget andet.' Svar:
 Der henvises til Udenrigsministeriets notat af 17. december 1992 til  

 Folketingets Markedsudvalg om åbenhed og nærhed.
Princippet om fællesskabsrettens forrang er ikke nyt.
Det følger af fast  

 praksis fra EF-Domstolen siden 1964 (sag 6/64, Costa - ENEL, Domstolens  

 domssamling, 1964, side 125).
 Spørgsmål nr. 35:
»Kan det danske aftalesystem anvendes til at gennemføre EF-direktiver  

 uden følgelovgivning?» Svar:
Ja.
Der henvises til besvarelsen af 8. april 1992 af spørgsmål nr. 1 fra  

 Folketingets Markedsudvalg.
I denne besvarelse gives der 3 konkrete eksempler  

 fra ligelønsloven, ferieloven og arbejdsmiljøloven på samspillet i Danmark  

 imellem lovgivning og kollektive aftaler og overenskomster mellem  

 arbejdsmarkedets parter.
Der henvises herudover til besvarelsen af spørgsmål  

 nr. 36 nedenfor.
Heraf fremgår, at der er gode udsigter til at opnå  

 forbedringer i den eksisterende situation således, at en gennemførelse af  

 direktiver via det danske aftalesystem bliver sidestillet med en  

 gennemførelse via lovgivning.
Skulle denne vej ikke vise sig farbar,  

 opretholdes den eksisterende situation.
En række direktiver vil således i  

 givet fald kunne gennemføres ved det kollektive aftalesystem kombineret med  

 en følgelovgivning, som regulerer det ikke aftalebundne område, jf.  

 ovennævnte 3 eksempler.
 Spørgsmål nr. 36:
»I fortsættelse af foregående spørgsmål bedes det oplyst, hvordan  

 regeringen vil sikre, at arbejdsministerens udtalelse rent faktisk vil blive  

 opfyldt (Reuters Bureau-telegram af 17. februar 1993 vedlægges).« Svar:
 Det bemærkes indledningsvis, at direktivforslaget om udstationering af  

 arbejdstagere har hjemmel i Rom-Traktatens art. 57, stk. 2, og art. 66.
Under forhandlingerne om direktivforslaget har man fra dansk side anlagt  

 den holdning, at direktivet skal have en udformning, der sikrer, at  

 udenlandske arbejdstagere skal arbejde på værtslandets overenskomstmæssige  

 vilkår.
Dette indebærer, at danske overenskomster skal overholdes.
 Direktivforslaget anvender imidlertid et bestemt overenskomstbegreb, idet  

 det bestemmes, at de vilkår, som udstationerede arbejdstagere skal overholde  

 i værtslandet, kan være fastsat i værtslandets lovgivning eller i kollektive  

 aftaler, såfremt disse har erga omnes-virkning, dvs. dækker samtlige  

 arbejdstagere i en branche.
 Såvel Kommissionen som hovedparten af medlemslandene har udtrykt betydelig  

 forståelse for, at også danske overenskomster skal sikres overholdt.
 Fra dansk side har man for at løse problemet foreslået at anvende det  

 overenskomstbegreb, som findes i ILO-konvention nr. 94., hvorefter  

 arbejdstagere skal sikres vilkår, som ikke er mindre gunstige end dem, der  

 gælder for arbejde af samme art inden for vedkommende fag eller industri på  

 den egn, hvor arbejdet udføres.
I lyset heraf afholdtes på Kommissionens anmodning et møde den 18.  

 december 1992 med deltagelse af arbejdsmarkedets parter (LO, FTF og DA), hvor  

 man drøftede det danske kollektive aftalesystem i relation til  

 direktivforslaget.
Mødet har været udførligt omtalt i den danske presse,  

 bl.a. i Politiken, Berlingske Tidende og Aktuelt den 13.1.1993. På mødet  

 redegjorde parterne for det danske kollektive aftalesystems funktion,  

 herunder dets normsættende virkning for de arbejdstagere, som ikke er  

 organiseret.
Kommissionen udtrykte stor interesse herfor og anmodede på denne  

 baggrund parterne om at udarbejde en redegørelse for det danske kollektive  

 aftalesystem med henblik på nærmere at beskrive dets funktion og rækkevidde.
 Redegørelsen vil i nær fremtid blive præsenteret af parterne over for  

 Kommissionen.
 Europa-Parlamentet vedtog på februar-samlingen under forslagets  

 førstebehandling en række ændringsforslag, som følger den danske linie.
 For øjeblikket overvejer Kommissionen, hvilke ændringsforslag den skal  

 fremsætte, men den har på forhånd udtrykt sig positivt over for hovedparten.
 Spørgsmål nr. 37:
»Hvordan vil regeringen sikre, at den danske konfliktret ikke  

 anfægtes, samt sikre, at der hverken direkte eller indirekte kan stilles krav  

 om en »erga omnes«-effekt?» Svar:
 Fsva. erga omnes-effekten henvises til besvarelsen af spm. nr. 36.
Der lægges til grund, at spørgsmålet om konfliktretten skal ses i relation  

 til direktivforslaget om udstationering.
En evt. begrænsning af  

 konfliktretten kunne komme på tale i relation til den såkaldte 3 måneders  

 regel, hvorefter værtslandets overenskomster fsva. løn og betalt ferie først  

 skulle kunne kræves overholdt efter de første 3 måneder.
Denne regel har  

 Europa-Parlamentet såvel som en række medlemslande vendt sig stærkt imod.
Det  

 er derfor vurderingen, at denne bestemmelse vil blive ændret.
Desuden vil det  

 blive eksplicit præciseret, at direktivet ikke berører medlemslandenes regler  

 og/eller praksis for kollektive kampskridt.
 For den gode ordens skyld bemærkes, at det i den til Maastricht-Traktaten  

 knyttede aftale om social- og arbejdsmarkedspolitikken i art. 2, stk. 6,  

 generelt er fastslået, at aftalen ikke finder anvendelse på lønforhold,  

 organisationsret, strejkeret eller ret til lockout.
 Spørgsmål nr. 38:
»Kan regeringen bekræfte, at formuleringen i bemærkningerne til en ny  

 tiltrædelseslov om, at »Danmark ikke deltager i den udbygning og  

 styrkelse, der vil kunne følge af Unionsmålsætningen (artikel B) på de fire  

 områder, der er nævnt i Edinburgh-Afgørelsens afsnit A-D«, faktisk  

 betyder, at Danmark ikke agter at deltage i den udbygning og styrkelse, der  

 vil kunne følge af målsætningen om at indføre et unionsborgerskab? Kan regeringen bekræfte, at sidstnævnte betyder, at Danmark ikke agter at  

 deltage i den udbygning og styrkelse af de rettigheder, der knytter sig til  

 unionsborgerskabet, som det er omtalt i Maastricht-Traktatens artikel 8 E,  

 uden det er besluttet ved en bindende folkeafstemning? Spørgsmål nr. 39:
»Kan regeringen bekræfte, at formuleringen i bemærkningerne til en ny  

 tiltrædelseslov om, at »Danmark ikke deltager i den udbygning og  

 styrkelse, der vil kunne følge af unionsmålsætningen (artikel B) på de fire  

 områder, der er nævnt i Edinburgh-Afgørelsens afsnit A-D«, faktisk  

 betyder, at Danmark ikke agter at deltage i den udbygning og styrkelse, der  

 vil kunne følge af målsætningen om at udvikle et nært samarbejde vedrørende  

 retlige og indre anliggender? Kan regeringen bekræfte, at sidstnævnte betyder, at Danmark ikke agter at  

 deltage i den udbygning og styrkelse af samarbejdet om retlige og indre  

 anliggender, der vil følge af en anvendelse af Maastricht-Traktatens artikel  

 K.9., uden det er besluttet ved en bindende folkeafstemning? Samlet besvarelse på spørgsmål nr. 38-39:
Så vidt det er regeringen bekendt, er der ikke planer om at fremsætte  

 konkrete forslag om henholdsvis unionsborgerskab (art. 8 E) eller det retlige  

 samarbejde (art.
K.9.), når Maastricht-Traktaten træder i kraft.
Af denne  

 grund kan der ikke tages stilling.
Der er intet til hinder for, at der kan  

 anvendes bindende folkeafstemning i de tilfælde, der er beskrevet i spørgsmål  

 38 og 39. Statsretligt kan det ske enten i henhold til grundlovens § 20 eller  

 i henhold til grundlovens § 42, stk. 6. På baggrund af formuleringen i den  

 politiske aftale imellem 7 af Folketingets partier, jf. de almindelige  

 bemærkninger til lovforslag nr.
L 177, pkt. 3, finder regeringen det  

 naturligt, at der i de i spørgsmål 38 og 39 nævnte tilfælde anvendes bindende  

 folkeafstemning.
 Spørgsmål nr. 40:
»Kan regeringen bekræfte, at Danmark ikke deltager i drøftelse af de  

 forsvarsmæssige aspekter af sikkerhed inden for Unionen, som disse er  

 beskrevet i Udenrigsministeriets notat af 14. februar 1992 til Folketingets  

 Markedsudvalg vedrørende forholdet mellem Den Europæiske Union og WEU indtil  

 1996 (Bilag (91.1) 461)?» Svar:
Ja, jf. de almindelige bemærkninger til lovforslag nr.
L 177, side 17.
 Spørgsmål nr. 41:
»Kan regeringen bekræfte, at Maastricht-Traktatens art.
J.4., stk.  

 1's formulering om »udformning på langt sigt af en fælles  

 forsvarspolitik, som med tiden vil kunne føre til et fælles forsvar«, er  

 uden betydning for Danmark?» Svar:
Ja, jf. de almindelige bemærkninger til lovforslag nr.
L 177, side 17.
 Spørgsmål nr. 42:
»Kan regeringen bekræfte, at Maastricht-Traktatens art.
J.4., stk. 2,  

 er uden betydning for Danmark?» Svar:
Ja, jf. de almindelige bemærkninger til lovforslag nr.
L 177, side 17.
 Spørgsmål nr. 50:
»Har den danske regering gjort noget for at gennemføre  

 Juni-Bevægelsens ønske om at få fastslået, at »ingen EF-regel kan ophæve  

 danske lønmodtageres overenskomstmæssige eller andre efter forhandling  

 fastsatte rettigheder.
Enhver retsakt finder i øvrigt kun anvendelse, dersom  

 de omhandlede personer eller organisationer ikke er dækket eller bliver  

 dækket af en i Danmark frivilligt indgået overenskomst, hvis indhold ikke  

 strider imod målsætningen for den pågældende retsakt«?» Svar:
Under forhandlingerne, der førte frem til Det Europæiske Råds møde i  

 Edinburgh den 11.-12. december 1992, forhandlede regeringen på grundlag af  

 det danske memorandum af 30. oktober 1992, »Danmark i Europa«.  

 Forhandlingsresultatet er beskrevet i de almindelige bemærkninger til  

 lovforslag nr.
L 177.
 Det kan i øvrigt bemærkes, at en gennemførelse af Juni-Bevægelsens ønske  

 bl.a. vil medføre, at de landvindinger, som man fra arbejdstagers side finder  

 at have opnået i EF-sammenhæng på områder som ligestilling, arbejdsmiljø,  

 virksomhedsoverdragelser og kollektive afskedigelser måtte opgives.
 Spørgsmål nr. 97:
»Hvorfor er svaret på spørgsmål nr. 28 (Tillægsbetænkning til L 240  

 af 8. maj 1992, s. 272) så kortfattet og upræcist, mens Finansministeriet i  

 »Mulige konsekvenser af ændringer i Danmarks tilknytning til EF«  

 bruger 102 sider med præcise tal for et fald i beskæftigelsen på omkring  

 150.000 personer ved et nej den 18. maj 1993? Er der ikke større risiko for  

 større ledighed i de EF-lande, som i modsætning til Danmark ikke kan opfylde  

 ØMU'ens konvergenskrav, navnlig med hensyn til den offentlige gæld, som skal  

 skæres betydeligt ned i en række lande?» Svar:
 Regeringen har ikke yderligere tilføjelser til besvarelsen af spørgsmål  

 nr. 28 og Finansministeriets redegørelse »Mulige konsekvenser af  

 Danmarks tilknytning til EF«.
 Spørgsmål nr. 102:
»Er der udsigt til et brud mellem de 7 af Folketingets partier og  

 deres broder/søster-partier eller partisammenslutninger i Europa-Parlamentet,  

 som støtter en Europæisk Forbundsstat?» Svar:
 Nej.
 Spørgsmål nr. 106:
»Bekendt med at »unionsborgerskabet« som fastlagt i  

 Edinburgh-Aftalens afsnit A er et sæt af yderligere rettigheder for  

 medlemsstaternes statsborgere og under henvisning til Maastricht-Traktatens  

 art. 8, er danske statsborgere da at betragte som »unionsborgere«  

 med de »rettigheder og forpligtelser«, Maastricht-Traktaten angiver  

 (art. 8, stk. 2)? I bekræftende fald, hvad er det for rettigheder og  

 forpligtelser, Maastricht-Traktaten tildeler unionens borgere?» Svar:
Det kan bekræftes, at danske statsborgere opnår de rettigheder, der følger  

 af Maastricht-Traktatens art. 8 A - 8 D, når Traktaten træder i kraft.
Der  

 henvises til Hvidbogen om Danmark og Maastricht-Traktaten, kapitel VII, side  

 130, samt til de almindelige bemærkninger til lovforslag nr.
L 177, side 6 og  

 12.
 Spørgsmål nr. 118:
»I forlængelse af svarene på spørgsmål 40-42 ønskes oplyst, hvorfor  

 J.4. ikke er nævnt som undtagelse til § 1, nr. 12, i L 176.« Besvarelse:
Grunden til, at artikel J.4. ikke er nævnt som en undtagelse til pkt. 12,  

 er, at J.4. er formuleret på en sådan måde, at bestemmelsen ikke indebærer  

 suverænitetsoverladelse i grundlovens § 20's forstand.
Der overlades således  

 ikke beføjelser til en EF-institution til at træffe beslutninger, der har  

 umiddelbar anvendelighed over for borgere og virksomheder i Danmark.
 Spørgsmål nr. 119:
»Betyder § 1, nr. 13, i tiltrædelsesloven, at Danmark ikke deltager i  

 den udbygning og styrkelse, der vil kunne følge af Unionsmålsætningen på de 4  

 områder, der er nævnt i Edinburgh-Afgørelsens afsnit A-D?» Besvarelse:
Optagelsen af Edinburgh-Afgørelsen i nr. 13 i loven om Danmarks  

 tiltrædelse af De Europæiske Fællesskaber indebærer, at Edinburgh-Afgørelsen  

 sammen med de forannævnte traktater m.m. udgør grundlaget for Danmarks  

 deltagelse i EF-samarbejdet.
Danmark deltager ikke i den udbygning og  

 styrkelse, der eventuelt vil kunne følge af unionsmålsætningen på de 4  

 områder, som er nævnt i Edinburgh-Afgørelsens afsnit A-D.
 Spørgsmål nr. 120:
 »Er konsekvensen af svaret på spørgsmål 40, at Danmark ikke deltager  

 i afstemninger om forsvarsmæssige aspekter af sikkerhed inden for Unionen,  

 som disse er beskrevet i Udenrigsministeriets notat af 14. februar 1992 til  

 Folketingets Markedsudvalg vedrørende forholdet mellem Den Europæiske Union  

 og WEU indtil 1996. (Bilag (91.1) 461 vedlagt)?».
 Besvarelse:
Ja, jf. besvarelsen af spørgsmål nr. 40 og de almindelige bemærkninger til  

 lovforslag nr.
L 177, side 17.
