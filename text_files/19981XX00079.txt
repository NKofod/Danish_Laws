Skriftlig fremsættelse (29. oktober  

 1998) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 kursgevinstloven, skattekontrolloven og skattestyrelsesloven  

 (Hensættelser i penge- og realkreditinstitutter m.fl.).
(Lovforslag nr.
L 74).
 Lovforslaget sigter mod at  

 tilvejebringe et klart lovgrundlag for penge- og realkreditinstitutternes  

 fradrag for hensættelser til tab på udlån og garantier m.v.  

 Lovforslaget har således til formål at afklare den usikkerhed,  

 som i nogen tid har hersket om, hvorvidt Ligningsrådets anvisninger for  

 penge- og realkreditinstitutter har haft det fornødne klare  

 hjemmelsgrundlag.
Lovforslaget er i vidt omfang en kodificering af den  

 nuværende praksis som udtrykt i Ligningsrådets anvisninger,  

 hvorefter penge- og realkreditinstitutter kan fratrække  

 regnskabsmæssige hensættelser ved opgørelsen af den  

 skattepligtige indkomst.
Lovforslaget forudsætter derfor en samtidig  

 ophævelse af Ligningsrådets anvisninger for penge- og  

 realkreditinstitutter.
Efter den nuværende praksis er det de  

 regnskabsmæssige hensættelser, som foretaget efter de  

 regnskabsretlige regler, der lægges til grund ved ligningen.
Disse  

 foretages hvert år af ledelsen i det enkelte penge- og  

 realkreditinstitut ud fra et skøn over de nødvendige og  

 tilstrækkelige hensættelser, som skal til for at opfylde det  

 aktuelle hensættelsesbehov.
Dette skøn er underlagt tilsyn  

 på samme måde som den øvrige regnskabsaflæggelse.  

 Penge- og realkreditinstitutters regnskabsaflæggelse er underlagt  

 Finanstilsynets tilsyn, mens regnskabsaflæggelsen i Kreditforeningen af  

 Kommuner i Danmark tilses af Indenrigsministeriet og i Dansk Landbrugs  

 Realkreditfond af Strukturdirektoratet.
De regnskabsmæssige kriterier for, hvornår en  

 hensættelse er nødvendig, er imidlertid ikke nødvendigvis  

 sammenfaldende med de kriterier, som skattemæssigt må være  

 opfyldt, førend tab kan fradrages.
Praksis for penge- og  

 realkreditinstitutter m.v. kan herved adskille sig fra kursgevinstlovens  

 almindelige principper for opgørelse af tab på fordringer.
Efter  

 de almindelige regler kan tab almindeligvis først fratrækkes,  

 når tabet er konstateret eller sandsynliggjort.
Fradraget for hensættelser kan derfor i nogle  

 tilfælde beskrives som et særegent periodiseringsprincip.
Med  

 lovforslaget lovfæstes dette særlige princip for periodisering af  

 tabsfradrag i penge- og realkreditinstitutter m.v.
 I forhold til den nuværende praksis indeholder  

 lovforslaget dog også visse justeringer og ændringer.
Det gælder for det første visse  

 ændringer i kredsen af institutter, som fremover skal kunne  

 fratrække hensættelser.
Kun kreditinstitutter i snæver  

 forstand omfattes af lovforslaget, dvs. kun institutter, der driver  

 udlånsvirksomhed efter særlig tilladelse eller særlig  

 lovhjemmel,  og som løbende er underlagt et særligt autoriseret  

 regnskabsmæssigt tilsyn.
Der er endvidere tale om, at instituttet ikke  

 alene er beskæftiget med udlånsvirksomhed, men tillige til enhver  

 tid skal sikre en økonomisk dækning overfor indskydere eller  

 obligationsinvestorer.
Denne afgrænsning betyder, at kun penge- og  

 realkreditinstitutter, kreditinstitutter som f.eks.
Finansieringsinstituttet  

 for Industri og Håndværk, samt Dansk Landbrugs Realkreditfond,  

 Kreditforeningen af Kommuner i Danmark, Danmarks Skibskreditfond, samt  

 filialer af  udenlandske kreditinstitutter omfattet af realkreditlovens § 3  

 omfattes af lovforslaget.
Opregningen er udtømmende, hvilket betyder, at  

 virksomheder omfattet af lov om sparevirksomheder og udstedere af  

 forudbetalte betalingskort, lov om fondsmæglerselskaber eller et  

 eventuelt andet selvstændigt lovgrundlag i modsætning til i dag  

 fremover ikke kan fratrække hensættelser.
Det samme gælder  

 penge- og realkreditinstitutternes datterselskaber, som efter lovforslaget  

 kun kan fratrække hensættelser, når datterselskabet selv  

 driver penge- eller realkreditinstitutvirksomhed.
Det vil således i  

 fremtiden ikke være ejerforholdet, der bestemmer om en virksomhed kan  

 anvende det særlige periodiseringsprincip, men om selve den virksomhed,  

 som drives, kan kvalificere hertil.
For det andet foreslås fradraget for  

 hensættelser gjort obligatorisk for de nævnte penge- og  

 realkreditinstitutter m.v.
Institutterne vil således ikke længere  

 have valgfrihed mellem at anvende fradraget for hensættelser eller et  

 andet opgørelsesprincip som f.eks. realisationsprincippet.
 Når hensættelsessystemet gøres  

 obligatorisk, kan institutterne ikke senere skifte opgørelsesprincip.  

 Lovforslaget hindrer derfor effektivt, at institutterne vilkårligt kan  

 vælge at benytte fradrag for regnskabsmæssige hensættelser  

 i år med stor indtjening og dermed en eventuel stor skattepligtig  

 indkomst for måske senere at fravælge hensættelsessystemet  

 i år med store skattemæssige underskud.
For det tredie betyder lovforslaget en ændring af  

 praksis for så vidt angår ekstraordinært store  

 hensættelser, som Finanstilsynet måtte kræve ud fra en  

 likvidationsbetragtning i forbindelse med nødlidende pengeinstitutter.  

 Som alle øvrige hensættelser skal også  

 likvidationshensættelser fremover fratrækkes ved  

 opgørelsen af den skattepligtige indkomst.
Dette sikrer, at tabet (og  

 dermed det skattemæssige fradrag) placeres i det penge- eller  

 realkreditinstitut, hvori det er opstået.
Det vil således ikke  

 længere være muligt i forbindelse med f.eks. en skattefri fusion  

 mellem to pengeinstitutter at overdrage udlån til en høj  

 skattemæssig værdi, uagtet at udlånet i det  

 ophørende pengeinstitut af Finanstilsynet er krævet nedskrevet  

 til en regnskabsmæssig lavere værdi.
Med lovforslaget sikres, at  

 den regnskabsmæssige værdiansættelse lægges til grund  

 ved skatteansættelsen, herunder også i forbindelse med  

 overdragelser som skattefri fusioner, spaltninger og tilførsel af  

 aktiver.
Endelig indebærer forslaget en række  

 administrative ændringer, som vil betyde, at kun den  

 regnskabsmæssige tilsynsmyndighed, dvs.
Finanstilsynet,  

 Indenrigsministeriet og  Strukturdirektoratet for fremtiden fører  

 kontrol med, at de regnskabsmæssige hensættelser i det enkelte  

 institut er foretaget i overensstemmelse med de regnskabsretlige regler,  

 herunder f.eks. i overensstemmelse med det regnskabsretlige  

 forsigtighedsprincip.
Skattemyndighederne vil således ikke som i dag  

 skulle tilse, at institutternes hensættelser ikke er større  

 eller mindre end de regnskabsretlige regler tilsiger.
For skattemyndighederne  

 indebærer dette en administrativ lempelse.
Skattemyndighederne skal dog  

 fortsat påse, at der ikke fratrækkes hensættelser til tab,  

 som ikke er fradragsberettiget efter skattelovgivningens almindelige regler.
 Da Finanstilsynets undersøgelser af institutterne  

 er spredt jævnt over året, mens det relevante tidspunkt i forhold  

 til indkomstopgørelsen er 31. december, foreslås der i  

 skattekontrolloven indført en regel, hvorefter Told- og  

 Skattestyrelsen får mulighed for i særlige tilfælde at  

 kunne anmode tilsynsmyndigheden om at foretage kontrol af et instituts  

 hensættelser pr. 31. december.
For herværende filialer af udenlandske  

 kreditinstitutter, der er hjemmehørende i et andet EU- land eller i et  

 EØS-land, gælder dog, at disse ikke er underlagt et almindeligt  

 dansk regnskabsmæssigt tilsyn, idet filialerne er underlagt  

 såkaldt hjemlandstilsyn.
For udenlandske kreditinstitutter ejet af  

 danske selskaber gælder tilsvarende, at disse er underlagt tilsyn fra  

 en fremmed stat.
Til trods for at institutterne kan være skattepligtige  

 til Danmark, er der således som udgangspunkt ikke noget  

 regnskabsmæssigt tilsyn, som kan påse størrelsen af  

 hensættelser og lidte tab opgjort efter danske regler.
Det foreslås derfor, at der samtidig i  

 skattekontrolloven indføres en regel, hvorefter den statslige  

 skattemyndighed (Told- og Skattestyrelsen) i forbindelse med ligningen af  

 udenlandske kreditinstitutter kan anmode Finanstilsynet om at påse, at  

 de fradragsberettigede hensættelser og tab er opgjort i  

 overensstemmelse med Finanstilsynets regler for tilsvarende kreditinstitutter  

 underlagt Finanstilsynets tilsyn.
Forslaget indebærer således, at  

 skattemyndighederne kan få sagkyndig bistand fra Finanstilsynet.
I begge disse tilfælde, hvor den  

 regnskabsmæssige tilsynsmyndighed træffer afgørelse til  

 brug for ligningen af penge- og realkreditinstitutter, er det ønsket,  

 at denne afgørelse skal være bindende for skattemyndighederne og  

 Landsskatteretten.
I skattestyrelsesloven foreslås derfor  

 indført en ny bestemmelse herom.
I forhold til gældende praksis betyder forslaget som  

 nævnt, at afgrænsningen af penge- og realkreditinstitutter, som  

 fremover skal fratrække hensættelser til tab på udlån  

 og garantier m.v., vil blive ændret.
Den ændrede  

 afgrænsning indebærer, at visse selskaber, herunder  

 pengeinstitutternes datterselskaber, som ikke driver penge- eller  

 realkreditinstitutvirksomhed og fondsmæglerselskaber, vil få  

 udskudt fradragstidspunktet i forbindelse med tab set i forhold til  

 gældende praksis.
Forslaget skønnes med betydelig usikkerhed at  

 indbringe et merprovenu i størrelsesordenen 50 mill. kr. årligt  

 i 1999 og de umiddelbart efterfølgende år, hvorefter det vil  

 aftage og til sidst bortfalde.
Regler som de her foreslåede kan muligvis beskrives  

 som en vis form for statsstøtte over for en specifik sektor.
Det  

 skyldes, at det særlige periodiseringsprincip -  

 hensættelsessystemet - adskiller sig fra periodisering af tab i andre  

 sektorer.
Regeringen ønsker derfor, at det foreslåede  

 særlige periodiseringsprincip for penge- og realkreditinstitutternes  

 tab på udlån og garantier m.v. i medfør af EF-traktatens  

 artikel 93, stk. 3, om statsstøtte notificeres over for EU, inden det  

 kan træde i kraft.
Herved tilgodeses Danmarks traditionelle  

 statsstøttepolitik, og samtidig undgås enhver form for tvivl.
 Idet jeg iøvrigt henviser til lovforslagets  

 bemærkninger, skal jeg anbefale forslaget til Folketingets hurtige og  

 velvillige behandling.
