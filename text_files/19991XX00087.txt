Skriftlig fremsættelse (4. november 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 ligningsloven, pensionsbeskatningsloven og skattekontrolloven. (Skattefrihed  

 for uddannelsesydelser betalt af arbejdsgivere m.v., ændret beskatning  

 af fratrædelsesgodtgørelser og jubilæumsgratialer,  

 ændrede satser og regler for skattefrie rejsegodtgørelser samt  

 skattefritagelse for sparet hjemmeforbrug til kost i forbindelse med  

 tjenesterejser m.v.).
(Lovforslag nr.
L 88).
 Lovforslaget indeholder dels en ændring af  

 beskatningen af fratrædelsesgodtgørelser og  

 jubilæumsgratialer, dels et forslag om skattefrihed for  

 arbejdsgiverbetalte ydelser til uddannelser og dels en ændring  

 af rejsegodtgørelsesreglerne.
De to første dele af lovforslaget hænger i  

 høj grad sammen. Ændringerne er udtryk for, at regeringen  

 ønsker at ændre de gældende regler således, at det  

 er de medarbejdere, der bliver på arbejdsmarkedet, der fremover bliver  

 præmieret skattemæssigt, og ikke de medarbejdere, der forlader  

 arbejdsmarkedet.
De ændrede regler skal derfor tilskynde virksomhederne  

 til at understøtte, at de medarbejdere, der ikke går på  

 pension, kan hjælpes videre til et nyt job, f.eks. gennem  

 opkvalificering.
De ændrede regler skal også tilskynde  

 fagforeningerne til at tænke i jobmuligheder og opkvalificering i  

 stedet for at tænke i en kontant sum penge.
 Det uafhængige Skatteretsråd med en  

 række eksterne eksperter har i sin rapport fra juni 1999  

 foreslået, at de særlige regler for beskatning af  

 fratrædelsesgodtgørelser og jubilæumsgratialer afskaffes,  

 således at disse ydelser fremover beskattes på samme måde  

 som løn.
Fratrædelsesgodtgørelser og lignende  

 udbetalinger skal i overensstemmelse hermed efter forslaget beskattes som  

  lønindkomst, der modtages fra arbejdsgiveren.
Som nævnt  

 nedenfor foreslås uddannelsesydelser i forbindelse med afskedigelsen  

 dog at skulle være skattefrie.
Det foreslås for jubilæumsgratialer, at den  

 nuværende skattefri bundgrænse på 11.200 kr. (2000)  

 fastholdes, men at beløb herudover beskattes fuldt ud som personlig  

 indkomst.
For gratialer vedrørende virksomhedsjubilæer  

 foreslås det dog at begrænse anvendelsen af  

 skattefrihedsbestemmelsen til de virksomheder, hvor der i anledning af et  

 jubilæum udbetales det samme beløb til samtlige fuldtidsansatte  

 medarbejdere.
 Der foreslås skattefrihed for uddannelsesydelser til  

 skole- eller deltagerbetaling, bog- og materialeudgifter, godtgørelser  

 til dækning af omkostninger til logi og kost m.v. samt  

 befordringsgodtgørelser, som udbetales af f.eks. arbejdsgiveren til  

 lønmodtagere, herunder afskedigede medarbejdere, eller af f.eks.  

 A-kasser og arbejdsformidlingskontorer til ledige.
 Med henblik på at skabe størst mulig  

 ligestilling mellem personer på tjenesterejse foreslås det, at  

 værdien af det sparede hjemmeforbrug til kost gøres skattefri,  

 hvilket samtidigt medfører, at  den skattefri standardsats til kost og  

 småfornødenheder på tjenesterejse forhøjes med 55  

 kr. pr. døgn til 336 kr. pr. døgn i 2000.
Det foreslås endvidere, at perioden, hvori  

 standardsatsen kan anvendes til godtgørelser eller fradrag  

 forlænges til 12 måneder.
Endelig foreslås det, at der  

 genindføres en standardsats til dækning af udokumenterede  

 logiudgifter.
Standardsatsen fastsættes til 100 kr. pr. døgn.
De  

 to sidstnævnte ændringer skal ifølge forslaget have  

 virkning fra og med 1. april 1999.
 Den samlede (netto)provenuvirkning af lovforslaget  

 skønnes til et merprovenu på ca. 10 mill. kr. for  

 indkomståret 2000. Fra og med indkomståret 2001 skønnes  

 det samlede lovforslag stort set at være provenuneutralt i forhold til  

 gældende regler.
 Idet jeg iøvrigt henviser til bemærkningerne  

 i lovforslaget, skal jeg anbefale lovforslaget til Tingets velvillige  

 behandling.
