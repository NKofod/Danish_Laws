Nr BSF 110 Forslag til folketingsbeslutning om afskaffelse af afstandsbestemt  

 egenbetalingsordning for transport til sygehusbehandling Fremsat af Jørn Jespersen (SF) Steen Gade (SF) Kristen Touborg (SF) Jan  

 Køpke Christensen (FP) Kirsten Jacobsen (FP) Bruno Jerup (EL) Jette Gottlieb  

 (EL) Pia Kjærsgaard (DF) Kristian Thulesen Dahl (DF) den 12. marts 1996 Folketinget opfordrer regeringen til inden 1. april 1996 at afskaffe den asociale egenbetaling for transport til sygebehandling.
Bemærkninger til forslaget Den nye egenbetaling for transport til og fra sygehusbehandling rammer  

 specielt folkepensionister og førtidspensionister med bopæl mindre end 5 km  

 fra sygehuset.
Folkepensionister og førtidspensionister med kronisk eller  

 længerevarende sygdom rammes specielt hårdt.
Ordningen rammer bl.a. pensionister med behov for løbende livsvigtig  

 behandling.
Det gælder f.eks. nyrepatienter, der skal have dialysebehandling  

 flere gange om ugen.
Mange nyrepatienter kan se frem til en årlig  

 ekstraudgift på mellem 10.000 og 20.000 kr.
Nogle af dem aner ikke, hvordan  

 de skal skaffe pengene ud af en i forvejen beskeden folke- eller  

 førtidspension.
 Ordningen vil efter al sandsynlighed medføre, at syge mennesker må afbryde  

 en nødvendig behandling af den simple grund, at de ikke kan skaffe penge til  

 taxaer.
 Pensionister, der tidligere blev hentet af Falck eller en taxa, når de  

 skulle på sygehuset til behandling, må nu selv sørge for at få fat i og  

 betale for en taxa.
 Hvor syge tidligere efter aftale kunne blive hentet i hjemmet af  

 chaufføren og blive fulgt helt ind til den pågældende sygehusafdeling,  

 risikerer de nu at skulle stå syge ude i vinterkulden og vente på en taxa.
Teknisk set kan den asociale egenbetaling afskaffes ved at ændre paragraf  

 7 i lov om sygehusvæsenet, således at ordene ». . . og ydes kun, når  

 befordringsudgiften eller afstanden til behandlingsstedet overstiger en af  

 sundhedsministeren fastsat grænse.« udgår.
Sundhedsministeren kan altså  

 hurtigt hjælpe de mange folkepensionister, førtidspensionister og andre, der  

 i disse uger er bekymrede for, hvordan de skal få råd til fortsat  

 sygdomsbehandling.
