 I medfør af § 3, stk. 1, § 15 og § 25 i lov nr. 175 af 7. maj 1975 om mælk  

 og konsummælkprodukter, § 15 og § 19 i lov nr. 186 af 30. marts 1973 om  

 tilvirkning og forhandling en gros m.m. af mejeriprodukter og § 3, stk. 2, og  

 § 5 i lov nr. 131 af 13. april 1954 om udførsel og indførsel af levende dyr  

 m.v. fastsættes:
 § 1.  Indførsel her til landet af mælk, herunder  

 varmebehandlet mælk, konsummælkprodukter, mælkepulver (tørmælk) til  

 foderbrug, valle og valleprodukter til foderbrug samt foderblandinger, hvori  

 disse produkter indgår, må kun finde sted efter forud indhentet autorisation  

 hos Veterinærdirektoratet.
 Stk. 2.  Indførsel her til landet af mælkekonserves,  

 herunder mælkepulver/vallepulver bestemt til modermælkserstatninger og  

 spædbørnsernæring, ost, konsumis, smør og andre mejeriprodukter, må kun finde  

 sted efter forud indhentet autorisation hos Statskontrollen med  

 Mejeriprodukter og Æg m.m.
 § 2.  På mejerivirksomheder og lignende må kun  

 indbringes mælk og mejeriprodukter indført fra udlandet samt varer, hvori  

 mælk og mejeriprodukter indført fra udlandet findes, hvis  

 Landbrugsministeriet har meddelt tilladelse hertil.
 Stk. 2.  Bestemmelsen i stk. 1 gælder ikke for ost og  

 smør.
 § 3.  Mejerier og andre virksomhed, der modtager mælk  

 direkte fra kvægbesætninger (mælkeleverandører), må ikke modtage mælk fra en  

 kvægbesætning, såfremt mejeriet (virksomheden) er bekendt med, at  

 Veterinærdirektoratet eller politiet har påbudt besætningsejeren (brugeren)  

 at tilbageholde mælken på ejendommen på grund af, at besætningen anses eller  

 mistænkes for at være angrebet af en af de i lovgivningen om smitsomme  

 sygdomme hos husdyrene nævnte sygdomme.
 § 4.  Statskontrollen med Mejeriprodukter og Æg m.m.  

 og Veterinærdirektoratet fører tilsyn med overholdelsen af bestemmelserne i  

 §§ 2 og 3 og skal have uhindret adgang til de pågældende virksomheders  

 leverandørregnskaber.
 § 5.  Overtrædelse af §§ 1-3 straffes med bøde.
 § 6.  Bekendtgørelsen træder i kraft den 1. august  

 1988.
 Stk. 2.  Bekendtgørelse nr. 277 af 26. august 1959 om  

 forbud mod indførsel af mælk m.v. og bekendtgørelse nr. 915 af 15. december  

 1987 om levering af mælk til mejerier ophæves.
