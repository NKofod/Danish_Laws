På grundlag af advokaternes korrespondance fandtes der at være en  

 sådan usikkerhed om, hvorvidt sagen var blevet bindende forligt, at der blev  

 afsagt kendelse om, at voldgiftsretten ikke kunne behandle voldgiftssagens  

 realitet, medmindre det ved dom eller aftale mellem parterne var afgjort, at  

 der ikke forelå et forlig i sagen.
Voldgiftsretten var enig med parterne i,  

 at den ikke kunne afgøre spørgsmål om forligs indgåelse og om forligs  

 rækkevidde, idet afgørelsen af disse spørgsmål skal ske ved de almindelige  

 domstole.
Ved en totalentreprisekontrakt af 8. april 1986 påtog K ApS sig som  

 totalentreprenør at opføre et butiks- og forretningscenter ved x-vej i y-by  

 for en pris af 9.100.000 kr. excl. moms.
I kontrakten er aftalt, at  

 bestemmelserne i AB 72 er gældende for entreprisen, og at anpartsselskabet  

 skulle stille en anfordringsgaranti på 910.000 kr. for arbejdets udførelse.
 Afleveringsforretninger blev afholdt den 24. november 1986 og den 15.  

 januar 1987, og mangelslister blev udfærdiget.
 Den 20. marts 1987 standsede K ApS betalingerne, og den 24. april 1987  

 blev selskabet erklæret konkurs.
 Totalentreprisekontrakten var indgået med B, y-by, som bygherre, men hans  

 rettigheder og forpligtelser i henhold til kontrakten blev overtaget af ApS  

 A, z-vej, æ-sted.
Efter byggeriets afslutning er der opstået konflikt om betaling af  

 restentreprisesum og ekstraregninger og om erstatning for mangler og  

 forsinkelse.
Ved et klageskrift af 3. august 1987 indbragte klageren, K ApS  

 under konkurs, tvisten for en i henhold til »Regler for behandling af  

 sager ved Voldgiftsretten for Bygge- og anlægsvirksomhed« nedsat  

 voldgiftsret, bestående af civilingeniør Per H.
Villadsen, projektleder,  

 civilingeniør T.
Boe Larsen og højesteretsdommer Erik Bjerregaard med  

 sidstnævnte som rettens formand.
 I klageskriftet påstod klageren indklagede, ApS A, tilpligtet at betale  

 1.099.440,23 kr. med renter, og beløbet var opgjort således:
I svarskrift af 30. oktober 1987 påstod indklagede frifindelse, idet der  

 dels blev fremsat indsigelser mod fakturaerne for ekstraarbejder, dels blev  

 gjort modkrav gældende for mangler og dagbøder.
Efter indklagedes opgørelse  

 havde indklagede et krav på 375.413,03 kr. mod klageren, og indklagede  

 forbeholdt sig senere at nedlægge påstand om betaling af dette beløb.
Under sagens videre forberedelse er der blevet afholdt syn og skøn  

 vedrørende udvendigt malerarbejde m.m.
Den udmeldte skønsmand, arkitekt  

 m.a.a.
Orla Thomsen, Aarhus, udtalte i skønserklæringer af 20. oktober 1988  

 og af 3. maj 1989 bl.a., at der var konstateret mangler bl.a. ved udvendigt  

 malerarbejde.
 Den 6. oktober 1989 sendte klagers advokat et sålydende brev til  

 indklagedes advokat:
»I ovennævnte voldgiftssag har jeg gennemgået syns- og skønsrapporten  

 med C, og denne fastholder, at D's repræsentant, hr.
E, løbende har anvist,  

 hvorledes malerarbejdet skulle udføres.
 Det gøres således fortsat gældende, at indklagede har modtaget  

 kontraktmæssig ydelse.
 C oplyser endvidere vedrørende indretning af uudnyttede tagrum, (bilag  

 23), at indklagede derved overskred den generelle bebyggelsesprocent.
 Dette forhold viser ifølge C klart, at tilgodehavendet vedrørende  

 udnyttelsen af tagrummet, er at betragte som et ekstraarbejde.
 Jeg beder Dem derfor fremsende kopi af den givne byggetilladelse.
 Under hensyntagen til procesrisikoen ved volgiftssagens gennemførelse skal  

 jeg afslutningsvis foreslå et forlig uden præjudice for den verserende  

 voldgiftssag, hvorefter indklagede betaler kr. 100.000,00 til klageren.
Må jeg høre fra Dem.« Indklagedes advokat besvarede brevet den 11. oktober 1989 således:
 »Jeg henviser til Deres skrivelse af 6. oktober 1989.
 De har tidligere forespurgt om mulighederne for et forlig i sagen.
 Jeg har nu haft lejlighed til at drøfte Deres konkrete forligstilbud med  

 min klient, hvorefter voldgiftssagen afsluttes mod, at min klient indbetaler  

 kr. 100.000,00 til klageren, det vil sige konkursboet ved Dem.
 Efter omstændighederne accepteres dette forligstilbud, hvilket jeg  

 samtidig hermed har meddelt Voldgiftsretten, jfr. vedlagte kopi.
Beløbet vil blive opfyldt gennem mit kontor på sædvanlige  

 domsvilkår.« Indklagedes advokat underrettede samtidig Voldgiftsnævnet om, at sagen var  

 forligt, idet han samtidig anførte: »Spørgsmål om sagsomkostninger er  

 ikke berørt, hvorefter dette på sædvanlig vis overlades til Voldgiftsrettens  

 endelige afgørelse.
 I et telefax af 17. oktober 1989 til indklagedes advokat anførte klagers  

 advokat:
 »I ovennævnte sag har jeg noteret mig, at De på Deres klients vegne  

 ønsker at tiltræde det foreslåede forlig, hvorfor jeg skal anmode Dem om at  

 fremsende forligsbeløbet kr. 100.000,00, ligesom jeg skal anmode Dem om at  

 fremsende dokumentation for, at det under anfordringsgarantien hævede beløb  

 tillige med renter tilbagebetales F-bank, ø afdelingen.
Sagen kan herefter afsluttes, når vi har modtaget Voldgiftsrettens  

 afgørelse vedrørende sagens omkostninger og disses fordeling.« Indklagedes advokat svarede i et telefax af 19. oktober 1989:
 »Deres telefax af 17. oktober d.å. har jeg modtaget.
 Indholdet må bero på en misforståelse.
 Jeg rekapitulerer sagen:
 I skrivelse af 6. oktober 1989 til mig tilbyder De en forligsmæssig  

 løsning, hvorefter min klient betaler kr. 100.000,00 »til  

 klageren«, det vil sige til konkursboet ved Dem.
 Dette accepterer jeg overfor Dem ved telefax af 11. oktober 1989.
 Efter aftalelovens regler om tilbud og accept er der herefter indgået en  

 forligsaftale.
 De var på tidspunktet for fremsættelse af Deres forligstilbud bekendt med,  

 at min klient havde modtaget udbetalinger på bankgarantien, men dette forhold  

 tager De ikke højde for ved forligstilbuddets fremsættelse.
 Min klient har naturligvis vurderet Deres forligstilbud ud fra den givne  

 situation, det vil bl.a. sige under hensyn til det beløb, man har modtaget  

 fra garantistilleren.
Det er herefter uberettiget, når De efterfølgende inddrager spørgsmålet om  

 tilbagebetaling til garantistilleren.
Dette er for det første den indgåede  

 forligsaftale uvedkommende, idet De ikke har inddraget dette i  

 forligstilbuddet, og for det andet er det indbyrdes forhold mellem  

 garantistilleren og konkursboet min klient uvedkommende, så meget des mere  

 som garantien erstatter et kontant depositum fra bygherren.
Jeg betragter for mit vedkommende voldgiftssagen som afsluttet ved  

 indbetaling af det aftalte forligsbeløb kr. 100.000,00, der vedlægges i check  

 til opfyldelse af det indgåede forlig.
Jeg afventer Voldgiftsnævnets  

 omkostningsafgørelse.
 Beløbet er fremsendt med forbehold om tilbagesøgning fra Dem for det  

 tilfældes skyld, at en domstol mod forventning måtte komme til, at sagen ikke  

 er forligt som af mig anført.
Jeg har orienteret såvel F-bank A/S i y-by som Voldgiftsretten om  

 nærværende, jfr. vedlagte kopier.' Med et brev af 23. oktober 1989 returnerede klagers advokat checken, idet  

 han anførte, at han ikke kunne anerkende, at sagen var forligt.
Som  

 begrundelse herfor anførtes, at indklagedes standpunkt ville medføre, at  

 indklagede ville modtage et langt større beløb, end indklagede på noget  

 tidspunkt selv havde krævet, når der blev taget hensyn til, at indklagede  

 havde hævet 910.000 kr. på anfordringsgarantien.
Der blev endvidere henvist  

 til, at spørgsmålet om bankgarantien ikke havde været berørt under  

 skriftvekslingen i voldgiftssagen.
I senere breve til voldgiftsnævnet har klager fastholdt, at sagen ikke er  

 forligt, og har anmodet om mundtlig forhandling af sagen.
Indklagede har  

 fastholdt sit standpunkt, at sagen er forligt, og har henvist klager til at  

 anlægge sag ved de ordinære domstole med henblik på at få fastslået, om sagen  

 er forligt.
Klager har heroverfor anført, at det er indklagede, der må  

 anlægge en sådan sag, fordi det er indklagede, der hævder, at sagen er  

 forligt.
 I et supplerende processkrift II af 24. august 1990 har klager forhøjet  

 sin påstand til 1.842.794,68 kr. med renter, idet der ved opgørelsen af denne  

 påstand er medtaget beløbet på 910.000 kr., som indklagede har hævet på den  

 af klageren stillede anfordringsgaranti.
 Klager har ønsket, at voldgiftsretten tager stilling til spørgsmålet om  

 voldgiftssagens fortsættelse, og parterne er enedes om, at voldgiftsretten  

 gør det på skriftligt grundlag uden mundtlig forhandling af spørgsmålet.
 Klager har i et indlæg af 5. april 1991 bl.a. anført:
 »Klageren er enig med indklagede i, at selve spørgsmålet om, hvorvidt  

 der måtte være indgået et bindende forlig og i bekræftende fald rækkevidden  

 af dette, ikke kan afgøres af Voldgiftsretten, men henhører under de  

 almindelige domstole.
 Klageren er derimod uenig med indklagede i, at Voldgiftsretten som følge  

 af den opståede tvist ikke kan beramme mundtlig forhandling af  

 voldgiftssagen, før det ved bindende dom eller aftale imellem parterne er  

 afgjort, samt at klageren som følge heraf må anlægge sag ved de almindelige  

 domstole til afgørelse af spørgsmålet om, hvorvidt sagen er forligt eller ej.
 Såfremt indklagedes standpunkt var korrekt, ville dette indebære, at en  

 indklagede i en voldgiftssag altid ved at påstå, at voldgiftssagen var  

 forligt efter aftale mellem parterne, rent faktisk kunne forhindre  

 voldgiftssagens fortsættelse.
 Det er indklagedes advokat, der påstår, at sagen er forligt og derfor ikke  

 mere kan realitetsbehandles ved Voldgiftsretten, hvorfor det selvfølgelig er  

 indklagede, der må godtgøre dette standpunkt ved at anlægge et  

 anerkendelsessøgsmål mod klageren ved de almindelige domstole med påstand om,  

 at voldgiftssagen er forligt som af indklagede påstået.
 Ønsker indklagede ikke at anlægge en sådan sag mod klageren, må dette  

 indebære, at voldgiftssagen fortsat realitetsbehandles ved Voldgiftsretten.
 Indklagede opfordres derfor til i sit skriftlige indlæg at oplyse,  

 hvorvidt indklagede vil anlægge en civil sag til afgørelse af, hvorvidt sagen  

 er forligt og i bekræftende fald rækkevidden af et sådant forlig.
Hertil kommer, at det følger af princippet i retsplejelovens § 359 og §  

 366, at alene klageren kan hæve den verserende voldgiftssag.
Det var derfor  

 uberettiget, at indklagede ved skrivelse af 11/10 1989 til Voldgiftsretten  

 meddelte, at voldgiftssagen skulle hæves.
Såfremt indklagede derfor i sit skriftlige indlæg overfor Voldgiftsretten  

 tilkendegiver ikke at ville anlægge civil sag til afgørelse af, hvorvidt  

 voldgiftsretten er forligt efter aftale imellem parterne, skal jeg på  

 klagerens vegne anmode om, at Voldgiftsretten fastsætter en frist for  

 indklagedes besvarelse af klagerens processkrift II.« Indklagede har ikke udtalt sig yderligere i sagen.
 Voldgiftsretten skal udtale:
 Der findes på grundlag af advokaternes skrivelse af 6. og 11. oktober 1989  

 at være en sådan usikkerhed om, hvorvidt sagen er blevet bindende forligt, at  

 voldgiftsretten ikke kan behandle voldgiftssagens realitet, forinden dette  

 spørgsmål er blevet afgjort.
 Voldgiftsretten er enig med parterne i, at den ikke kan afgøre spørgsmål  

 om forligs indgåelse og om forligs rækkevidde, idet afgørelsen af disse  

 spørgsmål skal ske ved de almindelige domstole.
 Voldgiftsretten kan ikke pålægge indklagede at anlægge retssag til  

 afgørelse af spørgsmålet, og der afsiges herefter sådan  KENDELSE:
 Voldgiftsretten kan ikke behandle voldgiftssagens realitet, medmindre det  

 ved dom eller aftale mellem parterne er afgjort, at der ikke foreligger et  

 forlig i sagen.
København, den 4. juni 1991 Per H.
Villadsen Erik Bjerregaard T.
Boe Larsen P.v.c.
