Nr BTL 150 Betænkning over Forslag til lov om ændring af lov om statshospitalernes  

 overførelse til amtskommunerne og af lov om social pension (Overførsel af  

 psykiatriske plejehjem m.v. under sygehusvæsenet til bistandsloven)   

 Nr L 150 1985-86, 1. samling Blad nr 1011 Afgivet af socialudvalget Afgivet: 19860521 Udvalget har behandlet lovforslaget i en række møder og har herunder stillet spørgsmål til socialministeren, som denne har besvaret skriftligt og i samråd.
Nogle af besvarelserne af skiftlige spørgsmål er medtaget som bilag til betænkningen.
 Skriftlige og/ eller mundtlige henvendelser er modtaget fra:
Den Almindelige Danske Lægeforening, Kommunernes Landsforening og Københavns kommune.
Udvalget har endvidere aflagt et besøg på Københavns kommunes psykiatriske plejehospital »Sundbygård«.
Socialministeren har tilkendegivet, at det i den vejledning, som socialstyrelsen udarbejder sammen med sundhedsstyrelsen og Amtsrådsforeningen om overførslens iværksættelse, vil blive understreget, at en patient kun kan overflyttes til et psykiatrisk sygehus, såfremt det af hensyn til behandlingen er nødvendigt at anvende sindssygelovgivningens regler, herunder om tvangstilbageholdelse m.v.
Det vil samtidig blive fremhævet, at det er en forudsætning for overførslen, at der fortsat knyttes fast psykiatrisk overlægetilsyn til hjemmene, hvorfor der ikke kan forekomme tilfælde, hvor amtskommunen på grund af tilrettelæggelsen af lægetilsyn flytter patienter.
Endelig vil det i vejledningen blive understreget, at der i de tilfælde, hvor flytning er nødvendig, skal gives såvel patienten som de pårørende en fyldestgørende information.
 Herefter indstillet udvalget lovforslaget til vedtagelse uændret.
Agnete Laustsen (KF) fmd.
Karen Højte Jensen (KF) Lizzie Lichtenberg (KF) Merete Aarup (KF) Birthe Rønn Hornbech (V) Hanne Severinsen (V) Birgith Mogensen (CD) Arne Bjerregaard (KrF) Hanne Andersen (S) Mette Groes (S) Jytte Andersen (S) Joanna Rønn (S) Erik B.
Smith (S) nfmd.
Taanquist (S) Agerschou (SF) Birthe Hansen (SF) Aase Olesen (RV) Partierne VS, FP og FD havde ikke medlemmer i udvalget.
Udvalgets spørgsmål nr. 11-13 til socialministeren og besvarelserne heraf Spørgsmål 11:
Ministeren bedes tilstille udvalget en kopi af sit notat i forbindelse med besvarelsen af samrådsspørgsmål A.
 Svar:
Oversigt af 16. maj 1986 over telefonisk indhentede oplysninger om omfanget af eventuelle flytninger ved en overførsel af H-plejehjem vedlægges.
Telefonisk indhentede oplysninger om omfanget af eventuelle flytninger ved en overførsel af H-plejehjem.
 Københavns amtskommune.
 En del af KAS Ballerup.
 Der er nedsat en arbejdsgruppe, som arbejder med spørgsmålet.
3 sengeafdelinger med i alt 90 senge skal overføres fra sygehusvæsenet til socialvæsenet som § 112, stk. 2-institution.
Før arbejdsgruppen har afsluttet sit arbejde, kan det ikke oplyses, hvilke patienter som overføres, men der regnes med et vist antal omflytninger inden overførslen.
 Vestsjællands amtskommune.
 1) Sygehjemmet i Sorø: Ingen flytninger.
2) Sygehjemmet i Holbæk: Der er knap 10 personer - heraf 3- 4 dømte - som skønnes at måtte forblive under sygehusvæsenet.
Der er på budgettet for 1987 afsat midler enten til en ændring af de personalemæssige ressourcer på plejehjemmet eller til åbning af en ny afdeling, som formentlig i givet fald vil blive på moderhospitalet i Nykøbing Sjælland, da sygehjemmet i Holbæk er gammelt og utidssvarende.
 Kolonien Filadelfia.
 Kolonien Filadelfia »Solvang«.
Forstanderen oplyser, at ingen af de 38 klienter forventes at skulle flyttes i forbindelse med en overførsel.
 Storstrøms amtskommune.
 1) Amtsplejehjemmet i Stege: Ingen flytninger.
2) Behandlingshjemmet Saxenhøj: Forstanderinden har oplyst, at man for 11/2 år siden skønnede, at ca. 60 af de 121 patienter måtte overflyttes til psykiatrisk sygehus, mens man for ca. 1/2 år siden skønnede, at ca. 20 måtte overflyttes.
Der er ingen af disse 20 patienter, der er fikserede.
Begrundelsen for overflytning er, at de pågældende har behov for tilsyn af en psykiatrisk læge 2-3 gange ugentlig.
 Fyns amtskommune.
 Hvedholm plejehjem.
 Alle patienter overføres til bistandslovens regie.
 Ringkøbing amtskommune.
 H-plejehjemmet: Brahmsvej.
Det skønnes, at ca. 10 af de 20 patienter må overflyttes til psykiatrisk hospitalsafdeling.
 Vejle amtskommune.
Spørgsmålet er ikke endeligt afgjort. / Der sker for tiden en gennemgang af patienterne.
En indstilling fra de administrerende overlæger vil foreligge i begyndelsen af juni måned.
 Århus amtskommune.
 Råmosegård Plejehjem.
 Dalstrup Plejehjem.
 Plejehjemmet på Fabersvej, Randers.
Århus amtskommune oplyser, at der ikke sker flytninger i forbindelse med en overførsel af hjemmene til bistandsloven.
 Nordjyllands amtskommune.
 Visborggaard.
Nordjyllands amtskommune har oplyst, at der endnu ikke er taget endelig stilling til spørgsmålet om flytning af patienter fra Visborggaard til psykiatriske sygehusafdelinger inden overførslen af institutionen til socialvæsenet.
Der er indlagt 70 patienter på Visborggaard.
Efter et forsigtigt skøn regnes med flytning af højst 10 pct. og kun af yngre skitzofrene patienter, der har opholdt sig på institutionen i længere tid.
 Københavns kommune.
København får en særlig ordning.
Der forventes derfor ikke at skulle ske overflytninger til psykiatriske sygehuse.
 Spørgsmål 12:
Med hvilke begrundelser agter man i de forskellige amtskommuner at flytte patienter, såfremt man har planer herom? Svar:
Som nævnt i svaret på spørgsmål 11 har socialministeriet foretaget en rundspørge til amtskommunerne med henblik på at få et skøn over omfanget af eventuelle flytninger.
 I de tilfælde, hvor flytninger kunne komme på tale, f.eks.
institutionen Visborggaard i Nordjyllands amtskommune, var begrundelsen, at det drejer sig om patienter, for hvem det af hensyn til behandlingen er nødvendigt at anvende sindssygelovens regler om tvangstilbageholdelse, anvendelse af tvangsmidler m.m.
Det er typisk yngre skizofrene patienter, der skønnes ikke at kunne overføres til bistandsloven.
Hertil kommer patienter, der er dømt til anbringelse på psykiatrisk sygehus, og som derfor må forblive under sygehusvæsenet.
I Københavns amtskommune er nedsat en arbejdsgruppe, som arbejder med spørgsmålet.
3 sengeafdelinger med i alt 90 senge skal overføres fra sygehusvæsenet til socialvæsenet som § 112, stk. 1-institution.
Udgangspunktet for overførslen ligger i de bygningsmæssige forhold. 3 bygninger, som ligger afgrænset i udkanten af det samlede byggeri, vil blive overført.
Da patienterne, som i dag er indlagt i disse bygninger, ikke er specifikke plejepatienter, men en blanding af plejepatienter og yngre patienter, vil de yngre patienter blive overført til andre afdelinger.
Tilsvarende vil plejepatienter blive overført til de herved fremkomne ledige pladser i de bygninger, som skal overføres.
 Spørgsmål 13:
ad besvarelserne af spørgsmål 11 og 12 Hvordan kan det sikres, at der sker en nøje vurdering i hvert enkelt tilfælde, hvor en patient ønskes flyttet fra et H-plejehjem, således at der eksempelvis ikke forekommer tilfælde, hvor man på grund af tilrettelæggelsen af lægetilsyn flytter patienter? Hvorfor skal der flyttes patienter fra Visborggaard? Hvordan kan nødvendigheden af tilsyn af en psykiatrisk overlæge begrunde flytning af patienter fra behandlingshjemmet Saxenhøj i Storstrøms amtskommune? Svar:
Kriterierne for, om en patient skal forblive i sygehusregie, er alene, om det af hensyn til behandlingen er nødvendigt at anvende sindssygelovgivningens regler, herunder reglerne om tvangstilbageholdelse m.v.
Dette vil blive understreget i den vejledning, som socialstyrelsen udarbejder sammen med sundhedsstyrelsen og amtsrådsforeningen.
Det vil samtidig blive fremhævet, at nødvendigheden af et psykiatrisk tilsyn ikke på nogen måde kan begrunde flytning af en patient.
Der henvises herved til, at det i bemærkningerne i lovforslaget er forudsat, at der til H-plejehjemmene fortsat knyttes fast psykiatrisk overlægetilsyn.
Oplysningerne fra Saxenhøj i Storstrøms amtskommune om nødvendigheden af tilsyn af en psykiatrisk overlæge er givet telefonisk af forstanderinden.
Spørgsmålet er ikke drøftet med social- og sundhedsforvaltningen i amtskommunen, og forvaltningen er endnu ikke kommet i gang med forberedelserne til eventuelle flytninger.
Forvaltningen er af den opfattelse, at nødvendigheden af psykiatrisk tilsyn ikke kan begrunde flytning, og vil fastholde sit standpunkt over for behandlingshjemmet Saxenhøj.
Der er indlagt 70 patienter på Visborggaard.
Der er endnu ikke taget stilling til, om det vil blive nødvendigt at flytte en eneste patient.
Efter et forsigtigt skøn kan der eventuelt blive tale om at flytte højst 4-7 yngre patienter, hvis skizofreni kræver egentlig sygehusbehandling.
