Betænkning afgivet af Grønlandsudvalget den 26. maj 2016 Betænkning over Forslag til lov for Grønland om kontrol med eksport af produkter med dobbelt anvendelse [af erhvervs- og vækstministeren (Troels Lund Poulsen)]:
1. Ændringsforslag Erhvervs- og vækstministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 30. marts 2016 og var til 1. behandling den 19. april 2016. Lovforslaget blev efter 1. behandling henvist til behandling i Grønlandsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og erhvervs- og vækstministeren sendte den 4. februar 2016 dette udkast til udvalget, jf.
GRU alm. del  bilag 34. Den 30. marts 2016 sendte erhvervs- og vækstministeren de indkomne høringssvar og et notat herom til udvalget.
Tekninsk gennemgang Erhvervs- og vækstministeren og medarbejdere fra ministeriet forestod den 10. maj 2016 en teknisk gennemgang af lovforslaget over for udvalget.
Spørgsmål Udvalget har stillet 16 spørgsmål til erhvervs- og vækstministeren og udenrigsministeren til skriftlig besvarelse, som disse har besvaret.
3. Indstillinger og politiske bemærkninger Et flertal i udvalget (udvalget med undtagelse af EL og IA) indstiller lovforslaget til vedtagelse med de stillede ændringsforslag.
For Socialistisk Folkepartis medlemmer af udvalget er det helt afgørende, at grønlænderne selv tager stilling til, hvordan de vil bruge deres undergrund.
Det er efter SFs opfattelse en helt afgørende hjørnesten i et lands selvbestemmelse, at man selv har råderet over egne ressourcer og mineraler, og hvordan de bruges nu og i fremtiden.
Derfor mener SF også, at man skal rette sig efter det flertal, der nu engang er i Inatsisartut i forhold til kontrollen af den fredelige udnyttelse og eksport af det nukleare materiale, der brydes fra Grønlands undergrund.
Det skal samtidig understreges, at SF som parti er modstander af såvel brydning som eksport af nukleart materiale, både fordi vi er modstandere af den fredelige brug af nukleart materiale i atomkraftværker, og ikke mindst fordi vi er bekymrede for den sikkerhedsrisiko, det nukleare materiale kan have i forhold til oparbejdning til brug i nukleare våben.
Derfor har vi også sympati for de holdninger, IA har givet udtryk for i forhold til forslaget i Inatsisartut med hensyn til brydning og eksport af nukleart materiale.
 Der påhviler derfor nu det grønlandske selvstyre og de danske kontrolmyndigheder et stort ansvar for dels at sikre, at nukleart materiale både brydes under gyldig hensyntagen til Grønlands sårbare arktiske miljø, dels at det nukleare materiale i forbindelse med brydning og eksport ikke ender i de forkerte hænder.
 I den forbindelse vil der fra nu af også påhvile det danske rigsfællesskab en helt særlig sikkerhedspolitisk rolle som uraneksporterende område, hvorfor rigsfællesskabet og den danske regering og Folketing fremadrettet vil have et endnu større ansvar for at overholde og forbedre internationale regler og tiltag med hensyn til kontrollen med materialer, der kan bruges i atomvåben.
Et mindretal i udvalget (EL og IA) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
I § 6 i lovforslaget står klart, at »Erhvervsstyrelsen er eksportkontrolmyndighed«, mens der i § 7 står, at »Eksportkontrolmyndigheden træffer afgørelse om tilladelse eller afslag til udførsel af produkter med dobbelt anvendelse«.
Med lovforslaget overdrages ansvaret og myndighedskompetencen til at give eller afstå tilladelser til eksport af uran og andre radioaktive mineraler og produkter med dobbelt anvendelse altså utvetydigt til Danmark.
 Enhedslisten og Inuit Ataqatigiit er ikke enig i lovforslaget og ej heller med Naalakkersuisut i, at Grønland skal tilbageføre dele af myndigheds- og beslutningskompetencen inden for råstofområdet til Danmark, da Danmark har overdraget råstofområdet fuldt ud til Grønland uden forbehold.
Enhedslisten og Inuit Ataqatigiit noterer sig, at det tidligere Naalakkersuisut i 2013 og 2014 var af samme holdning, som Enhedslisten og Inuit Ataqatigiit er.
I bilag 7 til »Rapport om udvinding og eksport af uran« fra den 13. september 2013 skriver Naalakkersuisut således:
»Det følger endvidere af selvstyreloven, at Naalakkersuisuts kompetence til at meddele tilladelse til udnyttelse af råstoffer også omfatter kompetence til at meddele tilladelser til eksport af udnyttede råstoffer, herunder uran og andre radioaktive mineraler.« På foranledning af Naalakkersuisut udarbejdede advokat Ole Spiermann den 6. januar 2014 responsummet »Om udenrigspolitiske beføjelser i forhold til uran og andre radioaktive mineraler i Grønland«, hvori der står:
»Myndighedskontrol i Grønland med efterforskning og udnyttelse af uran og andre radioaktive mineraler er indenrigspolitiske beføjelser.
Det samme gælder kontrol med eksport af uran og andre radioaktive mineraler.
Myndighedskontrol og eksportkontrol i Grønland henhører under Grønlands Selvstyre.
Det gælder, uanset kontrollen udføres inden for en folkeretlig ramme. Ændringen af den folkeretlige ramme sker ved folkeretlig aftale og henhører under udenrigspolitik.
Men gennemførelse og opfyldelse af Kongeriget Danmarks eksisterende folkeretlige forpligtelser inden for rammen, eksempelvis ved kontrol, er lovgivende og udøvende magt.
Rapportering og kontakt med Det Internationale Atomenergiagentur (IAEA) og andre landes myndigheder i sammenhæng med kontrol har et udenrigspolitisk aspekt.
I kraft af selvstyreloven kan også rapportering og kontakt varetages af Naalakkersuisut inden for fuldt overtagne sagsområder som råstofområdet«.
Enhedslisten og Inuit Ataqatigiit er af den opfattelse, at der selvfølgelig skal samarbejdes med Danmark og andre lande, hvis der skal eksporteres uran og andre former for dualuse-produkter.
Enhedslisten og Inuit Ataqatigiit er også af den opfattelse, at dette samarbejde kan foretages uden at udvande selvstyreloven ved overdragelse af kompetencer til Danmark, som allerede er hjemtaget af Grønland.
 Enhedslisten og Inuit Ataqatigiit noterer sig, at såfremt dette lovforslag vedtages, så er det Danmark, som bliver uraneksportør.
 På den baggrund stemmer Enhedslisten og Inuit Ataqatigiit imod lovforslaget.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af erhvervs- og vækstministeren, tiltrådt af et flertal (udvalget med undtagelse af EL og IA):
 1) I stk. 1, nr. 3, litra a og b, udgår »eller et partnerskab«.
[Præcisering af definitionen af eksportør] Til § 15 2) I 2. pkt. ændres »i såvel papirform m.v. samt materialer, der opbevares i elektronisk form« til: »i såvel papirform som elektronisk form«.
[Redaktionel ændring] Til § 16 3) I stk. 1 ændres »skal ske ved udpegede kontrolsteder, som er fastlagt som ansvarlige for« til: »skal ske ved kontrolsteder, som er udpeget som ansvarlige for«.
[Redaktionel ændring] Bemærkninger Til nr. 1 Med lovforslaget indføres regler om eksportkontrol med dualuse-produkter i Grønland, der  tilpasset de grønlandske forhold  svarer til de bestemmelser, der fremgår af dualuse-forordningen, jf.
Rådets forordning nr. 428/2009 af 5. maj 2009 med senere ændringer.
Dualuse-forordningens definition af en eksportør som en fysisk eller juridisk person eller et partnerskab er derfor medtaget i lovforslaget.
Begrebet partnerskab er imidlertid ikke et anvendt juridisk begreb i dansk lovgivning, og det foreslås derfor, at begrebet partnerskab udgår af lovforslagets definition af en eksportør.
Det bemærkes, at den foreslåede definition af en eksportør til herefter at omfatte en fysisk eller juridisk person findes udtømmende i forhold til en entydig afgrænsning af eksportøren og dennes ansvar og forpligtelser.
Til nr. 2 og 3 Der er tale om sproglige præciseringer, og der er ikke tilsigtet nogen materielle ændringer i forhold til det fremsatte lovforslag.
Søren Espersen (DF) Martin Henriksen (DF) Kristian Thulesen Dahl (DF) Jeppe Jakobsen (DF) Peter Skaarup (DF) Henrik Brodersen (DF) Marcus Knuth (V) fmd.
Torsten Schack Pedersen (V) Jakob Engel-Schmidt (V) Carl Holst (V) Peter Juel Jensen (V) Jacob Jensen (V) Villum Christensen (LA) Carsten Bach (LA) Rasmus Jarlov (KF) Kasper Roug (S) Flemming Møller Mortensen (S) Jan Johansen (S) Karin Gaardsted (S) Troels Ravn (S) Mogens Jensen (S) Peter Hummelgaard Thomsen (S) Christian Juhl (EL) Finn Sørensen (EL) Roger Matthisen (ALT) Martin Lidegaard (RV) Karsten Hønge (SF) Aaja Chemnitz Larsen (IA) Aleqa Hammond (SIU) nfmd.
 Tjóðveldi og Javnaðarflokkurin havde ikke medlemmer i udvalget.
