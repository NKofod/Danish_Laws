Nr LSF 85 Forslag til Lov om ændring af lov om energipolitiske foranstaltninger m.v.  

 (Risøs formål) Fremsat af Energiministeriet § 1 I lov nr. 194 af 28. april 1976 om energipolitiske foranstaltninger foretages følgende ændringer:
 1. § 4, stk. 1 og 2, affattes således:
»Forskningscenteret Risø har til formål at udføre naturvidenskabelig og teknologisk forskning og udviklingsarbejde med energi som hovedområde.
Stk. 2. Risø rådgiver offentlige myndigheder i energimæssige og andre spørgsmål, hvor forskningscenteret har særlige forudsætninger.« 2. Overalt i loven ændres »handelsministeren« til:  

 »energiministeren« og »Handelsministeren« til: »Energiministeren«.
 3. Overalt i loven ændres »Forsøgsanlæg Risø« til:
»Forskningscenteret Risø«, »Forsøgsanlægget« ændres  

 til: »Risø«, »forsøgsanlægget« til: »Risø« og  

 »forsøgsanlæggets« til: »Risøs«.
§ 2 I lov nr. 199 af 24. maj 1972 om forskningsråd og planlægningsrådet for forskningen, som ændret ved § 12 i lov nr. 142 af 21. marts 1973 og § 9 i lov nr. 194 af 28. april 1976, ændres i § 5, stk. 1, »Forsøgsanlæg Risø« til: »forskningscenteret Risø«.
§ 3 I lov nr. 244 af 12. maj 1976 om sikkerhedsmæssige og miljømæssige forhold ved atomanlæg m.v. ændres i § 11, stk. 3, »forsøgsanlægget Risø« til: »forskningscenteret Risø«.
§ 4 Loven træder i kraft dagen efter bekendtgørelsen i Lovtidende.
Oprindeligt fremsat lovforslag Blad nr 199 § 1 I lov nr. 194 af 28. april 1976 om energipolitiske foranstaltninger foretages følgende ændringer:
 1. § 4, stk. 1 og 2, affattes således:
»Forskningscenteret Risø har til formål at udføre naturvidenskabelig og teknologisk forskning og udviklingsarbejde med energi som hovedområde.
Stk. 2. Risø rådgiver offentlige myndigheder i energimæssige og andre spørgsmål, hvor forskningscenteret har særlige forudsætninger.« 2. Overalt i loven ændres »handelsministeren« til:  

 »energiministeren« og »Handelsministeren« til: »Energiministeren«.
 3. Overalt i loven ændres »Forsøgsanlæg Risø« til:
»Forskningscenteret Risø«, »Forsøgsanlægget« ændres  

 til: »Risø«, »forsøgsanlægget til: »Risø« og  

 »forsøgsanlæggets« til: »Risøs«.
§ 2 I lov nr. 199 af 24. maj 1972 om forskningsråd og planlægningsrådet for forskningen, som ændret ved § 12 i lov nr. 142 af 21. marts 1973 og § 9 i lov nr. 194 af 28. april 1976 ændres i § 5, stk. 1, »Forsøgsanlæg Risø« til: »forskningscenteret Risø«.
§ 3 I lov nr. 244 af 12. maj 1976 om sikkerhedsmæssige og miljømæssige forhold ved atomanlæg m.v. ændres i § 11, stk. 3, »forsøgsanlægget Risø« til: »forskningscenteret Risø«.
§ 4 Loven træder i kraft dagen efter bekendtgørelsen i Lovtidende.
BEMÆRKNINGER TIL LOVFORSLAGET Almindelige bemærkninger 1. Efter § 4 i lov om energipolitiske foranstaltninger har Forsøgsanlæg Risø som hovedformål at udføre forskning, udviklingsarbejde og konsulentvirksomhed af betydning for anvendelsen af og kontrollen med atomenergi til fredelige formål.
Efter samme bestemmelse kan Risø endvidere udøve tilsvarende aktiviteter vedrørende energi i øvrigt.
Hovedsigtet med lovforslaget er at ændre denne formålsbestemmelse, således at den lovmæssige angivelse af Risøs virksomhed - uden særlig fremhævelse af aktiviteter inden for atomenergiens område, men i stedet med tyngdepunkt i energiområdet som helhed - rettes mod forskning og udvikling inden for naturvidenskabelige og teknologiske discipliner.
Lovforslaget skal ses i sammenhæng med folketingets beslutning B 103 af 29. marts 1985. Ved denne folketingsbeslutning blev det bestemt, at den offentlige energiplanlægning skal tilrettelægges ud fra den forudsætning, at atomkraft ikke vil blive anvendt.
Den foreslåede ændring af formålsbestemmelsen er endvidere en naturlig konsekvens af den udvikling i Risøs arbejdsområder, som har fundet sted gennem de senere år, og som bl.a. har medført, at Risøs indsats inden for kernekraftrelaterede områder i dag kun udgør en meget begrænset del af Risøs samlede aktiviteter.
Ud over ændringen af formålsbestemmelsen for Risø indeholder lovforslaget nogle mindre, redaktionelt prægede ændringer af lovteksten.
 2. Risø blev oprettet i 1958 på grundlag af lov nr. 312 af 21.
december 1955 om en atomenergikommission.
Ved denne lov blev atomenergikommissionen bemyndiget til at etablere de forsøgsanlæg, der var nødvendige for kommissionens arbejde med henblik på atomenergiens fredelige udnyttelse.
Forarbejderne til loven findes i folketingstidende 1955/56, folketingets forhandlinger, sp. 886, 1120, 1958, 2202, tillæg A, sp. 635, tillæg B, sp. 157, tillæg C, sp. 35.
 Atomenergikommissionen blev nedlagt i 1976 ved lov nr. 194 af 28.
 april 1976 om energipolitiske foranstaltninger, jfr.
folketingstidende 1975/76, folketingets forhandlinger, sp. 6315, 6714, 8646, 8820, tillæg A, sp. 3825, tillæg B, sp. 919, tillæg C, sp. 403. Forsøgsanlæg Risø har siden været henlagt under først handelsministeriet og derefter energiministeriet, og således at ledelsen af Risø varetages af en bestyrelse, hvis medlemmer bl.a.
skal repræsentere videnskabelig og teknisk forskning og erhvervsmæssig indsigt.
3. Risøs forsknings- og udviklingsområder og de enkelte områders andel af det samlede ressourceforbrug er nærmere beskrevet i Risøs redegørelse af 30. oktober 1985, der er optaget som bilag til lovforslaget.
Redegørelsen indeholder samtidig en beskrivelse af udviklingen i de forskellige områder gennem de senere år.
Som det fremgår af redegørelsen, omfatter Risøs aktiviteter i dag et bredt spektrum af naturvidenskabelige og teknologiske discipliner såvel inden for som uden for energiforskningsområdet.
Inden for forskningsområder, som har betydning for Danmarks energiforsyning og -forbrug, har Risø bl.a. en central placering på områder som forbrændingsteknik, vindenergi, energilagring, industriel risikoanalyse og energisystemanalyser.
Risø har i de senere år også udviklet en væsentlig ekspertise med hensyn til olie- og gasreservoirteknik.
Det kan i denne forbindelse nævnes, at der for tiden foregår drøftelser mellem Risø, energistyrelsen og energiministeriet om en intensivering af Risøs indsats med henblik på udvikling af nye datamodeller til brug ved tekniske og økonomiske vurderinger af den fremtidige efterforskning og feltudbygning inden for undergrundsområdet.
Risø har en betydelig aktivitet på områderne miljø og sikkerhed, materialeforskning, strålingsanvendelse og planteavl.
Disse fire områder lægger i dag beslag på henholdsvis 24 pct., 10 pct., 12 pct. og 8 pct. af Risøs samlede ressourcer, medens 46 pct. af ressourcerne anvendes på energiområdet.
Det fremgår endvidere af redegørelsen, at Risøs aktivitet på kernekraftrelaterede områder i dag udgør ca. 4 pct. af forskningscenterets samlede aktivitet.
Det begrænsede omfang af de kernekraftrelaterede aktiviteter er bl.a. et resultat af den revurdering og omlægning af forsknings- og udviklingsindsatsen, som løbende finder sted på Risø, og som på dette område blev intensiveret i 1981, efter at der i Energiplan 1981 var givet udtryk for, at der ikke i en årrække ville være behov for at træffe beslutning om indførelse af kernekraft.
Den indsats, der i dag udføres på Risø på dette område, og som i væsentlig grad udføres som kontraktforskning, omfatter navnlig forskning vedrørende brændselsteknologi og reaktorfysik samt rådgivning og bistand til myndighederne i spørgsmål vedrørende anvendelse af kernekraft i vore nabolande og beredskabsspørgsmål.
Det skal samtidig bemærkes, at de kernekraftrelaterede aktiviteter naturligvis kun er et af de områder, hvor kendskabet til og anvendelsen af nukleare processer har betydning for Risøs forsknings- og udviklingsarbejde.
Risø råder over forsøgsreaktorer og andre strålingskilder, som er enestående i Danmark, og anvendelsen heraf indgår som et væsentligt element i flere af Risøs aktivitetsområder.
Risøs forsøgsreaktorer og strålingskilder er således af central betydning for dansk forskning i materialers egenskaber og struktur, ligesom de naturligvis er afgørende for produktionen af radioaktive isotoper og halvledermaterialer til brug for forskning og industri.
Det samme gælder Risøs virksomhed med hensyn til strålingssterilisation af materialer, som f.eks.
 medicinsk udstyr til hospitaler.
4. Som nævnt under pkt. 1 medfører lovforslaget, at den lovmæssige angivelse af formålet for Risø ikke længere indeholder nogen særlig fremhævelse af aktiviteter med henblik på anvendelse af atomenergi, men i stedet med tyngdepunkt i energiområdet som helhed rettes mod naturvidenskabelige og teknologiske discipliner.
Som det fremgår af omtalen under pkt. 3 af Risøs nuværende aktivitetsområder og den nærmere redegørelse herfor i lovforslagets bilag, vil denne ændring i det væsentlige ikke i sig selv nødvendiggøre ændringer i prioriteringen af de forskellige forsknings- og udviklingsområder på Risø.
Sammenholdt med folketingets beslutning B 103 af 29. marts 1985, medfører den foreslåede ændring imidlertid en markering af, at indsatsen på områder, som knytter sig til anvendelsen af atomenergi til elproduktion, skal holdes på et niveau, der harmonerer med, at - som det hedder i bemærkningerne til folketingets beslutning - »atomkraft med den viden og teknologi, der er til rådighed i dag, skal udgå af den danske energiplanlægning«.
Efter energiministeriets opfattelse indebærer dette, at indsatsen på de kernekraftrelaterede områder må holdes på det niveau, der er nødvendigt for at sikre, dels at man her i landet kan bedømme konsekvenserne af anvendelsen af kernekraft i andre lande, herunder vore nabolande, samt deltage i og vurdere de nødvendige beredskabsforanstaltninger, dels at man kan være orienteret om den teknologiske udvikling på kernekraftområdet.
Risøs bestyrelse har over for energiministeriet tilkendegivet, at det nuværende aktivitetsniveau på området må anses for tilstrækkeligt til at tilgodese disse opgaver.
Det vil naturligvis fortsat påhvile Risøs bestyrelse løbende at vurdere indsatsen på dette område.
5. Lovforslaget har ikke administrative eller økonomiske konsekvenser.
Bemærkninger til lovforslagets enkelte bestemmelser Til § 1 Til nr. 1 (§ 4, stk. 1 og 2) Der henvises til de almindelige bemærkninger.
Til nr. 2 Der er tale om en redaktionel ændring som følge af, at loven er overført fra handelsministeren til energiministeren.
Til nr. 3 Risøs hidtidige officielle navn Forsøgsanlæg Risø er knyttet til institutionens etablering som atomenergikommissionens forsøgsanlæg.
Det officielle navn foreslås ændret til forskningscenteret Risø med henblik på, at navnet i højere grad afspejler den nuværende virksomhed.
Til § 2 og § 3 Der er tale om redaktionelle ændringer som følge af forslagets § 1, nr. 3, om ændring af Risøs officielle navn fra Forsøgsanlæg Risø til forskningscenteret Risø.
Til § 4 Det foreslås, at loven træder i kraft dagen efter bekendtgørelsen i Lovtidende.
Bilag RISØ 1985-10-30 Udviklingen i Risøs virksomhed Beslutningen om at etablere Risø blev truffet i midten af 1950erne, først og fremmest ud fra ønsket om at sikre dansk deltagelse i den på dette tidspunkt nyetablerede, internationale forskning vedrørende udnyttelsen af atomenergi.
Ud fra alment videnskabelige og teknologiske grunde ansås det for nødvendigt, at Danmark havde en egen forsknings- og udviklingsindsats på nukleare områder i videste forstand.
Risø blev oprettet som et bredt anlagt nationalt forskningscenter med arbejdsopgaver på det naturvidenskabelige område inden for grunddiscipliner som fysik, kemi, biologi, metallurgi samt landbrugsforskning.
Der blev ved Risøs etablering opbygget et antal forsøgsfaciliteter, der var enestående i Danmark.
De vigtigste var og er de nukleare forsøgsreaktorer, som blev anvendt og fortsat anvendes inden for en række forskningsområder, og som samtidig har bidraget til opbygning af teknologisk viden, som bl.a. er anvendt ved rådgivning af myndigheder i nukleare spørgsmål.
Gennem 1960erne og i begyndelsen af 70erne var hovedformålet med Risøs kernekraftforskning at tilvejebringe viden og teknologisk indsigt med henblik på at kunne rådgive myndigheder, elværker og dansk industri i forbindelse med et dansk reaktorprogram.
I begyndelsen af 1960erne blev der lagt en betydelig indsats i udvikling af et reaktorkoncept af tungtvandstypen, medens arbejdet i slutningen af 60erne blev orienteret mod letvandsreaktorer, som på daværende tidspunkt ansås for at blive den foretrukne reaktortype i et dansk kernekraftprogram.
I halvfjerdserne blev arbejdet derudover overvejende orienteret mod sikkerheds- og miljømæssige aspekter ved anvendelse af kernekraft.
Mod slutningen af halvfjerdserne er den kernekraftrelaterede forskning reduceret og koncentreret om færre områder.
De derved frigjorte ressourcer er anvendt til andre påtrængende forskningsopgaver, især i forbindelse med forskning inden for andre energiteknologier.
Denne udvikling er fortsat i 80erne.
Risø er i dag et forskningscenter med et solidt fundament i arbejde inden for grundvidenskaberne og med et bredt forsknings- og udviklingsarbejde inden for en række sektorer med energi som væsentligt målforskninsområde.
Formålet er at tilvejebringe viden, resultater og erfaringer til gavn for samfund og erhvervsliv på kort og langt sigt.
Risø har i dag ca. 1.000 medarbejdere og en årsomsætning på ca. 340 mill. kr., hvoraf en fjerdedel hidrører fra indtægtsdækket virksomhed.
Gennem den sidste halve snes år har den reale værdi af Risøs finanslovsbevilling været stadigt faldende.
Den samtidige reale stigning i den indtægtsdækkede virksomhed er for Risø et tydeligt tegn på, at de opgaver, Risø løser, er af interesse for aftagere både her i landet og internationalt.
Det er samtidig et af eksemplerne på, at det seneste tiårs omstilling af aktiviteterne er styret i en retning, som har sikret Risøs centrale placering i løsningen af aktuelle forskningsopgaver.
Denne hastige forøgelse af den indtægtsdækkede virksomhed har som grundlag haft en avanceret og langsigtet grundforskning.
Balancen mellem den indtægtsdækkede virksomhed og grundforskningen må imidlertid overvåges nøje, idet det er vigtigt, at den indtægtsdækkede virksomhed udvikles på en sådan måde, at Risøs grundlag som forskningscenter med et værdifuldt samspil mellem langsigtet, naturvidenskabelig forskning, teknologisk udvikling og anvendt forskning bevares.
Grundforskning og forskeruddannelse kombineret med relevante sektorforskningsområder er nødvendig for bæredygtige anvendelsesorienterede forskningsprogrammer.
Med en procentvis fordeling af ressourceindsatsen er hovedarbejdsområder på Risø i 1985 følgende:
 Energi 46 pct.
 Miljø, sikkerhed og ressourcer 24 pct.
 Materialer 10 pct.
 Strålingsanvendelse 12 pct.
 Planteavl 8 pct.
Denne kombination af forskningsområder har gjort det muligt for Risø som forskningscenter at etablere en lang række forbindelser til offentlige myndigheder og erhvervsliv såvel nationalt som internationalt.
Inden for hovedarbejdsområderne beskæftiger Risø sig blandt andet med:
- energi - kulforbrænding - olie/gas teknologi - vindkraft - kernekraft - fusion - systemanalyse - energilagring - miljø, sikkerhed og ressourceudnyttelse - meteorologi - radioaktivt og andet affald - proceskemi - mineraloparbejdning - radio-økologi - geokemi - miljøkemi - risiko- og pålidelighedsanalyse - strålingsbeskyttelse - informationsteknologi - materialer - faste stoffers fysik - metallurgi - materialeteknologi - strålingsbeskadigelse af materialer - strålingsanvendelse - strålingskemi - strålingssterilisation - industriel anvendelse af stråling - isotopfremstilling - fremstilling af Si-halvledermaterialer - planteavl - planteforædling - ressourceudnyttelse Disse opgaver er taget op på baggrund af den viden, som Risø har erhvervet i kraft af sit oprindelige formål.
Nogle få eksempler ud af mange er:
- Olie/gas reservoirteknik, hvor erfaringerne med anvendelse af store og komplicerede regnemaskineprogrammer i beskæftigelsen med reaktorteknologi er udnyttet.
- Vindenergi, som er udviklet til sit nuværende niveau på baggrund af meteorologi og materialeforskning, oprindeligt påbegyndt i relation til anvendelse af kernekraft.
- Industriel risikoanalyse, som har sit faglige udgangspunkt i arbejdet vedrørende beskyttelse af kernekraftanlæg mod menneskelige og tekniske fejl.
Risøs nukleare forsøgsanlæg Disse forsøgsanlæg omfatter forsøgsreaktorerne DR 1 og DR 3, Hot Cell anlægget, hvori håndteres radioaktive emner, Isotoplaboratoriet og Behandlingsstationen for radioaktivt affald.
Samtlige anlæg anvendes til forskning, som bl.a. omfatter brændselsteknologi, produktion af radioaktive isotoper, faststoffysisk grundforskning, materialeforskning, strålingsforskning og nukleare analyser, bl.a.
inden for medicinsk forskning, miljøforskning samt råstofefterforskning.
Langt det mest betydningsfulde forsøgsanlæg er forsøgsreaktoren DR 3, der som landets eneste forsøgsreaktor og højflux (dvs. neutroner med høj intensitet) neutronkilde er en forudsætning for væsentlige dele af Risøs forskning.
Den anvendes i en række forskningsprogrammer af international standard inden for faststoffysik, materiale- og brændselsteknologi, aktiveringsanalyse m.v.
Den er grundlaget for forsyningen af det danske marked med kortlivede radioisotoper til medicinske formål og for analyseservice baseret på nukleare metoder.
Den benyttes ligeledes til siliciumbestråling i kommerciel skala for halvlederindustri i ind- og udland og bidrager dermed betydeligt til Risøs kontraktindtjening.
Aktiviteterne ved DR 3 har gennem årene været et vigtigt led i Risøs internationale forskningssamarbejde, og DR 3 er stadig konkurrencedygtig med nyere og bl.a. derfor langt mere omkostningskrævende forsøgsreaktorer opført i udlandet.
På grund af sådanne forsøgsreaktorers egnethed til forskningsformål investeres der i udlandet til stadighed i moderniseringer, opgraderinger og nybygninger.
Modernisering og opgradering foretages til omkostninger på op til 500 mill. kr. for forsøgsreaktorer af samme type som DR 3. Nybygninger anslås at koste op til 1 mia. kr.
DR 3 forsøgsreaktoren anvendes helt overvejende til gennemførelse af ikke-kernekraftrelaterede forskningsprogrammer.
Risøs kernekraftrelaterede arbejde Udtrykket kernekraftrelateret arbejde benyttes i denne sammenhæng til at karakterisere dels den kernekraftrelaterede forskning og dels den rådgivning og bistand, som gives til myndigheder nationalt såvel som internationalt i spørgsmål vedrørende anvendelse af kernekraft i vore nabolande og i beredskabsspørgsmål.
Mulighederne for at udføre disse opgaver, som bl.a. er fastlagt i Risøs hidtidige formålsparagraf i Lov om energipolitiske foranstaltninger af 28. april 1976, er opnået ved tidligere års kernekraftrettede forskning samt fra driftserfaringer fra de ovenfor omtalte forsøgsanlæg.
Kernekraftrelateret forskning Som nævnt har miljø- og sikkerhedsmæssige spørgsmål været dominerende i Risøs indsats på de kernekraftrelaterede områder siden slutningen af halvfjerdserne.
Forskningen er siden reduceret og koncentreret, og den kernekraftrelaterede forskning vedrører således i dag brændselselementer og reaktorfysik.
Forskningen på disse områder har vist international faglig standard ved i vid udstrækning at kunne kontraktfinansieres af internationale kontrakter, og indsatsen giver dermed mulighed for deltagelse i internationalt højteknologisk samarbejde.
Perspektiverne for denne forskning kan beskrives på følgende måde:
Brændselselementprogrammet har fra Risøs start været udført i et tæt samarbejde med dansk industri.
Forsknings- og udviklingsarbejdet i brændselselementprogrammet er i dag hovedsagelig koncentreret om fissionsgasfrigivelse i brændselsstave, hvilket navnlig er af sikkerheds- og udviklingsmæssig betydning.
Forskningen udføres i forbindelse med Risøs fissionsgasprojekt, som forventes at løbe frem til 1990 med en international finansiering på ca. 80 pct.
Det forhold, at der i dette projekt er en bred international deltagelse af udenlandske elværker, sikkerhedsmyndigheder og reaktorleverandører sikrer dansk adgang til de nyeste forskningsresultater inden for området.
Teknikker og metoder udviklet i tilknytning til brændselselementprogrammet er anvendt i arbejdet med energilagring, herunder udvikling af nye batterityper samt i forbindelse med udvikling af keramiske materialer, et område der nationalt og internationalt er i stærk vækst.
De har endvidere dannet baggrund for deltagelse i udviklingen af det internationale sikkerhedskontrolsystem til hindring af spredning af nukleare materialer.
Reaktorfysikken beskriver forløbet af de nukleare processer i selve reaktorkernen med henblik på forudsigelse og optimering af effektfordelingen i reaktorkernen og med henblik på udvikling af bestrålingsudstyr og brændsel.
Metodemæssigt anvendes store, komplicerede EDB-programmer med tilhørende databaser.
Reaktorfysisk viden er en forudsætning for drift af alle reaktorer, idet formålet er at sikre en optimal økonomisk udnyttelse af brændslet samt driftssikkerhed.
Der vil på Risø fortsat være behov for en reaktorfysisk indsats til drift af DR 3 i forbindelse med udarbejdelse af sikkerhedsberegninger.
Også fra myndighedsside er der behov for bistand, bl.a. som led i Barsebaeckberedskabet.
Der er fra den nødvendige reaktorfysiske forskning på Risø et spin-off ved salg af reaktorfysisk viden i udlandet, idet elselskaber ønsker leverandøruafhængig konsulentbistand.
Reaktorfysik har endvidere dannet udgangspunkt for igangsættelse af forskning vedrørende processimulering til anvendelse i komplekse industrianlæg, for forskning i miljøpåvirkninger ved energiproduktion bl.a. spredning og omsætning i naturen af forurenende stoffer fra kulfyrede kraftværker og bedømmelse af miljøpåvirkninger fra kemisk industri.
Rådgivning og bistand Dette arbejde omfatter som nævnt aktiviteter, som er nødvendige på grund af vore nabolandes anvendelse af kernekraft og de dertil knyttede sikkerheds- og beredskabsspørgsmål.
Der ydes bl.a.
bistand til miljøstyrelsen i forbindelse med opretholdelse af Barsebaeckberedskabet samt bistand ved udarbejdelse af sikkerhedsvurderinger og vurdering af miljøeffekter.
Der gennemføres derudover et omfattende måleprogram med henblik på registrering af radioaktivitet på landjorden og i havet.
Indsatsen er i de senere år i øget omfang blevet knyttet til generelle miljøspørgsmål, og det er fortsat hensigten i øget omfang at nyttiggøre den indvundne viden i forbindelse med beregning af virkninger samt beredskab over for miljøtruende uheld.
Afslutning Den kernekraftrelaterede forskning på Risø omfatter i 1985 i alt 25 årsværk, hvilket svarer til 2,9 pct. af mandskabsindsatsen.
Herudover omfatter bistand og rådgivning til myndigheder i kernekraftspørgsmål 0,9 pct. eller 8 årsværk.
En del af forskningen og myndighedsbistanden er kontraktfinansieret (48 pct.
svarende til 16 årsværk) og i forhold til indsatsen i 1981 er indsatsen i 1985 mere end halveret.
Opgørelsen omfatter ikke mandskabsindsats ved drift af egne nukleare anlæg.
Den kernekraftrelaterede forskning samt bistand og rådgivning er reduceret til et minimum.
Omfanget af det nuværende aktivitetsniveau på kernekraftområdet må skønnes at sikre opretholdelsen af den nødvendige viden om den teknologiske udvikling og den nødvendige selvstændige forskning som baggrund for at kunne yde myndighedsbistand i kernekraftspørgsmål.
Forskningen er samtidig udvalgt under hensyntagen til, at den skal have et fagligt niveau, der gør det attraktivt for udenlandske partnere at deltage.
