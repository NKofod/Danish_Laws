Biofarma A/S havde standset levering af stomiplejeprodukter til et  

 firma med den begrundelse, at firmaet ikke havde været loyal i sin  

 salgsvirksomhed.
Monopoltilsynet afviste at gribe ind over for  

 leveringsstandsningen, der blev anset for sagligt begrundet, idet flere af de  

 forhold og udtalelser som indgik i begrundelsen og ikke var imødegået af  

 klageren, var vigtige for Biofarma's omdømme og kunne skade selskabets  

 afsætning og markedsføring.
Endvidere kunne en fremtidig samhandel ikke  

 forventes at ske på loyale og normale vilkår.
 Fra et firma, der sælger stomiplejeprodukter, modtog monopoltilsynet en  

 klage over, at Biofarma A/S havde nægtet at levere til firmaet.
Stomiplejeprodukter anvendes efter operationer, hvor der sker en udføring  

 af tyktarmen, tyndtarmen eller urinvejene gennem bugvæggen.
De stomiopererede  

 anvender en række forskellige hjælpemidler, såsom poser, plader, bælter, og  

 plastre m.v.
Markedet for stomiplejeprodukter er domineret af 4 leverandører,  

 nemlig de to danske producenter Coloplast A/S og Dansac A/S samt to  

 importører Abbott Laboratories A/S og Biofarma A/S, der er datterselskaber af  

 multinationale selskaber.
Omsætningen var i 1980 på 8.5 mio. kr.
Klagerens virksomhed leverede udelukkende til kunder, der fik tilskud over  

 bistandsloven.
Der var oprettet aftaler med en række kommuner over hele  

 landet om vejledning og leverancer til patienterne i kommunen.
Endvidere blev  

 der leveret til flere hospitaler og institutioner.
Klageren oplyste, at der var opnået en stigende omsætning af Biofarmas  

 produkter på grund af bedre information og relativt lave priser.
Igennem den  

 periode, hvor leveringsstandsningen havde været effektiv, havde klageren  

 indkøbt Biofarmas produkter gennem andre grossister.
Der havde dog været  

 vanskeligheder og store udgifter forbundet med dette.
Biofarmas produkter udgjorde størstedelen af firmaets omsætning.
Klageren  

 henviste endvidere til, at Biofarmas produkter var de eneste anvendelige for  

 patienter med hudproblemer, og at dette gav Biofarma en stærk monopolstilling  

 på markedet.
Biofarma begrundede leveringsstandsningen med en række personlige forhold,  

 herunder at klageren ikke havde været loyal ved forhandlingen af  

 virksomhedens produkter.
I øvrigt fandt Biofarma, at dets produkter kunne  

 substitueres med andre stomiplejeprodukter, og at selskabet derfor ikke var  

 omfattet af monopollovens bestemmelser om væsentlig indflydelse.
For at bedømme den markedsmæssige stilling for Biofarmas produkter,  

 herunder muligheden for substitition med andre produkter, indhentede tilsynet  

 en udtalelse fra sundhedsstyrelsen.
Det fremgik heraf, at Biofarmas produkter  

 kunne substitueres med andre mærker.
På den baggrund fandt tilsynet, at sagen  

 burde vurderes ud fra Biofarmas indflydelse på hele markedet for  

 stomiplejeprodukter.
Imidlertid var spørgsmålet i sagen, om klageren ved sin opførsel i forhold  

 til Biofarma havde skadet dette selskab på en sådan måde, at det havde en  

 rimelig og saglig grund til at afbryde samhandelen.
Tilsynet fandt, at flere  

 af de forhold og udtalelser, som Biofarma havde begrundet  

 leveringsstandsningen med - og som ikke tydeligt var imødegået af klageren -  

 var vigtige for selskabets omdømme, og at de ville kunne skade dets afsætning  

 og markedsføring.
Endvidere anså tilsynet ikke, at det efter det indtrufne  

 kunne forventes, at samhandelen fremover kunne ske på loyale og normale  

 vilkår.
Tilsynet meddelte derfor klageren, at man ikke fandt, at der var  

 grundlag for at meddele leveringspålæg efter bestemmelserne i monopolloven.
