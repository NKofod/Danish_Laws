Tillægsbetænkning afgivet af  

 Udvalget for Fødevarer, Landbrug og Fiskeri den 9. december 1999 Tillægsbetænkning over Forslag til lov om ændring af lov om  

 dyrlægegerning m.v.
(Etablering af et register over forbruget af  

 veterinære lægemidler) Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i et møde og  

 har herunder stillet spørgsmål til fødevareministeren,  

 som denne har besvaret skriftligt.
 Herefter indstiller  

udvalget lovforslaget til vedtagelse i den affattelse, hvori  

 det foreligger efter 2. behandling.
 Et mindretal (Socialistisk Folkepartis medlemmer af  

 udvalget) lægger afgørende vægt på, at Danmark  

 fortsat nationalt og internationalt arbejder for at nedbringe brugen af  

 antibiotika og modvirke udviklingen af resistens hos bakterier.
 I udvalgets betænkning over lovforslaget har et  

 mindretal (Socialdemokratiets, Det Konservative Folkepartis, Det Radikale  

 Venstres og Kristeligt Folkepartis medlemmer af udvalget) med tilfredshed  

 noteret sig fødevareministerens tilkendegivelse af, at man efter en  

 tilfredsstillende evaluering af Vetstat to år efter lovens vedtagelse  

 vil overveje, hvorvidt der på baggrund af denne registrering ville  

 kunne være grundlag for at gennemføre visse graduerede lempelser  

 i reglerne om medicinhåndtering i  

 malkekvægsbesætninger.
 Socialistisk Folkeparti finder imidlertid, at det vil  

 være en fordel at foretage denne evaluering allerede efter 1 år,  

 idet en kortere frist vil animere mælkeproducenterne til hurtigere at  

 indgå en sundhedsrådgivningsaftale, hvilket vil være en  

 forudsætning for en eventuel lovændring vedrørende  

 medicinhåndtering i malkekvægsbesætningerne.
 Det er Socialistisk Folkepartis opfattelse, at der af  

 hensyn til opretholdelse af Danmarks høje veterinære stade er  

 behov for, at en meget stor del af mælkeproducenterne er tilsluttet en  

 sundhedsrådgivningsaftale for at skaffe fuldstændig indsigt i  

 anvendelsen af antibiotiske stoffer i malkekvægssektoren.
 Et andet mindretal (Kristeligt Folkepartis medlem af  

 udvalget) fastholder sin tilslutning til et mindretals (Socialdemokratiets,  

 Det Konservative Folkepartis, Det Radikale Venstres og Kristeligt Folkepartis  

 medlemmer af udvalget) formulering i udvalgets betænkning, hvor  

 mindretallet, der repræsenterer et flertal i Folketinget, med  

 tilfredshed har noteret sig fødevareministerens tilkendegivelse af, at  

 man efter en tilfredsstillende evaluering af Vetstat to år efter lovens  

 vedtagelse vil overveje, hvorvidt der på baggrund af denne registrering  

 ville kunne være grundlag for at gennemføre visse graduerede  

 lempelser i reglerne om medicinhåndtering i  

 malkekvægsbesætninger.
 Kristeligt Folkeparti frafalder sin tilslutning til  

 mindretallets efterfølgende vurdering af ændringsforslag nr. 1 i  

 betænkningen.
Erling Christensen (S)  

Hugo Sørensen (S)
Erik Mortensen (S) Margot Torp (S)
Jørn Jespersen (SF)   

 Kristen Touborg (SF) fmd.  

Annie Lunde Hansen (CD)
Vibeke Peschardt (RV)
Keld Albrechtsen (EL)
Christian Mejdahl (V) Jens Kirk (V)
Mariann Fischer Boel (V)
Peter Hansen-Nord (V)
Lene Espersen (KF) Henning Grove (KF)
Christian H.
Hansen (DF) nfmd.      

 Ole M.
Nielsen (KRF) Frihed 2000 havde ikke medlemmer i udvalget.
