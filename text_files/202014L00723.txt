Betænkning afgivet af Sundheds- og Ældreudvalget den 9. februar 2021 Betænkning over Forslag til lov om ændring af lov om godtgørelse til andenhåndseksponerede asbestofre (Udvidelse af godtgørelsesordningen) [af sundheds- og ældreministeren (Magnus Heunicke)]:
1. Ændringsforslag Der er stillet 4 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1. Sundhedsministeren har stillet ændringsforslag nr. 2-4.
2. Indstillinger Et flertal i udvalget (V, DF, SF, RV, EL, KF og Susanne Zimmer (UFG)) indstiller lovforslaget til vedtagelse med de stillede ændringsforslag.
 Et mindretal i udvalget (S) indstiller lovforslaget til vedtagelse med ændringsforslag nr. 2-4. Mindretallet vil stemme imod ændringsforslag nr. 1.
 Et andet mindretal i udvalget (NB) vil redegøre for sin indstilling og de stillede ændringsforslag ved 2. behandling.
 Et tredje mindretal i udvalget (LA) vil redegøre for sin indstilling og de stillede ændringsforslag ved 2. behandling.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3 Politiske bemærkninger Enhedslisten Lov om godtgørelse til andenhåndseksponerede asbestofre lægger op til, at personer, der har udviklet asbestudløst kræft efter andenhåndseksponering for asbestfibre, skal indgive ansøgning inden den 31. december 2025 for at opnå godtgørelse.
Enhedslistens medlemmer af udvalget finder, at tidsbegrænsningen skal udgå af loven, og har derfor stillet ændringsforslag herom.
Der vil være andenhåndsasbestofre, som diagnosticeres efter 2025, hvilket fremgår af følgende udvalgsspørgsmål nr. 4,  hvor der henvises til Beskæftigelsesministeriets notat »Regler og Fakta om asbest«, hvor der anføres, at hyppigheden af asbestbetingede sygdomme vil fortsætte med at stige frem til omkring 2025 og først derefter aftage.
Det skyldes, at sygdommene er så længe om at udvikle sig.
Trods forbud mod brug af asbest i Danmark i 1986 vil hyppigheden af asbestbetingede sygdomme, først og fremmest asbestbetinget lungehindekræft (mesotheliom) og lungekræft, fortsætte med at stige frem til omkring 2025 og først derefter aftage.
Det skyldes de ofte lange latenstider.
Det er med andre ord for tidligt, hvis loven allerede udløber i 2025.
 Det må derfor for borgere i Danmark forekomme både arbitrært og uretfærdigt, at personer med samme sygdom og samme årsag til sygdommen ikke kan få godtgørelse efter 2025. Udgifterne til godtgørelse må efter 2025 forventes at blive gradvis mindre og mindre grundet forbuddet i 1986/1987 og myndighedernes forventning om, at antallet af asbestofre topper i 2025. Enhedslisten mener derfor, at der ikke bør være en udløbsdato for at ansøge om godtgørelsen, og stiller derfor ændringsforslaget om, at tidsbegrænsningen udgår.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et flertal (V, DF, SF, RV, EL, KF og Susanne Zimmer (UFG)):
 1) Før nr. 1 indsættes som nyt nummer:
»01. I § 1, stk. 1, udgår: », der er indgivet senest den 31. december 2025,«.« [Ophævelse af tidsgrænsen (udgangen af 2025) for indgivelse af ansøgninger] Af sundhedsministeren, tiltrådt af et flertal (udvalget med undtagelse af NB og LA):
 2) Før nr. 1 indsættes som nyt nummer:
»02. I § 1, stk. 2, nr. 1, ændres »lungehindekræft (malignt pleura mesotheliom), bughindekræft (malignt mesotheliom i bughinden) eller testikelhindekræft (malignt mesotheliom i testikelhinden)« til: »malignt mesotheliom«.« [Konsekvens af ændringsforslag nr. 3] 3) I det under nr. 1 foreslåede § 1, stk. 3, ændres i nr. 1 »lungehindekræft (malignt pleura mesotheliom), bughindekræft (malignt mesotheliom i bughinden) eller testikelhindekræft (malignt mesotheliom i testikelhinden)« til: »malignt mesotheliom«.
[Udvidelse af godtgørelsesordningen] 4) Efter nr. 1 indsættes som nyt nummer:
»03. I § 1, stk. 3, der bliver stk. 4, ændres »lungehindekræft, bughindekræft eller testikelhindekræft« til: »malignt mesotheliom«.« [Konsekvensændring af ændringsforslag nr. 3] Bemærkninger Til nr. 1 Den gældende ordning omfatter ansøgninger, der er indgivet senest den 31. december 2025.
 Enhedslisten mener, at ordningen bør forlænges, da problemet med asbestudløst kræft ikke er løst ved udgangen af 2025.
Ændringsforslaget ophæver den nuværende tidsgrænse (udgangen af 2025) for indgivelse af ansøgninger om personers ret til godtgørelse efter lov om godtgørelse til andenhåndseksponerede asbestofre.
Ansøgninger, som indgives efter 2025, vil dermed være omfattet af godtgørelsesordningen.
Til nr. 2 Ændringsforslaget er en konsekvens af ændringsforslag nr. 3.
Til nr. 3 Med ændringsforslaget foreslås det, at lovforslagets § 1, stk. 3, nr. 1, ændres, således at godtgørelsesordningen udvides fra at omfatte alle personer, der har været udsat for en industriel smittekilde gennem ikkeerhvervsmæssigt ophold i nærheden af en industriel smittekilde og har fået diagnosticeret lungehindekræft (malignt pleura mesotheliom), bughindekræft (malignt mesotheliom i bughinden) eller testikelhindekræft (malignt mesotheliom i testikelhinden) ved en patologisk undersøgelse af vævsprøve, til at omfatte alle personer, der har været udsat for en industriel smittekilde gennem ikkeerhvervsmæssigt ophold i nærheden af en industriel smittekilde og har fået diagnosticeret malignt mesotheliom, der er bekræftet ved patologisk undersøgelse af vævsprøve.
Med den foreslåede ændring af lovforslagets § 1, stk. 3, nr. 1, udvides godtgørelsesordningen, således at den fremover vil dække alle former for malignt mesotheliom.
Det betyder, at flere vil blive omfattet af godtgørelsesordningen for andenhåndseksponerede asbestofre.
Til nr. 4 Ændringsforslaget er en konsekvens af ændringsforslag nr. 3.
5. Udvalgsarbejdet Lovforslaget blev fremsat den 10. december 2020 og var til 1. behandling den 18. december 2020. Lovforslaget blev efter 1. behandling henvist til behandling i Sundheds- og Ældreudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og sundheds- og ældreministeren sendte den 21. september 2020 dette udkast til udvalget, jf.
SUU alm. del  bilag 566 (folketingsåret 2019-20). Den 10. december 2020 sendte sundheds- og ældreministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Spørgsmål Udvalget har under udvalgsarbejdet stillet 10 spørgsmål til sundheds- og ældreministeren til skriftlig besvarelse, som ministeren har besvaret.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Lotte Rod (RV) Kirsten Normann Andersen (SF) Trine Torp (SF) Peder Hvelplund (EL) Victoria Velasquez (EL) Susanne Zimmer (UFG) Jane Heitmann (V) fmd.
Ellen Trane Nørby (V) Anni Matthiesen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Karina Adsbøl (DF) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
