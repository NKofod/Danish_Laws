Skriftlig fremsættelse (3. november 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om indgåelse af  

 dobbeltbeskatningsoverenskomst mellem Danmark og Amerikas Forenede  

 Stater.
(Lovforslag nr.
L 84).
 Regeringen har den 19. august 1999 undertegnet en ny  

 dobbeltbeskatningsoverenskomst med USA, der skal afløse den  

 gældende overenskomst fra 1948. Formålet med lovforslaget er at  

 bemyndige regeringen til at tiltræde den nye overenskomst.
Dobbeltbeskatningsoverenskomsten med USA er Danmarks  

 ældste gældende dobbeltbeskatningsoverenskomst.
Siden den  

 gældende overenskomst blev undertegnet, har OECD udarbejdet sin  

 modeloverenskomst, og afløseren for den gældende overenskomst  

 med USA er derfor moderniseret og opdateret i meget væsentlig grad.
 Overenskomsten indeholder regler for, hvornår  

 henholdsvis Danmark og USA kan beskatte forskellige former for indkomst, som  

 en person, der er hjemmehørende i den ene stat (bopælsstaten),  

 modtager fra den anden stat (kildestaten), og om hvordan dobbeltbeskatning  

 undgås.
 For så vidt angår indholdet i den nye  

 overenskomst skal jeg fremhæve følgende:
Efter den gældende overenskomst har alene  

 bopælsstaten adgang til at beskatte private pensioner.
I den nye  

 overenskomst er der den væsentlige ændring, at alene kildestaten  

 kan beskatte private pensioner.
For Danmarks vedkommende gælder det  

 pensioner, som er fradragsberettigede ved indbetalingen.
Personer, der bor i  

 USA og modtager dansk pension, skal med vedtagelsen af forslaget fremover  

 betale dansk skat af pensionsudbetalinger fra Danmark.
Til gengæld vil  

 den danske beskatning af herboende amerikaneres pensioner fra USA bortfalde,  

 da disse fremover kun kan beskattes i USA.
For at tage hensyn til personer,  

 der ved overenskomstens ikrafttræden er bosat i Danmark eller USA og  

 allerede modtager pension fra det andet land, er der indsat en  

 overgangsregel, der betyder, at disse pensioner fortsat kun beskattes i  

 bopælsstaten.
 Den laveste sats for kildestatens beskatning af udbytte
på 5 pct. i den gældende overenskomst forudsætter, at  

 et selskab har en ejerandel på 95 pct. af det udbyttebetalende selskab.  

 Denne grænse reduceres i den nye overenskomst til 10 pct.
Den nye overenskomst har en omfattende artikel om  

 begrænsning af overenskomstfordele.
Bestemmelser om  

 begrænsning af overenskomstfordele er kendetegnende for  alle nyere  

 dobbeltbeskatningsoverenskomster, som USA har indgået.
Bestemmelserne  

 er vendt mod personer og selskaber med hjemsted i tredjelande, som ved at  

 kanalisere investeringer i USA gennem selskaber med hjemsted i lande, der har  

 dobbeltbeskatningsoverenskomster med USA, kan misbruge overenskomsterne,  

 såkaldt treaty shopping.
Essensen i bestemmelser om begrænsning  

 af overenskomstfordele er på et objektivt grundlag at indkredse de  

 personer og selskaber, der skal være berettigede til  

 overenskomstbeskyttelse.
 Den nye overenskomst følger systematikken i OECD s  

 modeloverenskomst, ligesom mange begreber og definitioner er velkendte fra  

 OECD-modellen, og den vil derfor være mere overskuelig at arbejde med.  

 De økonomiske og erhvervsmæssige konsekvenser skønnes at  

 være begrænsede.
 Vedtages lovforslaget inden udgangen af november 1999, vil  

 loven kunne få virkning fra og med 2000.
 Idet jeg i øvrigt henviser til lovforslaget og dets  

 bemærkninger, skal jeg anbefale det til Folketingets velvillige  

 behandling.
