Nr LSF 177 Forslag til Lov om ændring af lov om miljøbeskyttelse Fremsat af Hjortnæs (S) Dorte Bennedsen (S) Ritt Bjerregaard (S) Camre (S)  

 Erik Holst (S) Tove Lindbo Larsen (S) Henning Nielsen (S) Løvig Somonsen (S) § 1 I lov om miljøbeskyttelse, jfr. lovbekendtgørelse nr. 85 af 8. marts 1985, foretages følgende ændringer:
 1. § 1, stk. 3, affattes således:
»Stk. 3. Ved bedømmelse af omfanget og arten af foranstaltningerne til forebyggelse og imødegåelse af forurening skal der lægges vægt på de ydre omgivelsers beskaffenhed og forureningens virkninger på disse.« 2. § 44, stk. 4, affattes således:
»Stk. 4. Hidrører forureningen fra en virksomhed, et anlæg eller en indretning, som er godkendt i henhold til §§ 35-38, kan påbud efter stk. 1 eller forbud efter stk. 2 kun meddeles, såfremt virksomhedens, anlæggets eller indretningens forurening går ud over det, som blev lagt til grund ved godkendelsen.« 3. § 69 a affattes således:
»§ 69 a.
Ministeren kan på eget initiativ tage en afgørelse, der er truffet af en kommunalbestyrelse, et amtsråd, hovedstadsrådet eller miljøstyrelsen, op til nærmere undersøgelse og afgørelse.
Ministeren kan bestemme, at en afgørelse, som i øvrigt skulle have været truffet af miljøstyrelsen efter § 70, træffes af ministeren.« 4. § 72, stk. 1, affattes således:
»Klagemyndigheden kan, hvor særlige hensyn gør sig gældende, tillægge en klage over et påbud eller et forbud opsættende virkning, indtil klagemyndighedens afgørelse foreligger.« 5. § 72, stk. 2, ophæves, og stk. 3-6 bliver herefter stk. 2-5.
6. § 76, stk. 1 og 2, ophæves, og stk. 3, der herefter bliver stk. 1, affattes således:
»I regler, der udfærdiges efter lov om begrænsning af svovlindhold m.v. i brændsel eller lov om bortskaffelse m.v. af olie- og kemikalieaffald, kan det bestemmes, at afgørelser truffet af ministeren eller miljøstyrelsen i henhold til de nævnte regler kan påklages til miljøankenævnet.« § 2 Loven træder i kraft dagen efter bekendtgørelsen i Lovtidende.
BEMÆRKNINGER TIL LOVFORSLAGET Almindelige bemærkninger Med dette lovforslag ønsker socialdemokratiet at gennemføre en opstramning af miljøbeskyttelseslovens bestemmelser, der går ud over de ændringer, som miljøministeren har foreslået i det den 29.
januar 1986 fremsatte forslag til lov om ændring af lov om miljøbeskyttelse (L 143).
For det første ønsker socialdemokratiet en ændring af lovens formålsbestemmelser, jfr. § 1, stk. 3. Den nugældende formulering har i praksis vist sig at være en hindring for en opprioritering af miljøhensyn, når lokale myndigheder har skullet træffe beslutninger om nødvendige miljøinvesteringer både inden for den private og den offentlige sektor.
Det er forslagsstillernes ønske, at det nu af folketinget fastslås, at det primært er miljøhensynet, der skal varetages, når der ved en vurdering af, hvordan en virksomheds forurening imødegås, tillige indgår hensynet til virksomhedens produktion og omkostninger m.v.
For det andet ønsker socialdemokratiet en ophævelse af miljøbeskyttelseslovens bestemmelser om ankeadgang til miljøankenævnet.
Dette er primært en konsekvens af forslaget om en opstramning af formålsbestemmelsen, som på forhånd vil indebære en opprioritering af miljøhensynet og dermed mindske nødvendigheden af den afvejning af hensyn til henholdsvis miljøet og virksomhedens omkostninger m.v., som i dag foregår i miljøankenævnet.
Forslaget skal endvidere ses i sammenhæng med den foreslåede ændring af bestemmelserne om klage over et påbud eller et forbud, så klager fremtidigt som hovedregel ikke bør have opsættende virkning.
Miljøankenævnet er foruden i forhold til miljøbeskyttelsesloven endvidere ankeinstans for afgørelser truffet i henhold til anden lovgivning.
Forslagsstillerne har ikke med dette lovforslag taget stilling til, hvorvidt bestemmelserne om eksistensen af en uafhængig klageinstans for så vidt angår den øvrige lovgivning skal opretholdes, men finder, at dette spørgsmål må afklares nærmere i forbindelse med den videre behandling af lovforslaget.
For det tredje finder socialdemokratiet, at der bør ske en ændring af de gældende bestemmelser, hvorefter en klage som hovedregel har opsættende virkning for et forbud eller et påbud, indtil klagemyndighedens afgørelse foreligger.
Forslagsstillerne finder, at det er nødvendigt med en opstramning af denne bestemmelse, således at klagemyndigheden, alene hvor særlige forhold gør sig gældende, skal have mulighed for at tillægge en klage over et forbud eller et påbud opsættende virkning.
Efter forslagsstillernes opfattelse bør hovedreglen således være, at en klage ikke har opsættende virkning vedrørende et påbud eller et forbud, så længe klagemyndighedens afgørelse ikke foreligger.
Endelig foreslår socialdemokratiet, at forbud eller påbud i relation til en godkendt forurenende virksomhed m.v. skal kunne meddeles, uanset om virksomhedens forurening går væsentligt ud over det, der er lagt til grund ved godkendelsen.
Bemærkninger til lovforslagets enkelte bestemmelser Til § 1 Til nr. 1 Formålet med ændringen er at sikre en praksis, hvorefter det afgørende hensyn ved administrationen af bemyndigelserne efter loven er hensynet til miljøet, således at der ved bedømmelse af forurening lægges vægt på omgivelsernes sårbarhed og den beskyttelsesinteresse, samfundet må knytte til disse omgivelser, samt på forureningens indgribende karakter.
Efter ændringen kan der alene lægges vægt på omkostningerne ved beskyttelsesforanstaltninger efter loven inden for rammerne af det almindelige forvaltningsretlige proportionalitetsprincip, således at der skal være et rimeligt forhold mellem de mål, der søges opnået med hensyn til miljøbeskyttelse, og de midler i form af forureningsbegrænsende foranstaltninger, der bringes i anvendelse.
Til nr. 2 Efter den gældende formulering i § 44, stk. 4, er det en forudsætning, at forureningen går væsentligt ud over, hvad der blev lagt til grund ved godkendelsen.
Efter forslaget kan der meddeles påbud eller forbud, når der foreligger en overtrædelse af de i godkendelsen nævnte vilkår, uden at det, i modsætning til den gældende lov, kræves, at overtrædelsen skal være »væsentlig«.
Til nr. 3 Ændringen er alene af redaktionel karakter som følge af ophævelsen af bestemmelserne om ankeadgang til miljøankenævnet, jfr. nr. 6 Til nr. 4 og 5 Efter forslaget er det, i modsætning til gældende ret, hovedreglen, at en klage over et påbud eller et forbud ikke har indvirkning på retsvirkningen af forbudet/ påbudet, så længe klagen behandles af klagemyndigheden.
Til nr. 6 Ændringen indebærer, at lovens bestemmelser om adgang til at anke beslutninger, som er truffet i henhold til miljøloven, til miljøankenævnet ophæves.
