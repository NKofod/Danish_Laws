 I henhold til § 31, stk. 2, i justitsministeriets bekendtgørelse af 21.  

 juni 1973 om fuldbyrdelse af frihedsstraf fastsættes følgende regler om  

 anvendelse af sikringscelle:
 § 1.  Celler, der er indrettet og godkendt som  

 sikringsceller, må ikke anvendes til andet formål.
 § 2.  Under ophold i sikringscelle må kun anvendes  

 bælte samt eventuelt handsker og fod- og håndremme.
§ 3.  Bestemmelse om anvendelse af sikringscelle m. v.  

 træffes af anstaltens vagthavende leder/arrestforvareren.
Hvis forholdene  

 ikke tillader, at man afventer lederens afgørelse, træffes bestemmelsen af  

 overvagtmesteren eller, hvis dette ikke er muligt, af vagtmesteren eller  

 dennes stedfortræder eller den tilstedeværende funktionær, som er ansvarlig  

 for det pågældende tjenesteområde.
Den vagthavende leder/arrestforvareren  

 skal normalt omgående underrettes om sikringsmidlernes anvendelse.
 Stk. 2.  For så vidt angår arresthusene skal  

 arrestinspektøren snarest muligt underrettes om sikringsmidlernes anvendelse.
 Stk. 3.  Der skal straks udfærdiges rapport om det  

 passerede på særlige rapportblanketter (d.f.k. 110), der rekvireres fra  

 statsfængslet i Nyborg.
 § 4.  Anstaltens/arresthusets læge (eventuelt natlæge)  

 skal, så hurtigt som omstændighederne tilsiger det, orienteres om det  

 passerede, således, at der på grundlag heraf træffes afgørelse om, hvornår  

 lægetilsyn bør finde sted.
 Stk. 2.  Anvendes bælte og eventuelt handsker og fod- og  

 håndremme, eller er indsættelse i sikringscelle i øvrigt forbundet med  

 magtanvendelse, skal lægetilsyn normalt finde sted omgående.
 § 5.  Under ophold i sikringscelle skal den indsatte  

 jævnligt tilses af personalet, og han skal så vidt muligt dagligt tilses af  

 læge.
 Stk. 2.  Når den pågældende er anbragt i bælte, skal han  

 tilses af personalet med korte mellemrum, der i intet tilfælde må overstige  

 en time, og han skal tilses af læge mindst een gang om dagen.
 § 6.  Under ophold i sikringscelle kan den indsatte  

 kun udøve sine sædvanlige rettigheder i det omfang, det er foreneligt med  

 formålet med opholdet i sikringscelle.
Stk. 2.  Den indsatte bevarer i alle tilfælde sin adgang  

 til at rette henvendelse til justitsministeren, direktøren for  

 kriminalforsorgen og folketingets ombudsmand.
Er han ude af stand til selv at  

 skrive til de pågældende, skal personalet yde ham fornøden bistand.
 § 7.  Ophold i sikringscelle og anvendelse af de andre  

 ovenfor nævnte sikringsmidler må ikke udstrækkes længere, end formålet gør  

 det absolut påkrævet.
 Stk. 2.  Bestemmelse om lempelse eller ophør af  

 sikringsmidlerne træffes af anstaltens vagthavende leder/arrestforvareren  

 eller den han bemyndiger dertil.
§ 8.  Såfremt der bliver spørgsmål om ophold i  

 sikringscelle ud over en uge, skal der omgående ske indberetning til  

 direktoratet for kriminalforsorgen vedrørende spørgsmålet om anbringelsens  

 opretholdelse.
Med indberetningen skal følge den i § 3, stk. 3, nævnte  

 rapport og en erklæring fra anstaltens/arresthusets læge.
I indberetningen  

 skal der gives en nærmere begrundelse for, at betingelserne for fortsat  

 anbringelse anses for opfyldt.
 Stk. 2.  Såfremt der bliver spørgsmål om anvendelse af  

 bælte ud over 24 timer, skal tilsvarende indberetning som nævnt i stk. 1  

 omgående finde sted.
 Stk. 3.  Ved hvert kvartals udløb indsendes genpart af  

 de i § 3, stk. 3, nævnte rapportblanketter for kriminalforsorgen.
 § 9.  Cirkulæret træder i kraft den 1. august 1974.
Stk. 2.  Samtidig ophæves justitsministeriets cirkulære  

 af 7. august 1968 om anvendelse af sikringscelle m.v. som ændret ved  

 justitisministeriets cirkulæreskrivelse af 20. februar 1969 (* 1) Justitsministeriet, direktoratet for kriminalforsorgen, den 15. juli 1974.
H.H.
Brydensholt.
 /J.Waagensen.
