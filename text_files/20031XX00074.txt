Skriftlig fremsættelse (13. november 2003) Minister for  

 Flygtninge, Indvandrere og Integration  

  

 (Bertel Haarder):
 Herved tillader jeg mig for Folketinget at fremsætte:
 Forslag til lov om  

 ændring af integrationsloven. (Frivilliggørelse af integrationsrådene).
(Lovforslag nr.
L 72).
 Efter den nuværende formulering af integrationslovens § 42,  

 stk. 1, er kommunalbestyrelsen forpligtet til at oprette et integrationsråd,  

 når flere end 50 personer over 18 år i fællesskab fremsætter skriftlig  

 anmodning herom.
 Som et led i regeringens aftale med de kommunale parter om  

 kommunernes økonomi for 2003 blev der i september 2002 nedsat et udvalg med  

 henblik på at undersøge en række forhold vedrørende bl.a. råd og nævn på det  

 kommunale område.
 Udvalget fremkom i maj 2003 med en rapport vedr. kommunale  

 råd og nævn mv., hvori udvalget blandt andet anbefaler, at de lovpligtige  

 integrationsråd gøres frivillige.
 Med lovforslaget om at integrationsrådene gøres frivillige  

 sikres, at kommunalbestyrelsen som øverste myndighed i kommunen selv kan  

 beslutte, om der skal oprettes et integrationsråd, således at de  

 integrationsråd, der oprettes, afspejler den enkelte kommunalbestyrelses  

 ønsker  

 og behov for rådgivning i forbindelse med kommunens varetagelse af  

 integrationsindsatsen.
 Ved at frivilliggøre integrationsrådene sikres endvidere det  

 bedst mulige udgangspunkt for tilrettelæggelsen af dialogen og samarbejdet  

 mellem den enkelte kommunalbestyrelse og det enkelte integrationsråd.
