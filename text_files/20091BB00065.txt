Fremsat den 25. november 2009 af Lone Møller (S), Sophie Hæstorp Andersen (S), Karl H.
Bornhøft (SF), Anne Baastrup (SF) og Per Clausen (EL) Forslag til folketingsbeslutning om tilskud til tandbehandling til personer med sjældne sygdomme Folketinget pålægger regeringen at fremsætte forslag til ændring af sundhedslovens § 166 inden den 1. november 2010, således at bestemmelsen kommer til at omfatte alle patienter med medfødte sjældne sygdomme med en hyppighed 1:10.000, som har ekstraordinære behov for tandbehandling, enten som en direkte del af den sjældne sygdom eller som en konsekvens af sygdommen.
Disse patienter skal betale de første 2.000 kr. om året på tilsvarende vis som de patientgrupper, der allerede er omfattet af tilskudsordningen.
Bemærkninger til forslaget Sundhedslovens § 166 sikrer, at der ydes et særligt tilskud til tandpleje til kræftpatienter, der på grund af strålebehandling i hoved- eller halsregionen eller på grund af kemoterapi har betydelige dokumenterede tandproblemer.
Denne tilskudsordning bør også omfatte personer, som har ekstraordinære behov for tandbehandling som følge af sjældne medfødte sygdomme, da de i dag betaler en stor del af regningen selv.
Sundhedsstyrelsen (2001) anslår, at i alt 5.000 patienter, der lider af sjældne sygdomme, har ekstraordinære problemer med tænder og/eller mundhule.
Ifølge en opgørelse fra de Odontologiske Landsdels- og Videnscentre (2009) har hovedparten af de berørte patienter en af følgende diagnoser:
 Hypohidrotisk ektodermal dysplasi, som er medfødt tandløshed eller udtalt tandmangel hos drenge/mænd og begrænset eller mere omfattende tandmangel hos piger/kvinder.
Det offentlige finansierer behandlingen med kæbekirurgi, implantater, kroner og broer, når patienterne er 18-25 år.
Al vedligeholdelse, reparation og udskiftning sker for patienternes egen regning.
 X-bundet hypofosfatæmisk rakitis (XHR) (knoglesygdom), som er ekstraordinært behov for rodbehandling, herunder afledt behandlingsbehov i form af fyldninger eller kroner.
Al behandling sker for patientens egen regning.
 Osteogenesis imperfecta (medfødt knogleskørhed), som kan medføre misfarvede tænder, emaljeafskalning og nedbrydning af tandkronen.
Det offentlige finansierer kronebehandling, når patienterne er 18-25 år.
Kronebehandling, vedligeholdelse, udskiftning samt skift til implantatbaserede erstatninger senere i voksenlivet sker for patientens egen regning.
 Hypofosfatasi (stofskiftesygdom), kan medføre intet eller abnormt cementlag på roden, hvilket medfører tidligt tandtab, som følge af parodontitislignende tilstand.
Det offentlige finansierer erstatning af tænder med implantatbaserede løsninger.
Forebyggende behandling mod den parodontitislignende tilstand og vedligeholdelse af de implantatbaserede løsninger sker for patientens egen regning.
 Epidermolysis (hudsygdom), kan medføre misfarvet og dårligt mineraliseret tandemalje, blærer i mundslimhinden, som medfører, at vævet skrumper og patientens evne til at gabe reduceres.
Ofte må de bagerste tænder trækkes ud, da tandlægen ikke kan behandle dem grundet den reducerede gabeevne.
Al behandling sker for patientens egen regning.
 Ehlers-Danlos syndrom (bindevævslidelse), kan medføre kæbeledsproblemer, tænder, der knækker, fyldninger, der mistes, eller behov for hyppige omlavninger.
Al behandling sker for patientens egen regning.
 Der er altså tale om klart afgrænsede patientgrupper, som helt uforskyldt og som følge af medfødt sygdom er overladt til selv at betale for et ekstraordinært behov for behandling.
 Patientgruppen estimeres til at være på 1.300-2.500 personer, som kan dokumentere et ekstraordinært behandlingsbehov som konsekvens af en sjælden sygdom med en hyppighed 1:10.000.
Økonomi Den offentlige udgift estimeres til at være 5,9-11,5 mio kr. årligt, under forudsætning af at patienterne selv betaler de første 2.000 kr., og at de gennemsnitlige udgifter til tandlægebehandling er 6.600 kr. per person.
 Forslaget finansieres af den generelle reserve på finansloven.
Skriftlig fremsættelse Lone Møller (S):
 Forslag til folketingsbeslutning om tilskud til tandbehandling til personer med sjældne sygdomme.
(Beslutningsforslag nr.
B 65).
