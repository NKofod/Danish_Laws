Bekendtgørelse om platformoperatørers indberetningspligt vedrørende sælgere og udlejere1) I medfør af § 43, § 48, stk. 2 og 3, § 52, stk. 3, og § 59, stk. 2, i skatteindberetningsloven, jf. lovbekendtgørelse nr. 1754 af 30. august 2021, som ændret ved lov nr. 902 af 21. juni 2022, fastsættes:
Kapitel 1 Definitioner § 1. Udtrykkene med stort begyndelsesbogstav i denne bekendtgørelse skal tillægges den betydning, de har i henhold til dette kapitel.
Indberettende platformsoperatører § 2. Ved udtrykket »Platform« forstås enhver form for software, herunder et websted eller en del heraf samt applikationer, herunder mobilapplikationer, der er tilgængelige for brugere, og som gør det muligt for Sælgere at blive sat i forbindelse med andre brugere med henblik på direkte eller indirekte at udføre en Relevant Aktivitet for de pågældende brugere.
Udtrykket »Platform« omfatter også eventuelle ordninger for opkrævning og betaling af et Vederlag i forbindelse med en Relevant Aktivitet.
Stk. 2. Udtrykket »Platform« omfatter ikke software, der, uden at bidrage yderligere til udførelsen af en Relevant Aktivitet, alene gør det muligt 1) at behandle betalinger i forbindelse med en Relevant Aktivitet, 2) for brugere at opliste eller reklamere for en Relevant Aktivitet, eller 3) at omdirigere eller overføre brugere til en Platform.
 § 3. Ved »Platformsoperatør« forstås en Enhed, der indgår aftaler med Sælgere om, at hele eller dele af en platform stilles til rådighed for de pågældende Sælgere.
 § 4. Ved »Undtaget Platformsoperatør« forstås en Platformsoperatør, som på forhånd og årligt har godtgjort over for den kompetente myndighed i en EU-medlemsstat, til hvem Platformsoperatøren ellers ville skulle indberette, at Platformens samlede forretningsmodel har en sådan karakter, at den ikke har Sælgere, der skal indberettes om.
 § 5. Ved »Indberettende Platformsoperatør« forstås enhver anden Platformsoperatør end en Undtaget Platformsoperatør, som er i en eller flere af følgende situationer:
 1) Platformsoperatøren er skattemæssigt hjemmehørende i en EU-medlemsstat, eller, hvis en sådan Platformsoperatør ikke har skattemæssigt hjemsted i en EU-medlemsstat, opfylder en af følgende betingelser:
 a) Platformsoperatøren er registreret i henhold til en EU-medlemsstats lovgivning.
 b) Platformsoperatøren har sit hovedsæde (herunder den faktiske ledelse) i en EU-medlemsstat.
 c) Platformsoperatøren har et fast driftssted i en EU-medlemsstat og er ikke en Kvalificeret Platformsoperatør uden for EU.
 2) Platformsoperatøren er hverken skattemæssigt hjemmehørende eller registreret eller ledet i en EU-medlemsstat eller har et fast driftssted i en EU-medlemsstat, men formidler udførelsen af en Relevant Aktivitet for Sælgere, der skal indberettes om, eller formidler en Relevant Aktivitet, der vedrører udlejning af fast ejendom beliggende i en EU-medlemsstat, og platformsoperatøren er ikke en Kvalificeret Platformsoperatør uden for EU.
§ 6. Ved en »Kvalificeret Platformsoperatør uden for EU« forstås en Platformsoperatør, for hvilken alle Relevante Aktiviteter, som den formidler, også er Kvalificerede Relevante Aktiviteter.
Herudover skal Platformsoperatøren være skattemæssigt hjemmehørende i en Kvalificeret Jurisdiktion uden for EU eller opfylde en af følgende betingelser, hvis Platformsoperatøren ikke har skattemæssigt hjemsted i en Kvalificeret Jurisdiktion uden for EU:
 1) Platformsoperatøren er registreret i henhold til lovgivningen i en Kvalificeret Jurisdiktion uden for EU.
 2) Platformsoperatøren har sit hovedsæde (herunder den faktiske ledelse) i en Kvalificeret Jurisdiktion uden for EU.
 § 7. Ved »Kvalificeret Jurisdiktion uden for EU« forstås en jurisdiktion uden for EU, der har en Gældende Betinget Aftale Mellem Kompetente Myndigheder, som er trådt i kraft, med de kompetente myndigheder i alle EU-medlemsstater, der er identificeret som jurisdiktioner, der skal indberettes om, i henhold til en liste offentliggjort af jurisdiktionen uden for EU.
 § 8. Ved »Gældende Betinget Aftale Mellem Kompetente Myndigheder« forstås en aftale mellem de kompetente myndigheder i en EU-medlemsstat og en jurisdiktion uden for EU, som indebærer automatisk udveksling af oplysninger svarende til dem, der er angivet i bilag V, afdeling III, afsnit B, i Rådets direktiv 2011/16/EU om administrativt samarbejde på beskatningsområdet og om ophævelse af direktiv 77/799/EØF med senere ændringer, hvilket er bekræftet ved en gennemførelsesretsakt i overensstemmelse med artikel 8ac, stk. 7, i samme direktiv.
 § 9. Ved  »Relevant Aktivitet« forstås en aktivitet, der udføres mod Vederlag, og som udgør en af følgende:
 1) Udlejning af fast ejendom, herunder både beboelses- og erhvervsejendom, samt enhver anden fast ejendom og parkeringspladser.
 2) En Personlig Tjeneste.
 3) Salg af Varer.
 4) Udlejning af et hvilket som helst transportmiddel.
 Stk. 2. Udtrykket »Relevant Aktivitet« omfatter ikke en aktivitet, der udføres af en Sælger, der agerer som ansat hos Platformsoperatøren eller hos en Enhed tilknyttet Platformsoperatøren.
 § 10. Ved »Kvalificerede Relevante Aktiviteter« forstås enhver Relevant Aktivitet, der er omfattet af automatisk udveksling i medfør af en Gældende Betinget Aftale Mellem Kompetente Myndigheder.
 § 11. Ved »Vederlag« forstås enhver form for kompensation med fradrag af gebyrer, provisioner eller skatter, som er indeholdt eller opkrævet af den Indberettende Platformsoperatør, og som betales til eller krediteres en Sælger i forbindelse med den Relevante Aktivitet, og hvis størrelse er kendt eller med rimelighed kan forventes at være kendt af Platformsoperatøren.
 § 12. Ved »Personlig Tjeneste« forstås en tjeneste, der omfatter tids- eller opgavebaseret arbejde udført af en eller flere personer, som agerer enten uafhængigt eller på vegne af en Enhed, og som udføres enten online eller fysisk offline efter anmodning fra en bruger, efter at være blevet formidlet via en platform.
Sælgere, der skal indberettes om § 13. Ved en »Sælger« forstås en bruger af en Platform, som er enten en fysisk person eller en Enhed, som er registreret på Platformen på et hvilket som helst tidspunkt i løbet af den Indberetningspligtige Periode, og som udfører en Relevant Aktivitet.
 § 14. Ved en »Aktiv Sælger« forstås enhver Sælger, der enten udfører en Relevant Aktivitet i den Indberetningspligtige Periode eller bliver betalt eller får krediteret Vederlag i forbindelse med en Relevant Aktivitet i den Indberetningspligtige Periode.
 § 15. Ved en »Sælger, der skal indberettes om« forstås enhver Aktiv Sælger, som er hjemmehørende i en EU-medlemsstat, eller som har udlejet fast ejendom beliggende i en EU-medlemsstat, og som ikke er en Undtaget Sælger.
 § 16. Ved en »Undtaget Sælger« forstås enhver Sælger, der er:
 1) En offentlig Enhed.
 2) En Enhed, hvis aktier handles regelmæssigt på et etableret værdipapirmarked, eller en Enhed tilknyttet en Enhed, hvis aktier handles regelmæssigt på et etableret værdipapirmarked.
 3) En Enhed, for hvilken Platformsoperatøren har formidlet mere end 2.000 Relevante Aktiviteter i form af udlejning af fast ejendom vedrørende en Ejendom i løbet af den Indberetningspligtige periode.
 4) En Sælger, for hvilken Platformsoperatøren har formidlet færre end 30 Relevante Aktiviteter i form af salg af Varer, og for hvilken det samlede Vederlag, der er betalt eller krediteret, ikke har oversteget 2.000 euro i løbet af den Indberetningspligtige periode.
Andre definitioner § 17. Ved en  »Enhed« forstås en juridisk person eller en juridisk ordning, f.eks. et selskab, et partnerskab, en trust eller en fond.
Stk. 2. En Enhed er en Enhed tilknyttet en anden Enhed, hvis en af Enhederne kontrollerer den anden Enhed, eller de to Enheder er under fælles kontrol.
Med kontrol forstås i denne sammenhæng direkte eller indirekte ejerskab af mere end 50 pct. af stemmerne og værdien i en Enhed.
Ved indirekte deltagelse skal opfyldelsen af kravet om besiddelse af mere end 50 pct. af ejerskabet af den anden Enheds kapital bedømmes ved at gange andelene af besiddelse i de successive led.
En person, der råder over mere end 50 pct. af stemmerettighederne, anses for at råde over 100 pct.
 § 18. Ved en »Offentlig Enhed« forstås en EU-medlemsstats eller anden jurisdiktions regering, enhver politisk underinddeling af en EU-medlemsstat eller anden jurisdiktion (der omfatter stat, provins, region eller kommune) eller en myndighed eller institution, der ejes fuldt ud af en EU-medlemsstat eller anden jurisdiktion eller af en eller flere af ovenstående (hver især en »Offentlig Enhed«).
 § 19. Ved »Skatteregistreringsnummer« forstås et registreringsnummer for skattepligtige, der er udstedt af en EU-medlemsstat, eller hvad der i praksis svarer hertil, i mangel af et skatteregistreringsnummer.
 § 20. Ved »Momsregistreringsnummer« forstås det unikke nummer, der identificerer en skattepligtig person eller en ikke-skattepligtig juridisk enhed, som er momsregistreret.
 § 21. Ved »Primær Adresse« forstås den adresse, som er den primære bopæl for en Sælger, der er en fysisk person, og den adresse, som er det registrerede hjemsted for en Sælger, der er en Enhed.
 § 22. Ved »Indberetningspligtig Periode« forstås det kalenderår, for hvilket der foretages indberetning efter kapitel 3.
 § 23. Ved en »Ejendom« forstås enhver fast ejendom beliggende på samme adresse, ejet af samme ejer, og som udbydes til leje på en Platform af samme Sælger.
 § 24. Ved »Finansiel Kontoidentifikator« forstås det unikke identifikationsnummer eller referencenummer, som Platformsoperatøren har adgang til, vedrørende den bankkonto eller anden lignende betalingskonto, til hvilken Vederlaget betales eller krediteres.
 § 25. Ved »Varer« forstås ethvert materielt gode.
Kapitel 2 Due diligence § 26. Procedurerne i dette kapitel finder anvendelse, når den Indberettende Platformsoperatør skal identificere de Sælgere, der skal indberettes om.
 Stk. 2. Dette kapitel finder anvendelse på Indberettende Platformsoperatører omfattet af § 48, 1. pkt., eller vælger at lade sig registrere hos Skatteforvaltningen efter § 48, 2. pkt., og § 50.
 Stk. 3. Den Indberettende Platformsoperatør kan vælge at gennemføre due diligence procedurerne i henhold til §§ 27-37, alene for så vidt angår Aktive Sælgere.
Sælgere, der ikke skal undersøges § 27. Med henblik på at fastslå, om en Sælger, der er en Enhed, kan betragtes som en Undtaget Sælger som beskrevet i § 16, nr. 1 og 2, kan den Indberettende Platformsoperatør anvende offentligt tilgængelige oplysninger eller en bekræftelse fra den pågældende Sælger.
 Stk. 2. Med henblik på at afgøre, om en Sælger kan betragtes som en Undtaget Sælger som beskrevet i § 16, nr. 3 og 4, kan den Indberettende Platformsoperatør lægge oplysningerne i sine tilgængelige registre til grund.
Indsamling af oplysninger om Sælger § 28. Den Indberettende Platformsoperatør indsamler følgende oplysninger for hver Sælger, der er en fysisk person, og som ikke er identificeret som en Undtaget Sælger efter § 27:
 1) For- og efternavn.
 2) Primær Adresse.
3) Ethvert skatteregistreringsnummer, der er udstedt til den pågældende Sælger, herunder hver enkelt udstedelsesmedlemsstat.
Har den pågældende Sælger ikke et skatteregistreringsnummer, indsamles oplysning om fødested for den pågældende Sælger.
 4) Momsregistreringsnummer, hvis et sådant findes.
 5) Fødselsdato.
 § 29. Den Indberettende Platformsoperatør indsamler følgende oplysninger for hver Sælger, der er en Enhed, og som ikke er identificeret som en Undtaget Sælger efter § 27:
 1) Juridisk navn.
 2) Primær Adresse.
 3) Ethvert skatteregistreringsnummer, der er udstedt til den pågældende Sælger, herunder hver enkelt udstedelsesmedlemsstat.
 4) Momsregistreringsnummer, hvis et sådant findes.
 5) Virksomhedsregistreringsnummer.
 6) Eksistensen af ethvert fast driftssted, gennem hvilket Relevante Aktiviteter udføres i EU, hvis et sådant findes, med angivelse af hver af de EU-medlemsstater, hvor et sådant fast driftssted er beliggende.
 § 30. Uanset §§ 28 og 29 er den Indberettende Platformsoperatør ikke forpligtet til at indsamle de oplysninger, der er omhandlet i § 28, nr. 2-5, og § 29, nr. 2-6, hvis den Indberettende Platformsoperatør anvender direkte bekræftelse af Sælgers identitet og bopæl ved hjælp af en identifikationsservice, der stilles til rådighed af en EU-medlemsstat eller EU med henblik på at fastslå Sælgers identitet og skattemæssige hjemsted.
Stk. 2. Uanset § 28, nr. 3, og § 29, nr. 3 og 5, er den Indberettende Platformsoperatør ikke forpligtet til at indsamle skatteregistreringsnummeret henholdsvis virksomhedsregistreringsnummeret, hvis 1) Sælgerens bopælsmedlemsstat ikke udsteder et skatteregistreringsnummer henholdsvis et virksomhedsregistreringsnummer til Sælgeren, eller 2) Sælgerens bopælsmedlemsstat ikke kræver indhentelse af det skatteregistreringsnummer, der er udstedt til Sælgeren.
Kontrol af oplysninger om Sælger § 31. Den Indberettende Platformsoperatør skal afgøre, om de oplysninger, der er indsamlet efter §§ 27 og 28, § 29, nr. 1-5, og § 36, er pålidelige, ved hjælp af alle de oplysninger og dokumenter, der er tilgængelige for den Indberettende Platformsoperatør i dennes registre, samt enhver form for elektronisk grænseflade, der stilles gratis til rådighed af en EU-medlemsstat eller EU med henblik på at fastslå gyldigheden af skatteregistreringsnummeret og/eller momsregistreringsnummeret.
 § 32. Uanset § 31 kan den Indberettende Platformsoperatør ved gennemførelse af due diligence procedurerne efter § 37, stk. 2, afgøre, om de oplysninger, der er indsamlet efter §§ 27 og 28, § 29, nr. 1-5, og § 36, er pålidelige, alene ved hjælp af oplysninger og dokumenter, der er tilgængelige for den Indberettende Platformsoperatør i dennes elektronisk søgbare registre.
 § 33. Hvis Skatteforvaltningen har underrettet en Indberettende Platformsoperatør om, at oplysninger, der er omfattet af §§ 28-30 eller § 36, kan være unøjagtige i forhold til oplysninger, som den kompetente myndighed i en anden EU-medlemsstat har fremlagt for Skatteforvaltningen i en anmodning om oplysninger vedrørende en bestemt Sælger, skal den Indberettende Platformsoperatør uanset §§ 31 og 32 og ved anvendelsen af § 37, stk. 3, nr. 2, anmode den pågældende Sælger om at korrigere eventuelle ukorrekte oplysninger samt fremlægge pålidelige dokumenter, data eller andre oplysninger fra en uafhængig kilde, f.eks.:
 1) Et gyldigt identifikationsdokument udstedt af en offentlig myndighed.
 2) En nyligt udstedt attest for skattemæssigt hjemsted.
Fastlæggelse af Sælgers bopælsmedlemsstat § 34. Den Indberettende Platformsoperatør skal anse en Sælger for at være hjemmehørende i den EU-medlemsstat, hvor Sælgeren har sin Primære Adresse.
 Stk. 2. Hvis den EU-medlemsstat, der har udstedt skatteregistreringsnummer til Sælgeren, er forskellig fra den EU-medlemsstat, hvor Sælger har sin Primære Adresse, skal den Indberettende Platformsoperatør anse Sælger for også at være hjemmehørende i den EU-medlemsstat, som har udstedt skatteregistreringsnummeret.
 Stk. 3. Hvis Sælger har fremlagt oplysninger om eksistensen af et fast driftssted, jf. § 29, nr. 6, skal den Indberettende Platformsoperatør anse Sælgeren for også at være hjemmehørende i den EU-medlemsstat, som Sælgeren har angivet, at det faste driftssted er beliggende i.
 § 35. Anvender den Indberettende Platformsoperatør en identifikationsservice, der stilles til rådighed af en EU-medlemsstat eller af EU, jf. § 30, stk. 1, til brug for identifikation af sine Sælgeres skattemæssige hjemsted, skal den Indberettende Platformsoperatør uanset bestemmelsen i § 34 anse en Sælger for at være hjemmehørende i enhver EU-medlemsstat, som via identifikationsservicen identificeres som Sælgerens skattemæssige hjemsted.
Indsamling af oplysninger om udlejet fast ejendom § 36. Hvis en Sælger er involveret i en Relevant Aktivitet omfattet af § 9, stk. 1, nr. 1 (udlejning af fast ejendom), skal den Indberettende Platformsoperatør indsamle adressen på hver Ejendom.
Hvis der er udstedt et matrikelnummer eller et tilsvarende nummer for ejendommen i henhold til national ret i den EU-medlemsstat, hvor ejendommen er beliggende, skal den Indberettende Platformsoperatør også indsamle oplysninger om matrikelnummeret m.v.
 Stk. 2. Hvis den Indberettende Platformsoperatør har formidlet mere end 2.000 Relevante Aktiviteter i form af udlejning af en Ejendom for den samme Sælger, som er en Enhed, skal den Indberettende Platformsoperatør med henblik på at afgøre, om en Sælger er omfattet af § 16, nr. 3, indsamle bilag, data eller andre oplysninger, der understøtter, at Ejendommen ejes af den samme ejer.
Timing og gyldighed af due diligence procedurer § 37. Den Indberettende Platformsoperatør skal gennemføre de due diligence procedurer, der er fastsat i §§ 27-36, senest den 31. december i den Indberetningspligtige Periode.
 Stk. 2. Uanset bestemmelsen i stk. 1 skal de due diligence procedurer, der er fastsat i §§ 27-36, for så vidt angår Sælgere, der allerede var registreret på Platformen den 1. januar 2023 eller den dato, hvor en Enhed bliver en Indberettende Platformsoperatør, være gennemført senest den 31. december i den anden Indberetningspligtige Periode for den Indberettende Platformsoperatør.
Stk. 3. Uanset bestemmelsen i stk. 1 kan den Indberettende Platformsoperatør anvende de due diligence procedurer, der er gennemført i forbindelse med tidligere Indberetningspligtige Perioder, forudsat at 1) de oplysninger om Sælger, der kræves i henhold til §§ 28 og 29, enten er blevet indsamlet og kontrolleret eller bekræftet inden for de seneste 36 måneder, og 2) den Indberettende Platformsoperatør ikke har grund til at tro, at de oplysninger, der er indsamlet i henhold til §§ 27-30 og 36, er eller er blevet upålidelige eller ukorrekte.
Gennemførelse af due diligence procedurerne ved brug af tredjepart § 38. Den Indberettende Platformsoperatør kan gøre brug af en tredjepart til at opfylde de forpligtelser vedrørende due diligence, der er fastsat i dette kapitel, men forpligtelserne påhviler dog fortsat den Indberettende Platformsoperatør.
Stk. 2. Hvis en anden Platformsoperatør opfylder den Indberettende Platformsoperatørs forpligtelser vedrørende due diligence, for så vidt angår den samme Platform efter stk. 1, skal Platformsoperatøren gennemføre due diligence procedurerne efter reglerne i dette kapitel.
Forpligtelserne vedrørende due diligence påhviler dog fortsat den Indberettende Platformsoperatør.
Kapitel 3 Indberetning § 39. Dette kapitel finder anvendelse på Indberettende Platformsoperatører omfattet af § 48, 1. pkt., eller vælger at lade sig registrere hos Skatteforvaltningen efter § 48, 2. pkt., og § 50.
Indberetningstidspunkt og -måde § 40. En Indberettende Platformsoperatør omfattet af § 5, nr. 1, skal indberette de oplysninger, der er fastsat i § 46, for så vidt angår den Indberetningspligtige Periode, senest den 31. januar i året efter det kalenderår, hvor en Sælger identificeres som en Sælger, der skal indberettes om, til den kompetente myndighed i den EU-medlemsstat, der er fastlagt i overensstemmelse med § 5, nr. 1.
 Stk. 2. Hvis der til en given Platform er knyttet er mere end én Indberettende Platformsoperatør, er hver af disse Indberettende Platformsoperatører fritaget for at indberette oplysningerne, hvis den Indberettende Platformsoperatør kan dokumentere, at de samme oplysninger er indberettet af en anden Indberettende Platformsoperatør enten i Danmark eller i en anden EU-medlemsstat.
§ 41. Hvis en Indberettende Platformsoperatør omfattet af § 5, nr. 1, opfylder en af de deri anførte betingelser i mere end én EU-medlemsstat, udvælger den Indberettende Platformsoperatør én af disse EU-medlemsstater, i hvilken den Indberettende Platformsoperatør vil opfylde de indberetningsforpligtelser, der er fastsat i dette kapitel.
En sådan Indberettende Platformsoperatør skal indberette de oplysninger, der er omhandlet i § 46, for så vidt angår den Indberetningspligtige Periode til den kompetente myndighed i den valgte EU-medlemsstat, som fastlagt i overensstemmelse med § 48, 2. pkt., senest den 31. januar i året efter det kalenderår, hvor en Sælger identificeres som en Sælger, der skal indberettes om.
 Stk. 2. Hvis der til en given Platform er knyttet er mere end én Indberettende Platformsoperatør, er hver af disse Indberettende Platformsoperatører fritaget for at indberette oplysningerne, hvis den Indberettende Platformsoperatør kan dokumentere, at de samme oplysninger er indberettet af en anden Indberettende Platformsoperatør i en anden EU-medlemsstat.
 § 42. En Indberettende Platformsoperatør omfattet af § 5, nr. 2, som efter § 50 er registret hos Skatteforvaltningen, skal indberette de oplysninger, der er fastsat i § 46 for så vidt angår den Indberetningspligtige Periode til Skatteforvaltningen senest den 31. januar i året efter det kalenderår, hvor en Sælger identificeres som en Sælger, der skal indberettes om.
 § 43. Uanset bestemmelsen i § 42 er en Indberettende Platformsoperatør omfattet af § 5, nr. 2, ikke forpligtet til at indberette oplysninger efter § 46 for så vidt angår Kvalificerede Relevante Aktiviteter, der er omfattet af en Gældende Betinget Aftale Mellem Kompetente Myndigheder, som har fastsat regler om automatisk udveksling af tilsvarende oplysninger med en EU-medlemsstat om Sælgere, der skal indberettes om, og som er hjemmehørende i den pågældende EU-medlemsstat.
 § 44. En Indberettende Platformsoperatør skal meddele oplysningerne efter § 46, stk. 2 og 3, til den Sælger, der skal indberettes om, senest den 31. januar i året efter det kalenderår, hvor en Sælger identificeres som en Sælger, der skal indberettes om.
§ 45. Oplysning om det Vederlag, der er betalt eller krediteret i fiatvaluta, skal indberettes i den valuta, vederlaget er betalt eller krediteret i.
Hvis Vederlaget er betalt eller krediteret i en anden form end fiatvaluta, indberettes vederlaget i danske kroner, omregnet eller værdiansat på en måde, som den Indberettende Platformsoperatør anvender konsekvent.
 Stk. 2. Oplysning om Vederlaget og andre beløb skal indberettes for det kvartal i den Indberetningspligtige Periode, hvor Vederlaget er betalt eller krediteret.
Oplysninger, der skal indberettes § 46. Indberettende Platformsoperatører skal indberette følgende oplysninger:
 1) Navn, registreret kontoradresse, skatteregistreringsnummer og cvr-nummer, SE-nummer eller individuelt identifikationsnummer tildelt i medfør af § 51, stk. 3, for den Indberettende Platformsoperatør samt virksomhedsnavn(e) på den eller de Platforme, med hensyn til hvilke den Indberettende Platformsoperatør indberetter.
 2) For så vidt angår hver enkelt Sælger, der skal indberettes om, og som har udført en Relevant Aktivitet, bortset fra udlejning af fast ejendom:
 a) De oplysninger, der skal indsamles efter §§ 28-30.
 b) Den Finansielle Kontoidentifikator, hvis oplysning herom er tilgængelig for den Indberettende Platformsoperatør, medmindre den kompetente myndighed i den EU-medlemsstat, hvor den Sælger, der skal indberettes om, er hjemmehørende, jf. §§ 34 og 35, har meddelt, at den ikke ønsker oplysninger om den Finansielle Kontoidentifikator.
 c) Hvis forskelligt fra navnet på den Sælger, der skal indberettes om, skal der i tilknytning til den Finansielle Kontoidentifikator indberettes oplysning om navnet på indehaveren af den finansielle konto, hvortil Vederlaget betales eller krediteres, i det omfang den Indberettende Platformsoperatør har kendskab til det, samt alle andre finansielle identifikationsoplysninger, der er til rådighed for den Indberettende Platformsoperatør med hensyn til kontohaveren.
 d) Hver EU-medlemsstat, hvor den Sælger, der skal indberettes om, anses for hjemmehørende efter §§ 34 og 35.
 e) Det samlede Vederlag, der er betalt eller krediteret for hvert kvartal i den Indberetningspligtige Periode, og antallet af Relevante Aktiviteter, for hvilke det er betalt eller krediteret.
 f) Alle gebyrer, provisioner eller skatter, som er indeholdt eller opkrævet af den Indberettende Platformsoperatør i hvert kvartal af den Indberetningspligtige Periode.
 3) For så vidt angår hver Sælger, der skal indberettes om, og som har udført en Relevant Aktivitet, der vedrører udlejning af fast ejendom:
 a) De oplysninger, der skal indsamles efter §§ 28-30.
 b) Den Finansielle Kontoidentifikator, hvis oplysning herom er tilgængelig for den Indberettende Platformsoperatør, medmindre den kompetente myndighed i den EU-medlemsstat, hvor den Sælger, der skal indberettes om, er hjemmehørende, jf.§§ 34 og 35, har meddelt, at den ikke ønsker oplysninger om den Finansielle Kontoidentifikator.
 c) Hvis forskelligt fra navnet på den Sælger, der skal indberettes om, skal der i tilknytning til den Finansielle Kontoidentifikator indberettes oplysning om navnet på indehaveren af den finansielle konto, hvortil Vederlaget betales eller krediteres, i det omfang den Indberettende Platformsoperatør har kendskab til det, samt alle andre finansielle identifikationsoplysninger, der er til rådighed for den Indberettende Platformsoperatør med hensyn til kontohaveren.
 d) Hver EU-medlemsstat, hvor den Sælger, der skal indberettes om, anses for hjemmehørende efter §§ 34 og 35.
 e) Adressen på hver Ejendom, der fastlægges efter procedurerne i § 36, og det respektive matrikelnummer eller tilsvarende i henhold til national ret i den EU-medlemsstat, hvor Ejendommen er beliggende, hvis et sådant findes.
 f) Det samlede Vederlag, der er betalt eller krediteret i hvert kvartal i den Indberetningspligtige Periode, og antallet af Relevante Aktiviteter for hver Ejendom.
 g) Alle gebyrer, provisioner eller skatter, som er indeholdt eller opkrævet af den Indberettende Platformsoperatør i hvert kvartal af den Indberetningspligtige Periode.
 h) Hvis tilgængeligt, antallet af dage, hvor hver Ejendom har været udlejet i den Indberetningspligtige Periode, og typen af hver enkelt Ejendom.
 Stk. 2. Skatteforvaltningen offentliggør en liste over EU-medlemsstater med angivelse af, hvilke EU-medlemsstater der ikke ønsker at modtage oplysninger om den Finansielle Kontoidentifikator, jf. stk. 1, nr. 2, litra b, og nr. 3, litra b.
Kapitel 4 Administrations- og kontrolbestemmelser Regler om håndhævelse af kravene til indsamling og kontrol efter kapitel 2 § 47. Hvis en Sælger ikke afgiver de oplysninger, der kræves efter kapitel 2, efter to påmindelser herom efter den første anmodning fra den Indberettende Platformsoperatør, og der er gået mindst 60 dage, skal den Indberettende Platformsoperatør lukke Sælgerens konto og forhindre Sælgeren i på ny at blive registreret på Platformen eller tilbageholde betaling af Vederlaget til Sælgeren, så længe Sælgeren ikke giver de ønskede oplysninger.
Administrativ procedure for valg af én enkelt EU-medlemsstat, hvortil der skal indberettes § 48. Hvis en Indberettende Platformsoperatør omfattet af § 5, nr. 1, opfylder betingelserne i denne bestemmelse i Danmark, skal den Indberettende Platformsoperatør indberette oplysninger til Skatteforvaltningen.
Opfylder en Indberettende Platformsoperatør tillige betingelserne i § 5, nr. 1, i en eller flere andre EU-medlemsstater ud over Danmark, skal den pågældende vælge Danmark eller én af de andre EU-medlemsstater, som den EU-medlemsstat, hvor den pågældende vil indberette.
Hvis Danmark vælges, gælder reglerne i kapitel 2 og 3. Den Indberettende Platformsoperatør underretter de kompetente myndigheder i de relevante EU-medlemsstater om sit valg.
Registrering § 49. Indberettende Platformsoperatører, der efter § 48 skal indberette oplysninger til Skatteforvaltningen, skal senest 8 dage efter indtræden i status som Indberettende Platformsoperatør foretage anmeldelse herom til Skatteforvaltningen.
 Stk. 2. Anmeldelsen kan enten foretages på en særlig blanket, der kan rekvireres hos Skatteforvaltningen, eller elektronisk efter Skatteforvaltningens nærmere anvisning.
Stk. 3. Tvivl om, hvorvidt en virksomhed er en Indberettende Platformsoperatør, fritager ikke for anmeldelse.
Anmeldelsen skal i disse tilfælde vedlægges en redegørelse for den anmeldelsespligtiges virksomhed, hvorefter Skatteforvaltningen træffer afgørelse om registrering.
 Stk. 4. Ved anmeldelsen skal den Indberettende Platformsoperatør give oplysning om følgende:
 1) Navn, adresse og hjemstedskommune.
 2) Cvr-nummer eller, hvis et sådant ikke er tildelt, registreringsnummer i Skatteforvaltningens Erhvervssystem (SE-nummer).
 3) Dato for indtræden i status som Indberettende Platformsoperatør.
 4) Karakteren af indberetningspligten.
 Stk. 5. Er den Indberettende Platformsoperatør hverken registreret med cvr-nummer eller SE-nummer, foretages en registrering i et af disse registre.
 Stk. 6. Efter registreringen sender Skatteforvaltningen et registreringsbevis indeholdende de registrerede oplysninger til den Indberettende Platformsoperatør.
Stk. 7. Indtræder der efter registreringen ændring i de meddelte oplysninger, herunder ophør af status som Indberettende Platformsoperatør, eller konstateres der fejl i de registrerede oplysninger, skal den Indberettende Platformsoperatør give Skatteforvaltningen skriftlig meddelelse herom inden 8 dage efter, at ændringen er sket, eller fejlen konstateret.
Skatteforvaltningen fremsender herefter et nyt registreringsbevis, og ved ophør af indberetningspligt gives der meddelelse om, at ophøret er registreret.
 Stk. 8. Ændring af registrering efter stk. 7 kan undlades ved midlertidigt ophør af indberetningspligten, mod at den Indberettende Platformsoperatør for de pågældende perioder indberetter til Skatteforvaltningen om, at der ikke er oplysninger at indberette.
Administrativ procedure for én enkelt registrering af en Indberettende Platformsoperatør uden for EU § 50. En Indberettende Platformsoperatør omfattet af § 5, nr. 2, skal lade sig registrere hos den kompetente myndighed i én EU-medlemsstat, når Platformsoperatøren påbegynder virksomhed som Platformsoperatør.
 § 51. Hvis en Indberettende Platformsoperatør omfattet af § 50 vælger at lade sig registrere i Danmark, skal følgende oplysninger meddeles til Skatteforvaltningen:
 1) Navn.
 2) Adresse.
 3) Elektroniske adresser, herunder websteder.
 4) Ethvert skatteregistreringsnummer udstedt til den Indberettende Platformsoperatør, herunder udstedelseslandet eller udstedelseslandene.
 5) En erklæring med oplysninger om momsregistrering af den Indberettende Platformoperatør inden for EU i medfør af afsnit XII, kapitel 6, afdeling 2 og 3, i Rådets direktiv 2006/112/EF om det fælles merværdiafgiftssystem.
 6) De EU-medlemsstater, hvor de Sælgere, der skal indberettes om, er hjemmehørende, jf. §§ 34 og 35.
 Stk. 2. Hvis en Indberettende Platformsoperatør omfattet af § 50 vælger at lade sig registrere i Danmark, skal den Indberettende Platformsoperatør underrette Skatteforvaltningen om enhver ændring af de oplysninger, der er givet efter stk. 1, inden 8 dage efter, at ændringen er sket.
 Stk. 3. Ved registreringen tildeler Skatteforvaltningen den Indberettende Platformsoperatør et individuelt identifikationsnummer og meddeler dette elektronisk til de kompetente myndigheder i alle de øvrige EU-medlemsstater.
 Stk. 4. Skatteforvaltningen kan afmelde en Indberettende Platformsoperatør i følgende tilfælde:
 1) Platformsoperatøren underretter Skatteforvaltningen om, at den ikke længere udfører aktiviteter som Platformsoperatør.
 2) Hvis der i mangel af en underretning efter nr. 1 er grund til at antage, at en Platformsoperatørs aktivitet er ophørt.
 3) Platformsoperatøren opfylder ikke længere betingelserne i § 5, nr. 2.
 4) Skatteforvaltningen har tilbagekaldt registreringen hos sin kompetente myndighed efter § 53, stk. 1.
 Stk. 5. Registrering efter stk. 1 og afmeldelse fra registrering efter stk. 4 sker tillige i et centralt register etableret af Kommissionen.
 § 52. Hver EU-medlemsstat underretter straks Kommissionen om enhver Platformsoperatør omfattet af § 5, nr. 2, som påbegynder virksomhed som Platformoperatør, men undlader at lade sig registrere efter §§ 50 og 51.
§ 53. Hvis en Indberettende Platformsoperatør, som er registreret hos Skatteforvaltningen efter § 51, stk. 1, ikke opfylder sin indberetningspligt, jf. § 42, efter to påmindelser, tilbagekalder Skatteforvaltningen den Indberettende Platformsoperatørs registrering.
Registreringen tilbagekaldes senest 90 dage og tidligst 30 dage efter den anden påmindelse.
 Stk. 2. Hvis en Indberettende Platformsoperatør har fået tilbagekaldt sin registrering efter stk. 1 eller tilsvarende regler i en anden EU-medlemsstat, og den pågældende anmoder om genregistrering, kan der som betingelse for den Indberettende Platformsoperatørs genregistrering stilles krav om, at den Indberettende Platformsoperatør på tro og lov erklærer sig villig til at opfylde sin indberetningspligt, herunder foretage eventuelle udestående indberetninger.
Meddelelse om Undtagne Platformsoperatører § 54. Hvis en Platformsoperatør over for Skatteforvaltningen har godtgjort at være en Undtaget Platformsoperatør, jf. § 4, underretter Skatteforvaltningen de kompetente myndigheder i alle andre EU-medlemsstater herom.
Skatteforvaltningen underretter ligeledes om eventuelle efterfølgende ændringer.
Kapitel 5 Tvangsbøder § 55. Hvis anmeldelse til registrering efter § 49 ikke foretages rettidigt, kan Skatteforvaltningen give pålæg om anmeldelse til registrering inden en fastsat frist og om betaling af daglige tvangsbøder, der skal betales fra overskridelsen af fristen, og indtil pålægget efterkommes.
Kapitel 6 Straffebestemmelser § 56. Med bøde straffes den Indberettende Platformsoperatør, der forsætligt eller groft uagtsomt ikke rettidigt gennemfører due diligence procedurerne efter §§ 27-37, undlader rettidigt at anmelde sig til registrering efter § 49 eller undlader rettidigt at opfylde sin indberetningspligt efter §§ 40-42, 44-45 eller § 46, stk. 1, eller afgiver urigtige, vildledende eller ufuldstændige oplysninger, medmindre højere straf er forskyldt efter skatteindberetningslovens § 58.
 Stk. 2. Med bøde straffes den Platformsoperatør omfattet af § 5, nr. 2, der formidler udførelsen af en Relevant Aktivitet for Sælgere, der skal indberettes om, som anses som hjemmehørende i Danmark efter § 34, eller formidler en Relevant Aktivitet, der vedrører udlejning af fast ejendom beliggende i Danmark, uden rettidigt at have anmeldt sig til registrering efter § 50.
 Stk. 3. Med bøde straffes den Sælger, der forsætligt eller groft uagtsomt afgiver urigtige, vildledende eller ufuldstændige oplysninger til en Indberettende Platformsoperatør i forbindelse med dennes indsamling af oplysninger efter §§ 28, 29, 33 og 36, medmindre højere straf er forskyldt efter lovgivningen.
 § 57. Reglerne i skatteindberetningslovens §§ 60-63 gælder også for overtrædelser af bekendtgørelsen.
Kapitel 7 Ikrafttræden m.v.
 § 58. Bekendtgørelsen træder i kraft den 1. januar 2023.
 Stk. 2. Bekendtgørelse nr. 975 af 22. juni 2022 om platformoperatørers indberetningspligt vedrørende sælgere og udlejere ophæves.
 Stk. 3. Bekendtgørelsen har virkning for indberetning vedrørende kalenderåret 2023 og senere kalenderår.
Skatteministeriet, den 6. september 2022 Jeppe Bruus / Per Hvas 1) Bekendtgørelsen indeholder bestemmelser, der gennemfører dele af Rådets direktiv 2021/514 af 22. marts 2021 om ændring af direktiv 2011/16/EU om administrativt samarbejde på beskatningsområdet, EU-Tidende 2021, L 104, side 1.
