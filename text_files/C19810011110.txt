(Til kommissarierne ved statens  

 ekspropriationer og anlægsmyndigheder) Ved lov nr. 244 af 27. maj 1981 om ændring af lov om fremgangsmåden ved  

 ekspropriation vedrørende fast ejendom er der indført nye regler med henblik  

 på at begrænse de ulemper, der påføres landbrugsejendomme i  

 ekspropriationstilfælde, og med henblik på at øge mulighederne for at  

 gennemføre en hensigtsmæssig jordfordeling i forbindelse med  

 ekspropriationer.
I.
I forbindelse med behandlingen af lovforslaget har der været rejst  

 spørgsmål om rækkevidden af bestemmelsen i lovens § 15, stk. 5, litra a,  

 hvorefter der af ekspropriationskommissionen kan træffes bestemmelse om, at  

 afskårne arealer af en ejendom skal eksproprieres, herunder særlig med  

 henblik på spørgsmålet om forholdet til grundlovens § 73.
 Med henblik på at sikre, at den nye lovbestemmelse ikke anvendes i videre  

 omfang end tilsigtet, herunder at der ikke foretages ekspropriation, der går  

 videre, end de begrænsninger, der følger af grundlovens § 73, skal  

 ministeriet for offentlige arbejder efter forhandling med justitsministeriet  

 herved gøres opmærksom på følgende:
 Bestemmelsen i grundlovens § 73, stk. 1, 2. punktum, om at »Ingen kan  

 tilpligtes at afstå sin ejendom uden hvor almenvellet kræver det«  

 indebærer dels, at der ikke kan foretages ekspropriation til varetagelse af  

 private særinteresser, dels at det konkrete ekspropriationsindgreb ikke må gå  

 videre en påkrævet til opnåelse af ekspropriationsformålet.
 Det er for en principiel statsretlig vurdering uden selvstændig retlig  

 betydning, om denne afgrænsning udtrykkelig er medtaget i den lov, der  

 hjemler ekspropriation, og uanset ordlyden af bestemmelsen i  

 ekspropriationsprocedurelovens § 15, stk. 5, litra a, vil der således ikke  

 kunne foretages ekspropriation af afskårne arealer udover de grænser,  

 grundloven afstikker, altså i det foreliggende tilfælde ikke i videre omfang,  

 end det er nødvendigt for at »opnå en hensigtsmæssig jordfordeling  

 mellem berørte landbrugsejendomme i landzone til nedbringelse af de ulemper,  

 som ekspropriationsanlægget medfører«, jfr. lovens § 13, stk. 2,  

 sammenholdt med § 15, stk. 5, 1. punktum.
Bestemmelsen i § 15, stk. 5, litra a, om ekspropriation af afskårne  

 arealer må følgelig administreres med dette udgangspunkt.
En  

 ekspropriationskommission må derfor i hvert enkelt tilfælde, i hvilket en  

 anvendelse af bestemmelsen kommer på tale, foretage en nøje afvejning af på  

 den ene side hensynet til nedbringelse af de ved ekspropriationsanlægget  

 opståede ulemper og på den anden side hensynet til at undgå større indgreb i  

 den private ejendomsret, end det angivne formål nødvendiggør.
 Det vil for reglens anvendelse være af væsentlig betydning, om der i  

 større eller mindre omfang måtte kunne tillægges den ejendom, hvorfra det  

 afskårne areal eksproprieres, erstatningsareal.
 En ekspropriationskommission må ved udøvelsen af denne afvejningsopgave i  

 det hele også hense til de begrænsninger for adgangen til at ekspropriere i  

 jordfordelingsøjemed, som den ændrede lov fastsætter i § 15, stk. 6 og 7,  

 udenfor området af afskårne arealer.
 Det skal endelig tilføjes, at da bestemmelserne i lovens § 16, stk. 2 og  

 stk. 3, er opretholdt uændrede, vil en anvendelse af § 15, stk. 5, litra a,  

 kun blive aktuel i situationer, i hvilke § 16, stk. 2 og stk. 3, ikke gælder.  

 Noget andet er, at der i praksis antageligt vil foreligge situationer, der  

 ligger tæt ved at være omfattet af bestemmelserne i § 16, stk. 2 og stk. 3,  

 og hvor en anvendelse af § 15, stk. 5, litra a, derfor vil forekomme  

 velbegrundet.
II.
For så vidt angår spørgsmålet om gennemførelse af jordfordeling med  

 hensyn til landbrugsejendomme, som har arealer beliggende både i by- og  

 landzone, henledes opmærksomheden på, at det i § 15, stk. 5, er bestemt, at  

 reglerne har sigte på at opnå en hensigtsmæssig jordfordeling mellem berørte  

 landbrugsejendomme »i landzone«.
Dette indebærer, at hele den  

 ejendom, der kan inddrages i en jordfordeling med hjemmel i lovens  

 bestemmelser, skal ligge i landzone, og loven gælder altså ikke, hvis en del  

 af en landbrugsejendom er beliggende i byzone.
Dette forhold udelukker imidlertid ikke muligheden af, at  

 jordfordelingssekretariatet i påkommende tilfælde i forbindelse med  

 ekspropriationsanlægget søger gennemført en hensigtsmæssig jordfordeling også  

 omfattende landbrugsejendomme, der har en del af deres jordtilliggender  

 beliggende i byzone.
Grundlaget for disse ejendommes deltagelse i  

 jordfordelingen må imidlertid være en frivillig aftale som hidtil.
 Ministeriet for offentlige arbejder, den  

 3. juli 1981.
