Fremsat den 31. marts 2009 af Bertel Haarder Forslag til Lov om ændring af lov om erhvervsrettet grunduddannelse og videregående uddannelse (videreuddannelsessystemet) for voksne (Certificering af uddannelseselementer som led i en offentlig lederuddannelse på diplomniveau og etablering af et certificeringsråd) § 1 I lov om erhvervsrettet grunduddannelse og videregående uddannelse (videreuddannelsessystemet) for voksne, jf. lovbekendtgørelse nr. 1051 af 29. august 2007, som ændret ved § 40 i lov nr. 207 af 31. marts 2008, foretages følgende ændring:
 1. Efter § 20 indsættes:
»§ 20 a.
Undervisningsministeren kan for en eller flere diplomuddannelser i ledelse fastsætte regler om, at uddannelseselementer, der er gennemført som led i en offentlig lederuddannelse på diplomniveau og certificeret, jf. stk. 2 og 3, erstatter moduler af diplomuddannelsen.
Stk. 2. Undervisningsministeren nedsætter et uafhængigt råd til at forestå certificering af uddannelseselementer som led i en offentlig lederuddannelse på diplomniveau.
Rådet træffer efter indstilling fra et fagligt ekspertudvalg afgørelse om certificering af et uddannelseselement.
Rådets afgørelser kan ikke indbringes for anden administrativ myndighed.
Stk. 3. Undervisningsministeren kan efter forhandling med finansministeren fastsætte regler om certificering, rådet og de faglige ekspertudvalg, herunder om sammensætning af rådet og de faglige ekspertudvalg, sekretariatsbetjening af rådet, rådets behandling af ansøgninger om certificering, kriterier for certificering og gebyr for behandling af ansøgning om certificering.« § 2 Loven træder i kraft den 15. juni 2009.
Bemærkninger til lovforslaget Almindelige bemærkninger 1. Lovforslagets baggrund og indhold Regeringen (Venstre, Det Konservative Folkeparti), KL og Danske Regioner har med trepartsaftalen af 1. juli 2007 tilkendegivet, at der, ud over den eksisterende diplomuddannelse i ledelse, skal etableres et nyt højt kvalificeret udbud af lederuddannelser på diplomniveau, som giver den enkelte offentlige leder en fleksibel, generel ledelsesfaglig og praksisnær lederuddannelse.
På denne baggrund blev der nedsat en styregruppe bestående af Finansministeriet, KL og Danske Regioner, der har udarbejdet en model for tilrettelæggelsen af en efteruddannelse i ledelse for ledere inden for den offentlige sektor.
Modellen indeholder følgende:
1) Justering af den eksisterende diplomuddannelse i ledelse, således at a) omfanget af modulerne mindskes fra 9 til 5 ECTS-points, b) lederuddannelse, der er certificeret efter de offentlige arbejdsgiveres kravspecifikation for offentlig lederuddannelse, i fuldt omfang kan meriteres ind i diplomuddannelsen i ledelse i forholdet 1:1, c) der kan udvikles moduler med særlig fokus på ledelse i den offentlige sektor, og d) den igangværende udvikling, hvor professionshøjskoler indgår i partnerskaber med private udbydere eller aftagere af uddannelsen, styrkes.
 2) Etablering af en uafhængig certificeringsordning, således at private og offentlige udbydere får mulighed for at udbyde lederuddannelsesmoduler på diplomniveau, der er meritgivende i forhold til diplomuddannelsen i ledelse, der udbydes af professionshøjskolerne.
 Lovforslaget indebærer på den baggrund, at de uddannelsesmoduler, som foregår hos private og offentlige udbydere, vil være meritgivende i forhold til diplomuddannelsen i ledelse, hvis uddannelseselementerne er certificeret efter en af undervisningsministeren fastsat certificeringsordning.
Diplomuddannelsen i ledelse udbydes i dag af mindst én udbyder i alle regioner.
Uddannelsen er på 60 ECTS-points svarende til et års uddannelse på fuld tid.
Uddannelsen omfatter tre obligatoriske moduler, to valgfrie moduler og et afgangsprojekt.
Afgangsprojektet er på 15 ECTS-points, mens modulerne er på hver 9 ECTS-points.
De tre obligatoriske moduler har et generelt sigte, mens de valgfrie moduler og afgangsprojektet giver mulighed for at specialisere sig i forhold til en bestemt funktion, profession eller branche.
Blandt de valgfrie moduler findes et modul i ledelse af offentlige institutioner.
I overensstemmelse med styregruppens indstilling agtes diplomuddannelsen i ledelse ændret, så modulernes omfang nedsættes fra 9 til 5 ECTS-points.
Det vil gøre det nemmere for den enkelte leder at sammensætte et uddannelsesforløb i offentlig ledelse på diplomniveau, der er mere målrettet individuelle ønsker, herunder om målretning mod den offentlige sektor, som umiddelbart kan give merit i forhold til diplomuddannelsen. Ændringen af diplomuddannelsen gennemføres administrativt inden for de gældende lovmæssige rammer.
2. Certificering Det foreslås, at undervisningsministeren bemyndiges til at nedsætte et uafhængigt råd, der træffer afgørelse om certificering af uddannelseselementer som led i en offentlig lederuddannelse, der skal give merit for moduler af diplomuddannelsen.
Offentlige og private udbydere kan ansøge om certificering.
Det foreslås, at rådets afgørelse træffes efter indstilling fra et fagligt ekspertudvalg.
 Det foreslås, at undervisningsministeren efter forhandling med finansministeren fastsætter nærmere regler om rådet og de faglige ekspertudvalg.
Der agtes fastsat regler om sammensætning af det uafhængige råd, der træffer afgørelse om certificering af uddannelseselementer inden for offentlig ledelse.
Rådet sammensættes af fem personer.
Formanden, der skal være ekspert i offentlig forvaltning, udpeges af finansministeren efter samråd med KL og Danske Regioner.
Tre af medlemmerne udpeges af finansministeren, KL og Danske Regioner i forening, og ét medlem udpeges af Professionshøjskolernes Rektorkollegium.
Der agtes fastsat regler om rådets sagsbehandling af ansøgninger om certificering, herunder om at afgørelsen sker træffes på baggrund af en indstilling fra et fagligt ekspertudvalg.
Afgørelse om certificering træffes ud fra kriterier fastsat af undervisningsministeren efter indstilling fra finansministeren, Professionshøjskolernes Rektorkollegium, KL og Danske Regioner i fællesskab.
Kriterierne skal sikre, at udbudte moduler er på diplomniveau, herunder at læringsudbytte i de enkelte moduler lever op til den gældende danske kvalifikationsramme.
Der agtes fastsat regler om certificeringen, hvortil der vil blive stillet krav vedrørende  adgangskrav,  modulets faglige indhold,  modulets tilrettelæggelse,  bedømmelse og eksamen,  udbyders eller undervisers faglige ressourcer,  udbyders faciliteter og  udbyders kvalitetssikringssystem m.v.
Der agtes fastsat regler om, at rådet træffer afgørelse om selve certificeringen ved enstemmighed.
Enstemmigheden, der er ønsket af parterne bag trepartsaftalen, giver den størst mulige sikkerhed for, at et certificeret uddannelseselement af en offentlig lederuddannelse på diplomniveau giver korrekt merit i forhold til den akkrediterede diplomuddannelse.
Rådets øvrige beslutninger og afgørelser træffes ved almindelig stemmeflerhed.
 Rådets afgørelser kan ikke indbringes for anden administrativ myndighed.
 Den omstændighed, at afgørelsen er endelig, bevirker bl.a., at den ikke er omfattet af Akkrediteringsrådets kompetenceområde, herunder bestemmelsen i § 15 g, stk. 4, i lov om erhvervsrettet grunduddannelse og videregående uddannelse (videreuddannelsessystemet) for voksne (§ 40 i lov nr. 207 af 31. marts 2007 om erhvervsakademiuddannelser og professionsbacheloruddannelser) om, at Akkrediteringsrådet af egen drift eller efter undervisningsministerens beslutning kan undersøge, om en institutions udbud af en uddannelse fortsat opfylder kriterierne for akkrediteringen, og om at rådet kan træffe beslutning om bortfald af akkreditering eller evt. meddelelse af frist for opfyldelse af kriterierne.
Der agtes endvidere fastsat regler om nedsættelse af faglige ekspertudvalg.
De faglige eksperter, der skal indgå i udvalgene, udpeges af finansministeren, undervisningsministeren, Professionshøjskolernes Rektorkollegium, KL og Danske Regioner i fællesskab.
Det vil herefter være sekretariatets opgave at sammensætte de enkelte udvalg ud fra de udpegede faglige eksperter.
Medlemmerne af et fagligt ekspertudvalg skal besidde viden om offentlig ledelse, uddannelsesplanlægning og uddannelse på diplomniveau på højt fagligt niveau.
Der agtes fastsat regler om, at de faglige udvalg afgiver indstilling til rådet om certificering, herunder om, at udvalget på grundlag af en ansøgning foretager en faglig vurdering, der sendes i høring hos ansøgeren, forinden udvalget afgiver indstilling til rådet.
Rådet foretager ikke en faglig vurdering af indstillingen, men kan alene godkende denne eller afslå/tilbagevise den, hvis det finder, at der er åbenbare fejl i sagsbehandlingen.
Rådet kan endvidere afvise at behandle en ansøgning, det finder utilstrækkeligt belyst.
Der agtes fastsat regler om, at en certificering gælder for fire år.
Der agtes fastsat regler om, at rådet fører tilsyn med certificerede uddannelseselementer, og at rådet, hvis det finder, at betingelserne for certificeringen ikke længere er opfyldt, kan tilbagekalde certificeringen eller meddele en frist for opfyldelsen.
Beslutning om tilbagekaldelse af en godkendelse træffes ved almindelig stemmeflerhed.
 Der agtes fastsat regler om, at udbydere af certificerede uddannelseselementer skal underrette rådet, hvis udbuddet ikke længere opfylder kriterierne for certificering.
 Det er hensigten, at Undervisningsministeriet stiller sekretariatsbistand til rådighed for de faglige ekspertudvalg og det uafhængige råd.
Der agtes fastsat regler om fastsættelse og opkrævning af gebyr for behandlingen af ansøgninger om certificering.
Gebyrets størrelse vil modsvare udgifterne i form af vederlag til de faglige ekspertudvalg.
3. Merit En studerende, der har gennemført et eller flere uddannelseselementer, der er certificeret af rådet, jf. afsnit 2, har umiddelbart ret til at få merit for uddannelseselementerne i forhold til moduler af diplomuddannelsen.
Den studerende har således krav på at kunne fortsætte sin uddannelse på diplomuddannelsen i ledelse uden at skulle gennemføre de pågældende uddannelsesmoduler igen.
En studerende, der har opnået merit for den fulde uddannelse, har ret til at blive optaget på diplomuddannelsen med henblik på at få udstedt eksamensbevis for den fulde uddannelse.
 Certificerede uddannelseselementer giver ikke ret til statens voksenuddannelsesstøtte (SVU), da certificerede uddannelseselementer ikke udbydes som åben uddannelse og ikke er omfattet af en uddannelsesbekendtgørelse, jf. lov om statens voksenuddannelsesstøtte (SVU) § 8, stk. 1, nr. 1.
4. Økonomiske og administrative konsekvenser for stat, kommuner og regioner I forbindelse med etablering af en certificeringsordning, der skal sikre, at private og offentlige udbydere får mulighed for at udbyde uddannelseselementer som led i en offentlig lederuddannelse på diplomniveau, oprettes et uafhængigt råd, som består af i alt fem medlemmer.
Der afsættes 150.000 kr. årligt til honorering af formanden for rådet.
Grundlaget for certificering sker på baggrund en række fastsatte kriterier.
Der afsættes 500.000 kr. i 2009 til brug for ekstern konsulentbistand i forbindelse med udviklingen af kriterierne.
Endvidere nedsættes faglige ekspertudvalg, der foretager vurderingen af, om ansøgningerne lever op til kriterierne for certificeringen.
Der agtes i den forbindelse fastsat regler om opkrævning af gebyr for behandling af ansøgninger om certificering.
Gebyrets størrelse vil modsvare udgifter i form af vederlag til de faglige ekspertudvalg.
Rådet og de faglige ekspertudvalg sekretariatsbetjenes af et sekretariat i Undervisningsministeriet.
Sekretariatet skal som led i sekretariatsbetjeningen modtage ansøgninger, udarbejde certificeringsrapport og indstillinger om certificering, sammensætte faglige ekspertudvalg og informere og vejlede om kriterier og proces for certificering.
Det afsættes 830.000 kr. årligt til bemanding af sekretariatet, svarende til en person i lønramme 36 og et halvt H/K årsværk.
 Hertil kommer årlige udgifter på 600.000 kr. til øvrig drift, herunder it-understøtning, løbende drift, rejseaktiviteter og generel overhead m.v.
De samlede merudgifter pr. år for staten fremgår af tabellen nedenfor De samlede merudgifter udgør 1.440.000 kr. i 2009 og 1.580.000 kr. årligt i 2010 og frem.
Merudgifterne i 2009 til udarbejdelse af kriterier finansieres ved overførslen af midler fra § 7. Finansministeriet til § 20. Undervisningsministeriet.
Merudgiften fra 2009 og frem til lønsum og øvrig drift finansieres ved overførsel fra § 35.11.07. Pulje til bedre kvalitet i den offentlige sektor til § 20. Undervisningsministeriet.
5. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
6. Miljømæssige konsekvenser Lovforslaget har ingen miljømæssige konsekvenser.
7. Administrative konsekvenser for borgerne Lovforslaget har ingen administrative konsekvenser for borgerne.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget sendes samtidig med fremsættelsen for Folketinget i høring hos følgende myndigheder og organisationer:
 ACE Denmark  Akkrediteringsinstitutionen, Akademikernes Centralorganisation, Danske Erhvervsskoler, Danske Regioner, De Samvirkende Invalideorganisationer, Det Centrale Handicapråd, Funktionærernes og Tjenestemændenes Fællesråd, Landsorganisationen i Danmark (LO), KL, Professionshøjskolernes Rektorkollegium, Rigsrevisionen, Rådet for Erhvervsakademiuddannelser og Professionsbacheloruddannelser.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 20 a) Efter den gældende bestemmelse i § 20 kan en uddannelsesinstitution godkende, at allerede gennemførte uddannelseselementer kan erstatte dele af et reguleret forløb.
Det foreslås med bestemmelsen i stk. 1, at undervisningsministeren bemyndiges til at fastsætte regler om, at uddannelseselementer, der er gennemført som led i en offentlig lederuddannelse på diplomniveau, erstatter moduler af en diplomuddannelse i ledelse.
Bestemmelsen indebærer, at studerende, der gennemfører eller har gennemført uddannelseselementer som led i en offentlig lederuddannelse på diplomniveau, har krav på merit i forhold til diplomuddannelsen i ledelse.
 Det er en forudsætning, at et uafhængigt råd nedsat af undervisningsministeren har certificeret de pågældende uddannelseselementer.
Det foreslås i stk. 2, at undervisningsministeren nedsætter et uafhængigt råd, der træffer afgørelse om certificering af uddannelseselementer som led i en offentlig lederuddannelse på diplomniveau, der skal give merit for tilsvarende moduler af en diplomuddannelse i ledelse.
Offentlige og private udbydere kan ansøge om certificering.
Det foreslås, at rådets afgørelse træffes efter indstilling fra et fagligt ekspertudvalg, og at rådets afgørelser ikke kan indbringes for anden administrativ myndighed.
 Det foreslås, at undervisningsministeren efter forhandling med finansministeren fastsætter nærmere regler om certificering, rådet og de faglige ekspertudvalg, herunder om sammensætning af rådet og de faglige ekspertudvalg, sekretariatsbetjening af rådet, rådets behandling af ansøgninger om certificering, kriterier for certificering og gebyr for behandling af ansøgning om certificering.
 Der henvises i øvrigt til afsnit 2 og 3 i de almindelige bemærkninger.
Til § 2 Det foreslås, at loven træder i kraft den 15. juni 2009.
