Kapitel 1   Anvendelsesområde Kapitel 2   Adgang til den kompetencegivende kloakmestereksamen Kapitel 3   Eksamensformer Kapitel 4   Eksamensafholdelse Kapitel 5   Bedømmerne (censor og eksaminator) Kapitel 6   Bedømmelse Kapitel 7   Beviser Kapitel 8   Fejl og mangler ved eksamenen samt klager over bedømmelsen af eksamenen Kapitel 9   Deltagergebyr Kapitel 10   Ikrafttræden Bekendtgørelse om den kompetencegivende kloakmestereksamen I medfør af § 7, stk. 7, nr. 4, og § 24, stk. 3, i lov om gasinstallationer og installationer i forbindelse med vand- og afløbsledninger, jf. lovbekendtgørelse nr. 988 af 8. december 2003, som ændret ved lov nr. 1601 af 20. december 2006, fastsættes efter bemyndigelse:
Kapitel 1 Anvendelsesområde § 1. Sikkerhedsstyrelsen varetager afholdelse af den kompetencegivende kloakmestereksamen.
Beståelse af eksamen er en forudsætning for, at en person kan tilknyttes en autoriseret kloakmestervirksomhed som teknisk ansvarlig.
 § 2. Den praktiske administration af afholdelsen af den kompetencegivende kloakmestereksamen udføres af Byggeriets Uddannelser efter retningslinier fastsat af Sikkerhedsstyrelsen.
 Stk. 2. Sikkerhedsstyrelsen overvåger og fører kontrol med kloakmestereksamens afholdelse og med kvaliteten heraf.
§ 3. Sikkerhedsstyrelsen og Byggeriets Uddannelser opretter et eksamensudvalg for den kompetencegivende kloakmesterprøve.
Udvalget mødes efter behov, dog mindst en gang årligt.
 Stk. 2. Eksamensudvalgets arbejdsopgaver er bl.a. at indstille undervisningssteder til godkendelse hos Sikkerhedsstyrelsen, at opstille og revidere adgangskrav og mål for eksamen, at godkende eksamensopgaver efter indstilling fra Byggeriets Uddannelser og at udpege censorer til eksamen.
 Stk. 3. Eksamensudvalget består af en repræsentant fra Sikkerhedsstyrelsen, Dansk Byggeri, 3F, en tilforordnet kloakspecialist udpeget af Sikkerhedsstyrelsen og af en repræsentant for uddannelsessteder godkendt til afholdelse af kloakmesterprøven.
 Stk. 4. Byggeriets Uddannelser varetager sekretariatsfunktionen for udvalget.
 § 4. Sikkerhedsstyrelsen foretager en generel godkendelse af uddannelsessteder til at forestå afholdelse af prøven efter indstilling fra eksamensudvalget.
 Stk. 2. Ved godkendelse af uddannelsessteder efter stk. 1 lægges der vægt på, om uddannelsesstedet råder over de ressourcer og kompetencer, der er en forudsætning for at sikre en korrekt gennemførelse af eksamen, og om uddannelsesstedets generelle kompetence og geografiske placering kan styrke kvaliteten og kvalitetssikre eksamen.
 Stk. 3. Ansøgning om generel godkendelse indsendes til Sikkerhedsstyrelsen.
Kapitel 2 Adgang til den kompetencegivende kloakmestereksamen § 5. Adgang til kloakmestereksamen gives af de godkendte uddannelsessteder til personer, der dokumenterer, at de inden for de sidste 3 kalenderår har gennemført AMU-systemets eller andre tilsvarende praktiske og teoretiske kloakuddannelser, som sikrer, at deltagerne kan virke som teknisk ansvarlig for en kloakmestervirksomhed efter de gældende regler.
 Stk. 2. Tvivlsspørgsmål om tilstrækkelig dokumentation for at opnå adgang til kloakmestereksamen fremsendes til Byggeriets Uddannelser, som behandler ansøgningen og fremlægger en indstilling til afgørelse i eksamensudvalget.
§ 6. Uddannelsesstedet kan for hver enkelt eksamen fastsætte en frist for, hvornår indstilling til og afmelding fra eksamen skal finde sted.
Hvis en frist for afmelding ikke er fastsat, kan afmelding finde sted indtil eksamen begynder.
 Stk. 2. Foreligger rettidig afmelding ikke, betragtes eksamen med hensyn til antallet af eksamensforsøg som påbegyndt, jf. § 10, stk. 3. Dette gælder dog ikke, hvis den studerende bliver forhindret i at deltage på grund af sygdom eller andre særlige omstændigheder, der efter uddannelsesstedets konkrete vurdering karakteriseres som acceptabelt forfald.
 Stk. 3. Uddannelsesstedets afgørelse af, hvorvidt der foreligger acceptabelt forfald, jf. stk. 2, kan indbringes for eksamensudvalget.
Kapitel 3 Eksamensformer § 7. Den kompetencegivende kloakmestereksamen omfatter en skriftlig og en praktisk eksamen.
 Stk. 2. Den skriftlige eksamen har en varighed på 7 timer og omfatter individuelle opgaver om projektering og myndighedsbehandling af afløbsinstallationer samt om funktion som teknisk ansvarlig i en kloakmester virksomhed.
 Stk. 3. Den praktiske eksamen har en varighed på 7,5 timer med individuelle opgaver, som omfatter etablering, reparation, udvidelse og nedlæggelse af afløbsanlæg, herunder lægning af rør og sætning af brønde og etablering af samlinger og overgange mv. med godkendte materialer i henhold til gældende regler.
 Stk. 4. Personer, der kan dokumentere at have bestået eksamen som anlægsstruktør inden for de sidste 3 kalenderår, kan fritages for den praktiske kloakmestereksamen.
Kapitel 4 Eksamensafholdelse § 8. Tidspunkt for afholdelse af de årlige praktiske kloakmestereksamener meddeles af uddannelsesstederne til Byggeriets Uddannelser.
 § 9. Tidspunkt for afholdelse af den skriftlige kloakmestereksamen fastsættes af Byggeriets Uddannelser, der ligeledes sikrer udarbejdelse af eksamensopgaverne efter eksamensudvalgets retningslinier.
 Stk. 2. Uddannelsesstedet meddeler hvert år Byggeriets Uddannelse, hvor mange der indstilles til den teoretiske eksamen.
§ 10. Eksaminander kan indstille sig til henholdsvis den skriftlige og den praktiske eksamen hver for sig.
For at bestå den samlede kompetencegivende kloakmestereksamen, skal den skriftlige og praktiske eksamen bestås inden for 3 på hinanden følgende kalenderår.
Stk. 2. Er en eksamen ikke bestået, kan eksaminanden på ny indstille sig til at deltage i samme eksamen.
Ingen kan dog få adgang til den kompetencegivende kloakmestereksamen mere end 3 gange uden eksamensudvalgets samtykke.
 Stk. 3. En eksamensadgang er brugt, når eksamen er begyndt.
 § 11. En eksaminand, der har været forhindret i at gennemføre en eksamen på grund af dokumenteret sygdom eller andre særlige omstændigheder, der efter skolens konkrete vurdering karakteriseres som acceptabelt forfald, jf. § 6, stk. 2, skal have mulighed for at aflægge eksamen snarest muligt.
 § 12. Den praktiske eksamen er offentlig, jf. dog stk. 2.
Stk. 2. Uddannelsesstedet kan ved den praktiske eksamen begrænse adgangen til eksamenslokalerne af pladsmæssige grunde, og enkeltpersoner kan nægtes adgang eller bortvises, hvis dette findes nødvendigt for at sikre den fornødne ro og orden i forbindelse med eksamen.
Uddannelsesstedet kan endvidere fravige bestemmelsen i stk. 1, hvis der foreligger særlige omstændigheder, herunder hvor hensynet til eksaminanden taler herfor.
 § 13. Uddannelsesstedet skal sikre, at eksaminanden har hensigtsmæssige arbejdsforhold ved eksamen.
 § 14. Under eksamen er anvendelse af hjælpemidler, herunder elektroniske, tilladt med undtagelse af det i stk. 2 og 3 nævnte.
 Stk. 2. Kommunikationsudstyr må ikke anvendes ved eksamen.
Stk. 3. Uddannelsesstedet kan fastsætte begrænsning i adgang til at anvende elektroniske hjælpemidler af kapacitetsmæssige grunde.
Eksaminanderne skal af uddannelsesstedet gøres bekendt med sådanne begrænsninger, mindst en uge før eksamen afvikles.
Stk. 4. Uddannelsesstedet kan, efter aftale med Byggeriets Uddannelser, tilbyde særlige eksamensvilkår til eksaminander med fysisk eller psykisk funktionsnedsættelse, til eksaminander med tilsvarende vanskeligheder samt til eksaminander med et andet modersmål end dansk, når uddannelsesstedet vurderer, at dette er nødvendigt for at ligestille sådanne eksaminander med andre i eksamenssituationen.
Det er en forudsætning, at der med tilbudet ikke sker en ændring af eksamensniveau.
 § 15. En eksamen er begyndt, når eksaminanderne er blevet bekendt med eksamen og eksamensspørgsmålene.
 Stk. 2. En eksaminand, der kommer for sent til skriftlig eksamen, kan kun deltage i denne eksamen, hvis uddannelsesstedet anser det for udelukket, at den pågældende kan have modtaget nogen oplysning om opgaven, og finder, at forsinkelsen er rimelig begrundet.
 Stk. 3. Eksamenstiden for en eksaminand kan i ekstraordinære tilfælde forlænges efter forudgående aftale med eksamensudvalget.
 § 16. En eksaminand, der under en prøve skaffer sig eller giver en anden eksaminand uretmæssig hjælp til besvarelse af en opgave, eller benytter hjælpemidler, som ikke er tilladt, skal af uddannelsesstedet bortvises fra prøven.
 Stk. 2. Udviser en eksaminand forstyrrende adfærd, kan uddannelsesstedet bortvise eksaminanden fra eksamenen.
 § 17. De godkendte uddannelsessteder indberetter resultater fra de afholdte eksamener til Byggeriets Uddannelser.
 Stk. 2. Byggeriets Uddannelser registrerer indberettede eksamensresultater i et centralt register.
Kapitel 5 Bedømmerne (censor og eksaminator) § 18. Ved bedømmelse af eksaminandernes præstationer ved den praktiske og den skriftlige del af eksamenen medvirker censor og eksaminator (eksaminandernes underviser).
Stk. 2. En censor skal have 1) indgående kendskab til faget eller fagområdets forudsætninger, mål og metoder.
 2) specifik kompetence inden for de faglige områder, som indgår i uddannelsen.
 3) bestået den i nærværende retningslinier omhandlende kompetencegivende kloakmestereksamen.
 Stk. 3. En person, der er fyldt 70 år, kan ikke virke som censor.
 § 19. Censor må ikke være ansat på det uddannelsessted, hvor vedkommende skal virke som censor.
 Stk. 2. Ved fordeling af censorarbejdet skal det tilstræbes, at der inddrages censorer fra flere uddannelsessteder eller censorer fra det relevante arbejdsmarked (aftagercensorer).
 Stk. 3. For censor gælder bestemmelserne i forvaltningslovens kapitel 2 om inhabilitet.
§ 20. Censor skal 1) påse, at eksamen er i overensstemmelse med de mål og øvrige krav, som er fastsat i de af Sikkerhedsstyrelsen fastsatte retningslinier, 2) medvirke til og påse, at eksamen gennemføres i overensstemmelse med nærværende retningslinier og gældende regler, og 3) medvirke til og påse, at eksaminanderne får en ensartet og retfærdig behandling, og at deres præstationer får en pålidelig bedømmelse, der er i overensstemmelse med reglerne om karaktergivning og øvrige regler for uddannelsen.
Stk. 2. Censor og eksaminator skal under den praktiske del af eksamen gøre notater om præstationen og karakterfastsættelsen til personligt brug ved udarbejdelse af en udtalelse i en eventuel klagesag.
Notaterne skal opbevares i 1 år.
 § 21. Konstaterer censor mangler ved de forhold, der er omtalt i § 20, stk. 1, eller får censor formodning om væsentlige problemer eller mangler i uddannelsesstedets varetagelse af en uddannelse, afgiver censor indberetning herom til Byggeriets Uddannelser.
 Stk. 2. Eksamensudvalget træffer afgørelser i sager vedrørende indberetning efter stk. 1 efter indstilling fra Byggeriets Uddannelser.
 § 22. Censorer beskikkes af eksamensudvalget efter indstilling fra Byggeriets Uddannelser.
Kapitel 6 Bedømmelse § 23. Der foretages ved alle eksamener en individuel bedømmelse af eksaminandens præstation.
Bedømmelsen sker efter reglerne i Undervisningsministeriets bekendtgørelse om karakterskala og anden bedømmelse.
 Stk. 2. Bedømmelse og karaktergivning af eksaminandernes præstationer ved den praktiske del af eksamenen foretages på baggrund af de notater censor og eksaminator har gjort under eksamensforløbet og efter de anførte regler for karaktergivning.
Stk. 3. Eksaminandernes besvarelser ved den skriftlige del af eksamen bedømmes af censorer og eksaminandernes undervisere på baggrund af den facitliste, som er tilvejebragt efter drøftelser af det konkrete opgavesæt.
De skriftlige besvarelser bedømmes på baggrund af censorernes rettemetodik som fastlagt af eksamensudvalget.
Besvarelserne bedømmes først af eksaminandernes undervisere, hvorefter censorer bedømmer, jf. stk. 1.
 § 24. For at bestå den kompetencegivende kloakmestereksamen skal både den skriftlige og den praktiske eksamen bestås hver for sig med mindst karakteren 02.
§ 25. Ved eksamener, hvor bedømmelsen ikke meddeles eksaminanden umiddelbart efter eksamen, fastsætter eksamensudvalget en tidsperiode, inden for hvilken bedømmelsen vil blive bekendtgjort.
Datoen meddeles eksaminanderne samtidig med meddelelsen om eksamens afholdelse, enten ved opslag eller ved brev til eksaminanden.
Kapitel 7 Beviser § 26. Uddannelsesstedet udsteder bevis for bestået eksamen.
 Stk. 2. Beviset skal indeholde oplysninger om følgende:
 1) Den færdiguddannedes navn og CPR-nr.
 2) Uddannelsesstedet.
 3) Udannelsens betegnelse.
 4) Angivelse af de opnåede karakterer i henholdsvis den praktiske og den teoretiske eksamen.
 5) Den betegnelse uddannelsen giver den færdiguddannede ret til på dansk og oversat til engelsk.
 Stk. 3. Samlet bevis for en uddannelse, der er gennemført ved flere uddannelsessteder, udstedes af det uddannelsessted, hvor den studerende sidst er indskrevet.
 Stk. 4. Beviset må ikke indeholde oplysninger om særlige prøvevilkår, jf. § 14, stk. 4.
 Stk. 5. Eksamensbeviset underskrives af uddannelsesstedets leder / ansvarlige.
 Stk. 6. Til den studerende, der forlader uddannelsen uden at have fuldført den, udsteder uddannelsesstedet dokumentation for eventuelle beståede dele af uddannelsen.
Kapitel 8 Fejl og mangler ved eksamenen samt klager over bedømmelsen af eksamenen § 27. Bliver uddannelsesstedet i forbindelse med en eksamen opmærksom på fejl og mangler, der kan udbedres, træffer uddannelsesstedet, efter drøftelse med bedømmerne eller opgavestillerne, afgørelse om, hvordan udbedringen skal ske.
§ 28. Klager over forhold ved eksamen indgives af eksaminanden til det uddannelsessted, hvor eksamenen er aflagt.
Klagen skal være skriftlig og begrundet.
Klagen kan indgives elektronisk.
 Stk. 2. Klagen kan vedrøre:
 1) eksamensgrundlaget, herunder prøvespørgsmål, opgaver og lignende, samt eksamensgrundlagets forhold til uddannelsens mål og krav.
 2) eksamensforløbet.
 3) bedømmelsen.
Stk. 3. Klagen skal indgives senest 2 uger efter, at bedømmelsen af eksamenen er bekendtgjort på sædvanlig måde.
Uddannelsesstedet kan dispensere fra fristen, hvor ekstraordinære forhold begrunder det.
 Stk. 4. Til brug for klagesagen skal eksaminanden have udleveret en kopi af den stillede opgave, og ved eksamen med skriftlig besvarelse tillige kopi af egen opgavebesvarelse.
 Stk. 5. Uddannelsesstedet forelægger straks klagen for Byggeriets Uddannelser.
 § 29. Afgørelse af klager træffes af eksamensudvalget efter indstilling fra Byggeriets Uddannelser.
Stk. 2. Afgørelsen, der skal være skriftlig og begrundet, kan resultere i 1) en ny bedømmelse (ombedømmelse), udført af ny censor.
 2) tilbud om ny eksamen (omeksamen).
 3) at klageren ikke får medhold i klagen.
 Stk. 3. Afgørelsen meddeles straks uddannelsesstedet, som herefter giver klageren og bedømmerne meddelelse om afgørelsen.
 § 30. Såfremt afgørelsen lyder på en ny bedømmelse eller tilbud om ny eksamen, udpeger eksamensudvalget, efter indstilling fra Byggeriets Uddannelser, en ny censor og eventuelt ny eksaminator til ombedømmelsen eller omeksamen.
 Stk. 2. Ombedømmelse eller omprøve skal finde sted snarest muligt efter, at afgørelse herom er truffet.
 Stk. 3. Omprøve kan resultere i en lavere karakter, mens ombedømmelse ikke kan resultere i en lavere karakter.
 § 31. Eksamensudvalgets klageafgørelser kan indbringes til Sikkerhedsstyrelsen.
Stk. 2. Anken skal være skriftlig, og indgives senest 2 uger efter, at afgørelsen er meddelt klageren.
Anken kan indgives elektronisk.
Kapitel 9 Deltagergebyr § 32. For deltagelse i eksamen skal eksaminanden betale et gebyr, der fastsættes således, at omkostningerne ved afholdelse af eksamen herunder administration og udarbejdelse samt censur af opgaverne dækkes.
Uddannelsesstedet videresender den del af gebyret til Byggeriets Uddannelser, som dækker de udgifter Byggeriets Uddannelser har i forbindelse med kloakmestereksamens administration, herunder planlægning, gennemførelse og kvalitetssikring samt registrering.
 Stk. 2. Gebyret, og dets fordeling til dækning af udgifterne hos henholdsvis uddannelsessted og Byggeriets Uddannelser fastsættes årligt af Sikkerhedsstyrelsen efter indstilling fra Byggeriets Uddannelser.
Kapitel 10 Ikrafttræden § 33. Bekendtgørelsen træder i kraft den 1. maj 2009.
 Stk. 2. Bekendtgørelse nr. 4 af 7. januar 1982 om prøver for kloakmestre ophæves.
