Fremsat den 6. november 2014 af undervisningsministeren (Christine Antorini) Forslag til Lov om ændring af lov om Arbejdsgivernes Uddannelsesbidrag (Finansiering af elevers ophold på kostafdelinger m.v.) § 1 I lov om Arbejdsgivernes Uddannelsesbidrag, jf. lovbe-kendtgørelse nr. 148 af 12. februar 2014, som ændret ved § 4 i lov nr. 634 af 16. juni 2014, foretages følgende æn-dringer:
 1. Efter kapitel 2 indsættes:
»Kapitel 2 a Refusion af udgifter til elevers ophold på kostafdelinger § 5 a.
Arbejdsgivernes Uddannelsesbidrag yder refusion til de arbejdsgivere nævnt i § 2, som har afholdt udgifter til elevers nødvendige eller aftalte ophold på kostafdelinger under skoleophold som led i en erhvervsuddannelse, jf. regler udstedt i medfør af 49, stk. 3, i lov om erhvervsuddannelser.
Det er en betingelse for refusion efter 1. pkt., at der mellem arbejdsgiver og elev er indgået en uddannelsesaftale efter kapitel 7 i lov om erhvervsuddannelser.
 Stk. 2. For elever under erhvervsuddannelse for voksne, der er omfattet af § 66 y, stk. 1, nr. 1, i lov om erhvervsuddannelser, kan arbejdsgiveren tidligst opnå ret til refusion efter stk. 1 fra det tidspunkt, hvor arbejdsgiveren forinden har beskæftiget den pågældende på fuld tid i sammenhængende 3 måneder eller ved deltidsbeskæftigelse i en sammenhængende periode, der svarer til 3 måneders fuldtidsbeskæftigelse.
 Stk. 3. Hvis kollektive overenskomster om afholdelse af udgifter til elevers nødvendige eller aftalte ophold på kostafdelinger under skoleophold som led i en erhvervsuddannelse, jf. regler udstedt i medfør af § 49, stk. 3, i lov om erhvervsuddannelser, findes inden for uddannelsesområdet eller dele af uddannelsesområdet skal de herom i overenskomsten fastsatte ydelser udredes af alle arbejdsgivere inden for området.
 Stk. 4. Bestyrelsen for Arbejdsgivernes Uddannelsesbidrag kan bestemme, at refusionsordningen finder anvendelse på arbejdsgivere, der har afholdt udgifter til elevers nødvendige eller aftalte ophold på kostafdelinger under skoleophold som led i en uddannelse, som kan sidestilles med erhvervsuddannelser, jf. § 4, stk. 1, såfremt eleven har ophold på en kostafdeling som nævnt i § 49, stk. 3, i lov om erhvervsuddannelser.
Stk. 5. Bestyrelsen for Arbejdsgivernes Uddannelsesbidrag fastsætter regler om betingelser for udbetaling af refusion og om administration af ordningen.« 2. I overskriften til kapitel 3 indsættes efter »befordringsudgifter«: »m.v.« 3. I § 7 a, stk. 1, ændres »befordringsudgift, jf. §§ 6 og 7,« til: »udgift til ophold på kostafdeling eller befordringsudgift, jf. §§ 5 a, 6 og 7,«.
 4. I § 18, stk.1, 1.pkt.,ændres »kapitel 3« til: »kapitel 2 a, 3«.
 5. § 18, stk. 1, 2. pkt., ophæves, og i stedet indsættes:
»I 2015 udgør bidraget 2.276 kr. pr. fuldtidsbeskæftiget i 2015-pris- og lønniveau.
I 2016 udgør bidraget 2.213 kr. pr. fuldtidsbeskæftiget i 2015-pris- og lønniveau.
Herefter udgør bidraget 2.231 kr. årligt pr. fuldtidsbeskæftiget i 2015-pris- og lønniveau.« § 2 I lov nr. 634 af 16. juni 2014 om ændring af lov om erhvervsuddannelser, lov om vejledning om uddannelse og erhverv samt pligt til uddannelse, beskæftigelse m.v., lov om folkeskolen og forskellige andre love foretages følgende ændringer:
 1. § 4, nr. 8, ophæves.
 2. I §10, stk. 3, udgår »8 og«.
§ 3 Stk. 1. Loven træder i kraft den 1. januar 2015, jf. dog stk. 2.
 Stk. 2. § 2 træder i kraft den 31. december 2014.
 Stk. 3. § 1, nr. 1, finder anvendelse for elevers ophold på kostafdelinger, der påbegyndes den 1. januar 2015 eller senere.
Bemærkninger til lovforslaget Almindelige bemærkninger 1. Indledning Det foreslås, at Arbejdsgivernes Uddannelsesbidrag (AUB) finansierer arbejdsgiveres udgifter til elevers ophold på kostafdelinger under skoleophold som led i erhvervsuddannelse.
Under overenskomstforhandlingerne i 2014 har Landsorganisationen i Danmark (LO) og Dansk Arbejdsgiverforening (DA) forpligtet sig til at arbejde for at løfte elevers udgifter til ophold på en kostafdeling som led i et skoleophold i en erhvervsuddannelse over på arbejdsgiverne, når ophold på kostafdelingen følger af, at arbejdsgiveren sammen med eleven aftaler at benytte mulighederne for frit skolevalg i erhvervsuddannelserne, eller når ophold på en kostafdeling på grund af transporttiden mellem elevens hjem og skolen anses for nødvendigt for, at eleven kan modtage undervisning på den institution for erhvervsrettet uddannelse, der udbyder den undervisning, der er nødvendig for elevens uddannelse.
LO og DA er tillige enige om, at der ved lovændring bør etableres en refusionsordning for arbejdsgiverne gennem Arbejdsgivernes Uddannelsesbidrag.
Med lovforslaget indføres en ny refusionsordning, hvorefter Arbejdsgivernes Uddannelsesbidrag yder refusion til arbejdsgivere, der har afholdt udgifter til elevers nødvendige eller aftalte ophold på kostafdelinger under skoleophold i en erhvervsuddannelse.
Merudgiften ved denne refusionsordning foreslås finansieret ved, at bidraget til AUB hæves med 51 kr. pr. fuldtidsansat.
Lovforslaget har herved til formål at bidrage til, at erhvervsuddannelserne bliver et attraktivt uddannelsestilbud til de unge, og at arbejdsgiverne tilskyndes til at oprette praktikpladser.
Lovforslaget er hermed i tråd med intentionen bag Aftale af 24. februar 2014 om Bedre og mere attraktive erhvervsuddannelser indgået mellem regeringen (Socialdemokraterne og Radikale Venstre), Venstre, Dansk Folkeparti, Socialistisk Folkeparti, Liberal Alliance og Det Konservative Folkeparti.
2. Lovforslagets indhold 2.1. Refusion af udgifter til elevers ophold på kostafdelinger 2.1.1. Gældende ret Arbejdsgivernes Uddannelsesbidrag (AUB) er en selvejende institution, der har til formål at finansiere og administrere refusions- og tilskudsordninger, der skal medvirke til at skaffe det fornødne antal praktikpladser for uddannelsessøgende.
AUB bidrager endvidere til finansiering af godtgørelse og befordringsudgifter i henhold til lov om godtgørelse og tilskud til befordring ved deltagelse i erhvervsrettet voksen- og efteruddannelse m.v.
Alle arbejdsgivere, der er omfattet af lov om Arbejdsmarkedets Tillægspension, betaler bidrag til AUB.
Herudover administrerer AUB visse statslige tilskudsordninger.
Reglerne om optagelse og betaling for ophold på kostafdelinger for elever under erhvervsuddannelse er fastlagt i bekendtgørelse om optagelse på kostafdelinger og om betaling for kost og logi ved institutioner for erhvervsrettet uddannelse.
Bekendtgørelsen er udstedt med hjemmel i § 49, stk. 3, i lov om erhvervsuddannelser, jf. lovbekendtgørelse nr. 439 af 29. april 2013, som ændret ved § 1 i lov nr. 634 af 16. juni 2014, og i § 18, stk. 2, i lov om institutioner for erhvervsrettet uddannelse, jf. lovbekendtgørelse nr. 878 af 8. august 2011 med senere ændringer.
Staten yder tilskud til delvis dækning af elevers kost og logi på kostafdelinger i tilknytning til institutioner for erhvervsrettet uddannelse, såfremt eleven har mindst fem kvarters transporttid til den nærmeste skole, hvor elevens nødvendige undervisning i den pågældende erhvervsuddannelse tilbydes.
Betalingsreglerne fremgår af §§ 7-10 i bekendtgørelse om optagelse på kostafdelinger og om betaling for kost og logi ved institutioner for erhvervsrettet uddannelse.
Elever skal ifølge bekendtgørelsen betale et beløb for kost og logi afhængigt af transporttid til nærmeste skole.
Beløbets størrelse fastsættes af institutionen.
Beløbets størrelse må dog ikke overstige et maksimumsbeløb pr. uge, der fastsættes i de årlige finanslove.
Elever under 18 år og elever med forsørgerforpligtelse er dog undtaget fra at betale for kost og logi.
Elever, som ikke udløser statstilskud til kost og logi, fx fordi de ikke har valgt den nærmeste skole med uddannelsen, kan også optages på en kostafdeling, og skal så betale fuld pris efter reglerne om indtægtsdækket virksomhed (IDV).
 Efter gældende lov om Arbejdsgivernes Uddannelsesbidrag er der ikke etableret en refusionsordning for udgifter til ophold på kostafdelinger.
2.1.2. Undervisningsministeriets overvejelser og den fore-slåede ordning Lovforslaget indebærer, at AUB på visse betingelser yder refusion til arbejdsgivere, som har afholdt udgiften til det beløb, som eleven efter reglerne i bekendtgørelse om optagelse på kostafdelinger og om betaling for kost og logi ved institutioner for erhvervsrettet uddannelse skal betale for kost og logi, medens eleven bor på kostafdelingen.
Det er en betingelse for refusion, at der mellem arbejdsgiver og elev er indgået en uddannelsesaftale efter lov om erhvervsuddannelser, at arbejdsgiver har afholdt udgiften, og at elevens ophold på kostafdelingen er nødvendigt for elevens gennemførelse af uddannelsen, eller finder sted, fordi arbejdsgiveren og eleven har aftalt at vælge den pågældende skole, selv om den ikke er nærmeste skole med den pågældende uddannelse.
Refusionen kan ikke overstige det beløb, som arbejdsgiveren har afholdt for elevens ophold på kostafdelingen.
Der ydes kun refusion for kost og logi under skoleophold, og dermed ikke for ophold på kostafdelinger i praktikperioder.
Refusion ydes for ophold på kostafdelinger, der er omfattet af regler, der er fastsat i medfør af § 49, stk. 3, i lov om erhvervsuddannelser, jf. § 18, stk. 2, i lov om institutioner for erhvervsrettet uddannelse.
Ophold på en kostafdeling anses som nødvendigt, når det følger af, at eleven er berettiget til optagelse på kostafdeling med statstilskud som følge af, at elevens transporttid fra hjem til nærmeste skole er på mindst fem kvarter.
Ophold på kostafdeling er aftalt, når eleven og arbejdsgiveren har aftalt et skoleophold på en bestemt skole, der ikke er nærmeste skole, i henhold til gældende regler i lov om erhvervsuddannelser om frit skolevalg i erhvervsuddannelserne.
Det foreslås, at bestyrelsen for Arbejdsgivernes Uddannelsesbidrag kan bestemme, at uddannelser, der efter § 4, stk. 1, i loven er sidestillet med erhvervsuddannelse i relation til lønrefusionsordningen også kan omfattes af refusionsordningen for elevers ophold på kostafdelinger.
Det er en betingelse, at eleverne optages på kostafdelinger, der er omfattet af § 49, stk. 3, i lov om erhvervsuddannelser, jf. § 18, stk. 2, i lov om institutioner for erhvervsrettet uddannelse.
De sidestillede uddannelser er for tiden bl.a. erhvervsfiskeruddannelsen og lokomotivføreruddannelsen.
Det foreslås, at for voksne elever under erhvervsuddannelse efter § 66 y, stk. 1, nr. 1, der ikke har behov for praktik, ydes først refusion for udgifter til ophold på en kostafdeling, hvor arbejdsgiveren forinden har beskæftiget den pågældende på fuld tid i sammenhængende tre måneder eller tilsvarende længere periode ved deltidsbeskæftigelse.
Der gælder dermed den samme karensperiode, som fra 1. august 2015 gælder for modtagelse af lønrefusion efter lovens § 4, stk. 2, 3. pkt., for den nævnte elevgruppe, jf. lov nr. 634 af 16. juni 2014 om ændring af lov om erhvervsuddannelser, lov om vejledning om uddannelse og erhverv samt pligt til uddannelse, beskæftigelse m.v., lov om folkeskolen og forskellige andre love.
Arbejdsgivernes udgifter til elevers ophold på kostafdeling refunderes af Arbejdsgivernes Uddannelsesbidrag, som finansierer og administrerer ordningen.
De nærmere regler om den nye refusionsordning fastsættes af bestyrelsen for AUB.
Efter lov om Arbejdsgivernes Uddannelsesbidrag § 7 er arbejdsgiveres pligt i henhold til kollektiv overenskomst til inden for et uddannelsesområde eller dele heraf at afholde elevers udgifter til befordring under skoleophold udstrakt til at omfatte alle arbejdsgivere inden for området.
Det foreslås, at denne model også skal være gældende for arbejdsgiveres pligt til at afholde elevers udgifter til nødvendige eller aftalte ophold på en kostafdeling.
Det foreslås, at hvis der i uddannelsesområder eller dele af et uddannelsesområde er indgået kollektive overenskomster mellem uddannelsesområdets arbejdsgiver- og arbejdstagerorganisationer om afholdelse af udgifter til elevers nødvendige eller aftalte ophold på kostafdelinger under skoleophold som led i en erhvervsuddannelse, skal elevers udgift til ophold på kostafdeling udredes af alle arbejdsgivere inden for området.
Herved sikres ligestilling af alle elever inden for erhvervsuddannelserne med hensyn til arbejdsgivers betaling for ophold på kostafdelinger.
Dette svarer til den almindelige ordning efter §§ 55, stk. 2, og 56, stk. 1, i lov om erhvervsuddannelser, hvorefter løn- og arbejdsvilkår for elever under erhvervsuddannelse følger de kollektive overenskomster for elever inden for uddannelsesområdet uanset, om den enkelte arbejdsgiver, som har indgået uddannelsesaftale med en elev, er omfattet af overenskomsten.
 Lovforslaget indebærer ikke ændringer i de gældende regler om, hvilke elever der kan optages på kostafdelinger ved institutioner for erhvervsrettet uddannelse, om elevens betalingsforpligtelse og de fastsatte regler om størrelsen af betalingen for kost og logi.
 Der henvises til lovforslagets § 1, nr. 1, og bemærkningerne hertil.
2.2. Arbejdsgiverbidragets størrelse 2.2.1. Gældende ret Arbejdsgiverbidraget efter § 18, stk. 1, i lov om Arbejdsgivernes Uddannelsesbidrag finansierer udgifter i medfør af lovens kapitel 2, bortset fra § 5, stk. 2, og udgifter i medfør af kapitel 3, 4, 4 a og 5 b.
Indtil 1. januar 2015 udgør bidrag efter § 18, stk. 1, 2.407 kr. årligt pr. fuldtidsbeskæftiget i 2013-pris- og lønniveau.
Bidraget reguleres på finansloven for pris- og lønudviklingen med 2 pct. tillagt den i § 3 i lov om en satsreguleringsprocent nævnte tilpasningsprocent.
Beløbet afrundes til nærmeste hele kronebeløb.
Ved § 4, nr. 8, i lov nr. 634 af 16. juni 2014 om ændring af lov om erhvervsuddannelser, lov om vejledning om uddannelse og erhverv samt pligt til uddannelse, beskæftigelse m.v., lov om folkeskolen og forskellige andre love (Bedre og mere attraktive erhvervsuddannelser m.v.) er arbejdsgiverbidragets størrelse i lovens § 18, stk. 1, fastsat således: i 2015 betales et bidrag, der udgør 2.154 kr. pr. fuldtidsbeskæftiget i 2013-pris- og lønniveau.
I 2016 udgør bidraget 2.093 kr. pr. fuldtidsbeskæftiget i 2013-pris- og -lønniveau.
Herefter udgør bidraget 2.110 kr. årligt pr. fuldtidsbeskæftiget i 2013-pris- og lønniveau.
Omregnet til 2015- pris- og lønniveau udgør nævnte bidrag i 2015 2.225 kr. pr. fuldtidsbeskæftiget i 2015- pris- og lønniveau.
I 2016 udgør bidraget 2.162 kr. pr. fuldtidsbeskæftiget i 2015- pris- og lønniveau.
Herefter udgør bidraget 2.180 kr. årligt pr. fuldtidsbeskæftiget i 2015- pris- og lønniveau.
2.2.2 Den foreslåede ordning Med henblik på, at arbejdsgiverbidraget efter lovens § 18, stk. 1, fra 1. januar 2015 også skal finansiere arbejdsgiverudgifter til elevers ophold på kostafdelinger, jf. forslag i § 1, nr. 1, foreslås det, at størrelsen af arbejdsgiverbidraget hæves og fastsættes til i 2015 at udgøre 2.276 kr. pr. fuldtidsbeskæftiget i 2015-pris- og lønniveau.
Det foreslås, at bidraget i 2016 skal udgøre 2.213 kr. pr. fuldtidsbeskæftiget i 2015-pris- og lønniveau, og at det herefter skal udgøre 2.231 kr. årligt pr. fuldtidsbeskæftiget i 2015-pris- og lønniveau.
 Der henvises til lovforslagets § 1, nr. 4 og 5, og § 2 og bemærkningerne hertil samt til de økonomiske og administrative konsekvenser for det offentlige og for erhvervslivet.
 Undervisningsministeriet vil følge udviklingen på erhvervsskolernes kostafdelinger nøje med henblik på at sikre, at der ikke som følge af lovforslaget sker en utilsigtet stigning i brugen af kostophold samt, at der ikke sker urimelige stigninger i størrelsen af elevbetalingen i de tilfælde, hvor betalingen fastsættes af skolerne efter reglerne om indtægtsdækket virksomhed.
3. Økonomiske og administrative konsekvenser for det offentlige Den nye refusionsordning foreslås finansieret ved en forhøjelse af AUB-bidraget med 51 kr. pr. bidragsudløsende fuldtidsbeskæftiget.
De offentlige arbejdsgivere berøres som arbejdsgivere på samme måde som private arbejdsgivere af forslaget og skal således fremover bidrage til finansieringen af udgifter til elever på kostafdelinger, men vil også kunne få refunderet evt. udgifter for elever på kostafdelinger.
De samlede bruttoudgifter for det offentlige skønnes at være ca. 33 mio. kr. som følge af bidragsforhøjelsen.
 Samlet set vil forslaget medføre en omfordeling mellem arbejdsgivere, der har elever på kostafdeling, og arbejdsgivere, der ikke har elever på kostafdeling.
 Forslaget medfører ikke administrative konsekvenser af betydning for statslige, regionale og kommunale arbejdsgivere.
Implementeringsomkostninger i forbindelse med den nye refusionsordning skønnes at udgøre ca. 1 mio. kr. for AUB og ca. 1 mio. kr. for staten, og de årlige administrationsomkostninger skønnes at udgøre ca. 0,5 mio. kr.
De samlede implementeringsomkostninger og de årlige administrationsomkostninger finansieres af arbejdsgiverbidraget, og staten opkræver af AUB de statslige udgifter ved systemindretningen for den nye refusionsordning.
Styrelsen for It og Læring (STIL) fakturerer AUB for implementeringsomkostningerne.
 4. Økonomiske og administrative konsekvenser for erhvervslivet mv.
Lovforslaget indebærer, at de private arbejdsgivere finansierer elevers udgifter til kostophold gennem en forhøjelse af AUB-bidraget med 51 kr. pr. bidragsudløsende fuldtidsbeskæftiget.
De arbejdsgivere, som har elever på kostafdelinger, vil med lovforslaget få refunderet udgifterne hertil via AUB.
De samlede bruttoudgifter for erhvervslivet skønnes at udgøre ca. 65 mio. kr. som følge af bidragsforhøjelsen.
 Samlet set vil forslaget medføre en omfordeling mellem virksomheder, der har elever på kostafdeling, og virksomheder, der ikke har elever på kostafdeling.
 Forslaget forventes ikke at medføre administrative konsekvenser af betydning for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer mv.
 Et udkast til lovforslag har i perioden fra den 11. september 2014 til den 2. oktober 2014 været sendt i høring hos følgende myndigheder og organisationer:
 Arbejdsgivernes Uddannelsesbidrag, Dansk Arbejdsgiverforening, Dansk Industri, Danske Erhvervsskoler  Bestyrelserne, Danske Erhvervsskoler  Lederne, Danske Handicaporganisationer, Danske Landbrugsskoler, Danske Regioner, Danske SOSU-skoler, Det Centrale Handicapråd, Erhvervsskolelederne i Danmark, Erhvervsskolernes Elevorganisation, Finanssektorens Arbejdsgiverforening, Foreningsfællesskabet Ligeværd, KL, Landboungdom, Landselevbestyrelsen for social- og sundhedsområdet, Landsorganisationen i Danmark, Landssammenslutningen af Handelsskoleelever, Netværket for kostafdelinger, Rigsrevisionen, Rådet for de Grundlæggende Erhvervsrettede Uddannelser (REU), Rådet for Etniske Minoriteter, Rådet for Voksen- og Efteruddannelse (VEU-Rådet) og SOSU-Lederforeningen.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Der foreslås indsat et nyt kapitel 2 a om refusion af udgifter til elevers ophold på kostafdelinger.
Det foreslås i en ny bestemmelse (§ 5 a), at der ydes refusion til arbejdsgivere, der har afholdt udgifter til erhvervsuddannelseselevens nødvendige eller aftalte ophold på en kostafdeling i forbindelse med skoleophold ved en institution for erhvervsrettet uddannelse.
Ophold på en kostafdeling anses som nødvendigt eller aftalt, når det følger af, at eleven er berettiget til optagelse på kostafdeling som følge af elevens transporttid fra hjem til nærmeste skole eller af, at eleven og arbejdsgiveren har aftalt et skoleophold på en bestemt skole i henhold til gældende regler om frit skolevalg i erhvervsuddannelserne.
Det er en betingelse for ydelse af refusion, at der mellem arbejdsgiver og elev er indgået en uddannelsesaftale efter lov om erhvervsuddannelser, at arbejdsgiver har afholdt den pågældende udgift, og at elevens ophold på kostafdelingen er nødvendigt for elevens gennemførelse af uddannelsen, eller fordi arbejdsgiveren og eleven har aftalt at vælge den pågældende skole, selv om den ikke er nærmeste skole med den pågældende uddannelse.
Hvis elev og arbejdsgiver aftaler et skoleophold på en anden skole end nærmeste skole, betales kost og logi efter reglerne om indtægtsdækket virksomhed, idet skolen ikke modtager statstilskud for sådanne elever.
Arbejdsgivers betaling omfattes af refusionsordningen.
Der ydes kun refusion for kost og logi under skoleophold, og dermed ikke for praktikperioder.
Der ydes kun refusion for udgifter til ophold på kostafdelinger, der er omfattet af regler fastsat i medfør af § 49, stk. 3, i lov om erhvervsuddannelser, jf. § 18, stk. 2, i lov om institutioner for erhvervsrettet uddannelse.
Reglerne om optagelse på kostafdelinger og om elevers betaling for kost og logi er fastlagt i bekendtgørelse om optagelse på kostafdelinger og om betaling for kost og logi ved institutioner for erhvervsrettet uddannelse (bekendtgørelse nr. 290 af 1. april 2009). Disse regler ændres ikke med lovforslaget.
Refusionen til arbejdsgiver kan ikke overstige den udgift til opholdet på kostafdelingen, som arbejdsgiver har afholdt for eleven.
 Elevens ophold på kostafdeling som følge af flytning til ny bolig i forbindelse med skoleperioden anses ikke for at udløse et nødvendigt ophold på en kostafdeling og er dermed ikke omfattet af AUB's refusionsordning, hvis arbejdsgiver har afholdt denne udgift.
Det beløb, som arbejdsgiver kan få refunderet fra AUB, er alene det beløb, som eleven skal betale til kostafdelingen for kost og logi.
Andre udgifter som fx udgifter til rykkergebyr ved for sen betaling udløser ikke refusion.
 For så vidt angår voksne elever efter § 66 y, stk. 1, nr. 1, i lov om erhvervsuddannelser, dvs. elever, der ved uddannelsens påbegyndelse er fyldt 25 år, med mindst to års relevant erhvervserfaring, som ikke har behov for praktik, foreslås det i § 5 a, stk. 2, at det er en betingelse for, at der kan udbetales refusion, at den pågældende forinden har været i mindst tre måneders sammenhængende fuldtidsbeskæftigelse hos arbejdsgiveren.
Kravet om fuldtidsbeskæftigelse i tre måneder vil kunne være opfyldt, hvor arbejdsgiveren sammenhængende har beskæftiget den pågældende uafbrudt på deltid i en længere periode end tre måneder, der svarer til tre måneder på fuld tid.
Refusionen optjenes og udbetales først efter de tre måneder.
 Karensperioden på 3 måneders fuldtidsbeskæftigelse hos arbejdsgiveren svarer helt til den karensperiode, som gælder for opnåelse af ret til lønrefusion for voksne erhvervsuddannelseselever, der ikke har behov for praktik, jf. § 4, nr. 1, i lov nr. 634 af 6. juni 2014 (ny § 4, stk. 2, i lov om Arbejdsgivernes Uddannelsesbidrag).
Det foreslås i stk. 3, at hvis der i uddannelsesområder eller dele af et uddannelsesområde er indgået kollektive overenskomster mellem uddannelsesområdets arbejdsgiver- og arbejdstagerorganisationer om afholdelse af udgifter til elevers nødvendige eller aftalte ophold på kostafdelinger under skoleophold som led i en erhvervsuddannelse, skal de i overenskomsten fastsatte ydelser udredes af alle arbejdsgivere inden for området.
Denne model findes bedst stemmende med modellen i lovens § 7 om befordringstilskud, hvorefter elever stilles ens uanset, om arbejdsgiveren har tiltrådt den pågældende overenskomst, jf. også princippet i erhvervsuddannelseslovens § 55, stk. 2, om elevers overenskomstmæssige løn.
Det foreslås i stk. 4, at bestyrelsen for Arbejdsgivernes Uddannelsesbidrag kan bestemme, at elever i uddannelser, der efter § 4, stk. 1, er sidestillet med erhvervsuddannelse også kan omfattes af refusionsordningen for ophold på kostafdelinger.
De uddannelser, der er sidestillet med erhvervsuddannelser, er fastlagt i bekendtgørelse nr. 1302 af 19. november 2013 om udbetaling af lønrefusion m.v. fra Arbejdsgivernes Uddannelsesbidrag.
Det er en betingelse, at eleverne er optaget på en kostafdeling, der er omfattet af § 49, stk. 3, i lov om erhvervsuddannelser, jf. § 18, stk. 2, i lov om institutioner for erhvervsrettet uddannelse.
De sidestillede uddannelser, der opfylder disse kriterier, er for tiden erhvervsfiskeruddannelsen og lokomotivføreruddannelsen.
Erhvervsfiskeruddannelsen udbydes efter lov om erhvervsuddannelser, og Undervisningsministeriet yder sædvanligt tilskud til kostafdelingen for indkvartering af elever i erhvervsfiskeriuddannelsen ved EUC-Nordvest.
Der ydes ligeledes sædvanligt tilskud til indkvartering af elever i lokomotivføreruddannelsen på kostafdelingen ved EUC-Tønder.
Det foreslås i stk. 5, at AUB tilrettelægger refusionsordningens administration og fastsætter nærmere betingelser for udbetaling af refusionen, herunder nærmere regler om dokumentation for arbejdsgiveres afholdte udgifter til elevers opholdsudgifter på kostafdelinger.
Administrationen tilrettelægges ud fra hensynet til dels at påføre arbejdsgiverne mindst mulig administration, dels at sikre rimelige kontrolmuligheder for AUB med udbetalingernes rigtighed.
Det bemærkes, at arbejdsgivere, der oppebærer ydelser efter loven med urette, skal betale disse ydelser tilbage, jf. lovens § 23 a.
 Der henvises til lovforslagets almindelige bemærkninger pkt. 2.1.2.
Til nr. 2 Det foreslås at justere kapiteloverskriften til kapitel 3, idet kapitlet ud over befordringsgodtgørelse tillige indeholder bestemmelser om udbetaling af andre ydelser til elever i forbindelse med arbejdsgivers konkurs, dødsfald eller ved virksomhedsophør.
Til nr. 3 Det foreslås, at der indføres hjemmel til, at Arbejdsgivernes Uddannelsesbidrag kan udbetale den overenskomstmæssige arbejdsgiverudgift til elevens nødvendige eller aftalte ophold på kostafdeling, jf. forslaget til § 1, nr. 1, direkte til eleven, såfremt det på grund af arbejdsgivers konkurs, virksomhedsophør eller død ikke er muligt for eleven at få udbetalt ydelsen til opholdet på kostafdelingen under det pågældende skoleophold i en erhvervsuddannelse.
Ydelsen kan kun udbetales i det omfang, eleven var berettiget til at modtage beløbet fra arbejdsgiveren efter bestemmelsen i den foreslåede § 5 a i § 1, nr. 1. Tilsvarende regel gælder allerede efter § 7 a, stk. 1, i forhold til overenskomstmæssig befordringsgodtgørelse ved arbejdsgivers konkurs m.v.
De nærmere regler om udbetaling m.v. er fastsat af AUB´s bestyrelse, jf. lovens § 7 a, stk. 1, og § 15, i § 9 i bekendtgørelse nr. 337 af 12. marts 2014. Tilsvarende vil der af AUB´s bestyrelse blive fastsat regler om udbetaling til eleven ved arbejdsgivers konkurs m.v. af det beløb, som arbejdsgiveren var overenskomstmæssigt forpligtet til at betale for det pågældende ophold på kostafdeling i forbindelse med skoleophold.
Til nr. 4 Forslag til ændring af § 18, stk. 1, 1. pkt., er en konsekvens af den foreslåede nye refusionsordning vedr. elevers ophold på kostafdelinger i § 1, nr. 1, idet arbejdsgiverbidraget efter § 18, stk. 1, fremover også skal finansiere refusion for arbejdsgiveres udgifter til elevers ophold på kostafdelinger ved institutioner for erhvervsrettet uddannelse.
 Der henvises til lovforslagets almindelige bemærkninger pkt. 2.1.2.
Til nr. 5 Arbejdsgiverbidragets størrelse i lovens § 18, stk. 1, er senest fastlagt i § 4, nr. 8, jf. § 10, stk. 3, i lov nr. 634 af 16. juni 2014 om ændring af lov om erhvervsuddannelser, lov om vejledning om uddannelse og erhverv samt pligt til uddannelse, beskæftigelse m.v., lov om folkeskolen og forskellige andre love (Bedre og mere attraktive erhvervsuddannelser m.v.), der træder i kraft den 1. januar 2015.
Som følge af merudgiften ved den nye refusionsordning foreslås bidraget efter lovens § 18, stk. 1, forhøjet med 51 kr. pr. bidragsudløsende fuldtidsbeskæftiget.
Bidraget vil således efter lovforslaget i 2015 udgøre 2.276 kr. pr. fuldtidsbeskæftiget i 2015 pris- og lønniveau.
I 2016 udgør bidraget 2.213 kr. pr. fuldtidsbeskæftiget i 2015 pris- og lønniveau.
Herefter udgør bidraget 2.231 kr. årligt pr. fuldtidsbeskæftiget i 2015 pris- og lønniveau.
 Der henvises til lovforslagets almindelige bemærkninger pkt. 2.2.2.
Til § 2 Forslaget om at ophæve § 4, nr. 8, der fastlægger størrelsen af arbejdsgiverbidraget til Arbejdsgivernes Uddannelsesbidrag, er en konsekvensændring af den foreslåede forhøjelse af arbejdsgiverbidragets størrelse i lovens § 18, stk. 1, 2. pkt., jf. lovforslagets § 1, nr. 5.
Bestemmelsen i § 4, nr. 8, i lov nr. 634 af 16. juni 2014 om ændring af lov erhvervsuddannelser, lov om vejledning om uddannelse og erhverv samt pligt til uddannelse, beskæftigelse m.v., lov om folkeskolen og forskellige andre love (Bedre og mere attraktive erhvervsuddannelser m.v.) foreslås derfor ophævet.
Ikrafttrædelsesbestemmelsen i samme lovs § 10, stk. 3, om § 4, nr. 8, skal følgelig også ophæves.
Den nævnte bestemmelse i § 4, nr. 8, i lov nr. 634 af 16. juni 2014, indebar en justering af arbejdsgiverbidragets størrelse fra 1. januar 2015 som følge af ændringen vedr. lønrefusion for voksne erhvervsuddannelseselever og ophævelse af erhvervsrettet grunduddannelse i samme lovs § 6.
 Der henvises til lovforslagets almindelige bemærkninger pkt. 2.2.2.
Til § 3 Da den nye refusionsordning ønskes igangsat hurtigt, foreslås det, at loven træder i kraft den 1. januar 2015.
Til stk. 2 Fastsættelsen af arbejdsgiverbidragets størrelse i bestemmelsen i § 4, nr. 8, i lov om ændring af lov erhvervsuddannelser, lov om vejledning om uddannelse og erhverv samt pligt til uddannelse, beskæftigelse m.v., lov om folkeskolen og forskellige andre love (Bedre og mere attraktive erhvervsuddannelser m.v.) foreslås ophævet pr. 31. december 2014, da der fra 1. januar 2015 indføres forhøjede bidragssatser, jf. også § 2.
Til stk. 3 Det foreslås, at refusionsordningen i forslagets § 1, nr. 1, har virkning for elevers ophold på kostafdelinger, der påbegyndes den 1. januar 2015 eller senere.
Arbejdsgivere kan dermed ikke få refunderet udgifter til kost og logi fra AUB, hvis elevens ophold på kostafdelingen er begyndt inden den 1. januar 2015.
 Da der er tale om en helt ny refusionsordning, som skal administreres af AUB, vil det næppe være muligt at have tilrettelagt den endelige indretning af ordningens administration inden lovens ikrafttræden.
 Det forventes, at udbetaling af refusioner tidligst vil kunne ske i løbet af foråret 2015.
