Opfølgning til 2019-5. Intern e-mail i Udlændingestyrelsen var omfattet af ombudsmandens tidligere anmodning om akter Ved brev af 1. april 2019 oplyste Udlændinge- og Integrationsministeriet ombudsmanden om, at Udlændingestyrelsen var blevet bekendt med oplysninger, der gjorde, at det må antages, at der kan være flere e-mails i relation til den omtalte interne e-mailkorrespondance af 10. februar 2016.  Der blev her sigtet til den e-mailkorrespondance mellem styrelsens daværende direktør og andre ansatte i styrelsen, som er behandlet i ombudsmandens breve af 1. februar og 7. marts 2019 til Udlændinge- og Integrationsministeriet.
Det fremgik også af brevet, at Udlændinge- og Integrationsministeriet i dette lys havde anmodet Udlændingestyrelsen om at iværksætte en fuldstændig søgning ved anvendelse af relevante søgeord i relevante medarbejderes e-mailbokse og personlige drevs.  Yderligere fremgik det, at der ville blive iværksat en fuldstændig søgning ved anvendelse af relevante søgeord i relevante medarbejderes e-mailbokse og personlige drevs i departementet.  Ved brev af 8. april 2019 oplyste ombudsmanden til Udlændinge- og Integrationsministeriet, at han forstod det sådan, at ministeriet ville holde ham orienteret om den nævnte søgning og om dens resultat.
 Ombudsmanden oplyste endvidere bl.a., at han ville gennemgå det materiale, som Udlændinge- og Integrationsministeriet herefter måtte sende til ham, og vurdere, om det gav ham anledning til at foretage noget.
 Ved brev af 16. september 2019 oplyste ombudsmanden til Udlændinge- og Integrationsministeriet, at han af omtale i medierne kunne forstå, at der var truffet beslutning om at nedsætte en undersøgelseskommission i sagen, jf. lov nr. 357 af 2. juni 1999 om undersøgelseskommissioner.
 Ombudsmanden oplyste endvidere, at han havde besluttet af afvente kommissoriet for undersøgelseskommissionen, før han tog stilling til, om han havde grundlag for at foretage sig mere i sagen.
 Derudover oplyste ombudsmanden, at han på daværende tidspunkt ikke forventede at modtage yderligere materiale fra ministeriet.
 Justitsministeren fremsendte ved brev af 19. december 2019 et endeligt kommissorium af 3. december 2019 til Folketingets formand.
 Ved brev af 8. januar 2020 til Udlændinge- og Integrationsministeriet oplyste ombudsmanden, at han herefter ikke foretog sig mere i sagen.
