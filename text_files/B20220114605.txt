Bekendtgørelse om ekstraordinær tilpasningsstøtte til producenter i landbrugssektoren I medfør af § 1, stk. 1, nr. 1, og stk. 2, 4 og 5, i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 115 af 6. februar 2020, fastsættes efter bemyndigelse i henhold til § 5, stk. 1, nr. 1, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
§ 1. Landbrugsstyrelsen kan yde tilskud til producenter i landbrugssektoren som led i en særlig markedsstøtteforanstaltning for at undgå markedsforstyrrelser, jf.
Europa-Kommissionen delegerede forordning (EU) 2022/467 af 23. marts 2022, hvis følgende betingelser er opfyldt:
 1) Producenten har i 2021 været omfattet af kravet i artikel 46 i Europa-Parlamentets og Rådets forordning (EU) nr. 1307/2013 af 17. december 2013 om at udlægge miljøfokusområder og helt eller delvist opfyldt forpligtelsen, jf. § 39 i bekendtgørelse nr. 1496 af 29. juni 2021 om direkte støtte til landbrugere efter grundbetalingsordningen mv.
 2) Producenten har senest den 31. marts 2022 indsendt et gødningsregnskab for planperioden 2020/2021, jf. § 11, stk. 1, i bekendtgørelse nr. 1166 af 13. juli 2020 om jordbrugets anvendelse af gødning i planperioden 2020/2021.
 3) Producenten har senest den 23. maj 2022 indsendt Fællesskema 2022, jf. kapitel 3 i bekendtgørelse nr. 756 af 31. maj 2022 om markblok, elektronisk fællesskema og elektroniske tilsagnsskemaer.
 4) Skifteretten har ikke per 1. august 2022 afsagt konkursdekret over producenten efter kapitel 3 og 4 i konkursloven, jf. lovbekendtgørelse nr. 775 af 3. maj 2021.
 Stk. 2. Stk. 1, nr. 1, finder ikke anvendelse for producenter, der i hele kalenderåret 2021 opfyldte betingelserne i artikel 29, stk. 1, i forordning (EF) nr. 834/2007 om økologisk produktion.
 § 2. Der udbetales tilskud på 41,09 kr. pr. ha for arealer, der opfylder følgende betingelser:
 1) Arealet skal i 2021 have været omdriftsareal, som defineret i § 2, stk. 2, i bekendtgørelse nr. 1496 af 29. juni 2021 om direkte støtte til landbrugere efter grundbetalingsordningen m.v.
 2) Arealet skal i 2021 være indberettet efter § 8, stk. 2, i bekendtgørelse nr. 1737 af 27. november 2020 om markblok, elektronisk fællesskema og elektroniske tilsagnsskemaer.
 3) Arealet skal i 2021 have været støtteberettiget efter grundbetalingsordningen, jf. bekendtgørelse nr. 1496 af 29. juni 2021 om direkte støtte til landbrugere efter grundbetalingsordningen m.v. på baggrund af kontrol i 2021.
 Stk. 2. Der udbetales ikke tilskud, hvis det samlede beløb, som producenten vil være berettiget til efter betingelserne i stk. 1, udgør mindre end 2.233,50 kr.
Ikrafttræden § 3. Bekendtgørelsen træder i kraft den 1. august 2022.
