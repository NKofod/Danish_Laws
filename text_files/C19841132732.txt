1. Højesteret har i begyndelsen af 1984 i to tilfælde  

 taget stilling til spørgsmålet om adgangen til at foretage ransagning og  

 beslaglæggelse hos en forsvarer.
I begge sager var der tale om sigtelser mod  

 klienter for skattesvig af særlig grov karakter.
2. I den første sag (U 84.292 HKK) blev den (senere)  

 sigtede indkaldt til et møde hos skattevæsenet, hvorunder de forhold, der  

 senere gav anledning til sigtelse, blev drøftet.
Efter mødet kontaktede den  

 pågældende en advokat.
Nogen tid efter sendte advokaten en skriftlig  

 henvendelse til skattevæsenet, hvori han oplyste, at han havde fået overgivet  

 »diverse materiale sagen vedrørende«, og at han ville »komme  

 tilbage til sagen«.
 Ni dage efter denne henvendelse anmodede politiet, der tidligere var  

 blevet inddraget i sagen, byretten om tilladelse til ransagning og  

 beslaglæggelse bl.a. hos den pågældende advokat.
Byretten gav tilladelse.
Efter iværksættelsen kærede advokaten til Østre  

 Landsret, der ophævede den i henhold til byrettens kendelse iværksatte  

 ransagning og beslaglæggelse.
 Efter anklagemyndighedens begæring gav justitsministeriet tilladelse til  

 sagens indbringelse for Højesteret.
Anklagemyndigheden bestred ikke, at advokaten efter henvendelsen til  

 skattevæsenet indtog en stilling som forsvarer for klienten eller en  

 stilling, der ganske måtte ligestilles hermed.
Det gjordes gældende, at en  

 forsvarer ikke kan pålægges edition efter retsplejelovens § 785, og at det  

 eneste alternativ til en ransagning og beslaglæggelse hos en forsvarer ville  

 være en frivillig udlevering.
Dette kunne ikke ske uden klientens samtykke.  

 Efter anklagemyndighedens opfattelse ville det derfor indebære en uacceptabel  

 risiko for den videre efterforskning, såfremt der ikke blev givet tilladelse  

 til at foretage ransagning og beslaglæggelse.
 Ved HKK af 14.2.1984 udtalte samtlige dommere, at ransagning og  

 beslaglæggelse kan foretages hos en forsvarer, uanset at retten hverken kan  

 pålægge forsvareren at afgive vidneforklaring under straffesagen, jfr.  

 retsplejelovens § 170, stk. 2, eller pålægge denne editionspligt efter § 785,  

 stk. 1. Ransagning og beslaglæggelse hos en forsvarer må imidlertid anses som  

 et væsentligt indgreb, der kun undtagelsesvis bør anvendes.
 Tre dommere fandt ikke, at der i sagen var oplyst sådanne ganske særlige  

 omstændigheder, som kunne begrunde den skete ransagning med henblik på  

 beslaglæggelse af dokumenter, forsvareren havde i besiddelse til varetagelse  

 af sit hverv og de stemte derfor for at stadfæste landsrettens kendelse.
 To dommere fandt det godtgjort, at efterforskningsmæssige hensyn gjorde en  

 samtidig ransagning og beslaglæggelse hos sigtede og forsvareren påkrævet.  

 Disse dommere stemte derfor for at stadfæste byrettens kendelse med den  

 ændring, at beslaglæggelsen ikke måtte omfatte eventuel korrespondance mellem  

 sigtede og forsvareren samt dennes interne notater, jfr. retsplejelovens §  

 782, stk. 2.
 3. I den anden sag valgte den sigtede i forbindelse  

 med anholdelse og fremstilling i grundlovsforhør som forsvarer en advokat,  

 der gennem mange år havde bistået ham ved hans forretningsdrift.
 Den sigtede blev varetægtsfængslet, og umiddelbart herefter rejste  

 advokaten til udlandet for at skaffe oplysninger i sagen.
 Under varetægtsfængslingen afgik den sigtede ved døden.
 Da efterforskningen havde vist, at der også var andre implicerede i sagen,  

 besluttede man at fortsætte efterforskningen såvel mod disse som mod afdødes  

 bo.
 Politiet planlagde herefter en større aktion og anmodede herunder byretten  

 om tilladelse til ransagning og beslaglæggelse bl.a. hos afdødes forsvarer.
 Byretten gav tilladelsen.
 Efter iværksættelsen kærede forsvareren til Østre Landsret, der  

 stadfæstede.
 Også i denne sag gav justitsministeriet tilladelse til indbringelse for  

 Højesteret, såvel på forsvarerens som på anklagemyndighedens begæring.
 Baggrunden for at anklagemyndigheden ønskede sagen prøvet ved Højesteret -  

 selvom Østre Landsret som nævnt havde stadfæstet byrettens afgørelse - var et  

 ønske om at opnå Højesterets stillingtagen til de nærmere omstændigheder,  

 under hvilke ransagning og beslaglæggelse kan foretages hos en forsvarer,  

 d.v.s. rækkevidden af afgørelsen i U 84.292 HKK.
 Overfor Højesteret gjorde anklagemyndigheden gældende, at der i denne sag  

 måtte foreligge de i den første sag nævnte ganske særlige omstændigheder, som  

 kan begrunde ransagning og beslaglæggelse af dokumenter hos en forsvarer.
 Der henvistes herved til, at der fra forsvarets side var foretaget  

 selvstændige efterforskningsmæssige skridt i udlandet, at der var tale om  

 sigtelser af betydeligt omfang, at ransagning og beslaglæggelse hos  

 forsvareren var et led i en større politiaktion, som tillige omfattede  

 medsigtede i sagen, og som derfor involverede andre end forsvaret og klienten  

 (boet), og at det var af afgørende betydning, at der blev foretaget en  

 samtidig ransagning med henblik på efterforskning af den samlede sag hos de  

 personer, der kunne ligge inde med materiale af betydning for sagen.
 Ved HKK af 26.6.1984 udtaltes enstemmigt, at den skete ransagning og  

 beslaglæggelse efter en konkret vurdering af de i sagen foreliggende  

 oplysninger fandtes at have været tilstrækkeligt begrundet i sagens  

 omstændigheder.
 Højesteret stadfæstede derfor landsrettens kendelse.
 Per Lindegaard.
