 En aftale om betaling af et særligt tillæg for håndlæsning af  

 containere fandtes at måtte betragtes som en sædvanlig, mod overenskomsten  

 stridende lokalaftale, der var behørigt opsagt med 3 måneders varsel, hvorfor  

 indklagede blev frifundet for en påstand om bod for at have undladt at betale  

 tillægget, efter at det var bortfaldet i følge opsigelsen.
 1. Ved klageskrift af 2. september 1991 har Landsorganisationen i Danmark  

 for Specialarbejderforbundet i Danmark indklaget Sammenslutningen af  

 Landbrugets Arbejdsgiverforeninger for Slagteriernes Arbejdsgiverforeninger  

 for Slagteriernes Fællesindkøbsforening, Viborg, for Arbejdsretten og nedlagt  

 følgende påstande:
 Indklagede, Slagteriernes Fællesindkøbsforening, har handlet  

 overenskomststridigt ved med virkning fra 1. januar 1991 at undlade at betale  

 særligt tillæg for håndlæsning af containere.
 Indklagede tilpligtes til Specialarbejderforbundet i Danmark at betale en  

 efter rettens skøn fastsat bod.
 Spørgsmålet om efterregulering fra 1. januar 1991 henskydes til afgørelse  

 ad sædvanlig fagretlig vej, eventuelt ved faglig voldgift.
 De indklagede, der har frafaldet en principal påstand om sagens henvisning  

 til behandling ved faglig voldgift, har påstået frifindelse.
2. Den mellem parterne gældende overenskomst for Slagteriernes  

 Fællesindkøbsforening indeholder i § 3 bestemmelser om aflønning.
Det fremgår  

 heraf, at overenskomsten er en normallønsoverenskomst, og at der til  

 normallønnen kan ydes visse tillæg.
Under overskriften »Særlige tillæg  

 m.v.« hedder det således:
»Under hensyntagen til f.eks. kvalifikationer og arbejdets art, kan  

 der, for de enkelte virksomheder under overenskomstforhandlingerne, træffes  

 aftaler om tillæg og særlige ydelser.« Der er mellem parterne enighed om, at det særlige tillæg for håndlæsning  

 af containere, som sagen omhandler, havde eksisteret i de sidste 8-10 år  

 forud for tillæggets bortfald pr. 1. januar 1991 efter opsigelse i slutningen  

 af september måned 1990. Tillægget, som svarede til 2 1/2 times overarbejde,  

 var efter det foreliggende begrundet med, at det ved håndlæsning er muligt at  

 fylde mere i en container end ved anden form for læsning.
Nærmere oplysninger  

 om den aftale mellem ledelsen og repræsentanter for medarbejderne, som  

 antages at ligge til grund for udbetalingen af det pågældende tillæg,  

 foreligger ikke.
Der er imidlertid enighed om, at der ikke er truffet aftale  

 herom under overenskomstforhandlingerne.
 3. Opsigelsen af ordningen med det særlige tillæg for håndlæsning af  

 containere gav anledning til, at der den 5. februar 1991 afholdtes et  

 mæglingsmøde, hvorunder man fra forbundets side foreslog, at »der blev  

 optaget forhandlinger om at sætte noget andet i stedet.« Enighed herom  

 kunne dog ikke opnås.
 Sagen blev herefter drøftet ved et organisationsmøde den 3. maj 1991. I  

 referatet fra mødet hedder det bl.a.:
»SID gjorde gældende, at aftalen vedr. aflæsningsakkord er en del af  

 det bestående overenskomstforhold og derfor tidligst kan opsiges til  

 overenskomstsituationen 1993. Iøvrigt er SID af den opfattelse, at anden  

 aftale skal træde i stedet.
SID gør endvidere gældende, at der skal udbetales  

 efter hidtidig praksis, da SID ikke betragter aftalen som opsagt.
SA gjorde gældende, at der er tale om en lokalaftale, der kan opsiges med  

 sædvanligt varsel.
Det gøres endvidere gældende, at aftalen er opsagt korrekt  

 fra SFK's side, hvorfor der ikke skal udbetales yderligere.
SID forbeholdt sig at videreføre sagen.« Tilsvarende synspunkter blev anført under fællesmødet den 14. juni 1991,  

 hvorunder arbejdstagersiden yderligere henviste til overenskomstens  

 bestemmelse om særlige tillæg m.v. i § 3.
4. Til støtte for de nedlagte påstande har klagerne anført, at  

 bestemmelsen om særlige tillæg m.v. i overenskomstens § 3 må forstås således,  

 at også lokalaftaler som den her omhandlede er omfattet af bestemmelsen.  

 Aftalen er dermed blevet en del af overenskomsten og kan som følge heraf ikke  

 som andre lokalaftaler opsiges med 3 måneders varsel til ophør i  

 overenskomstperioden, men må dele skæbne med overenskomsten, således at  

 opsigelse kun kan ske til ophør ved overenskomstperiodens udløb.
Ordene  

 »under overenskomstforhandlingerne« må sammenholdes med ordene  

 »for de enkelte virksomheder« og således indebære, at man hjemler  

 den enkelte virksomhed og kreds af medarbejdere adgang til at udfylde  

 overenskomsten med lokale ordninger, som skal være gældende i  

 overenskomstperioden.
5. De indklagede har anført, at den opsagte ordning efter det foreliggende  

 hvilede på en mundtlig aftale mellem foreningens daværende leder og  

 medarbejderne og således må betragtes som en ganske almindelig lokalaftale,  

 der fraveg overenskomsten og derfor kunne opsiges med det varsel på 3  

 måneder, hvormed opsigelsen skete.
Aftalen var således ikke omfattet af  

 bestemmelsen i overenskomstens § 3 om de særlige tillæg m.v., hvorom der  

 under overenskomstforhandlingerne kan træffes aftale for de enkelte  

 virksomheder.
I givet fald har sagen frembudt en sådan tvivl, at der ikke bør  

 idømmes bod, men alene ske efterregulering af medarbejdernes løn.
 6. Arbejdsretten skal udtale:
Bestemmelsen om særlige tillæg m.v. i overenskomstens § 3 må efter sin ordlyd antages kun at omfatte de særaftaler, der under  

 overenskomstforhandlingerne indgås som gældende alene for enkelte af de  

 overenskomstdækkede virksomheder, men som for disses vedkommende er bestemt  

 til at være gældende i hele overenskomstperioden.
Da aftalen om betaling af  

 et særligt tillæg for håndlæsning af containere herefter ikke var omfattet af  

 bestemmelsen, men må betragtes som en sædvanlig, mod overenskomsten stridende  

 lokalaftale, der behørigt er opsagt med 3 måneders varsel, tager  

 Arbejdsretten de indklagedes frifindelsespåstand til følge.
 T h i k e n d e s f o r r e t :
 Indklagede, Slagteriernes Fællesindkøbsforening, Viborg, frifindes.
 I sagsomkostninger til Arbejdsretten skal klagerne betale 2.000 kr.
 (* 1) Henvisninger: Per Jacobsen s.108 ff, s.122 f, Rise: Faglig Voldgift  

 s.140 ff, K. 88.286 (A 1989, s. 68).
