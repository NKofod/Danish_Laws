Cirkulære om  

 grænsegængere - ændret praksis vedrørende omregning  

 til helårsindkomst1) 1. Der har været rejst tvivl om, hvorvidt der skal  

 foretages omregning til helårsindkomst efter personskattelovens  

 § 14 for en begrænset skattepligtig person, som har valgt  

 beskatning efter kildeskattelovens afsnit I A om  

 grænsegængere.
 Efter grænsegængerreglerne i afsnit 1 A kan  

 begrænset skattepligtige personer, hvis lønindtægt eller  

 overskud fra selvstændig erhvervsvirksomhed her fra landet udgør  

 mindst 75 pct. af den pågældendes samlede indtægter,  

 vælge at få skatten beregnet på samme måde som for  

 fuldt skattepligtige personer.
I de tilfælde, hvor indkomstansættelsen for en  

 person omfatter en kortere periode end 1 år, medfører  

 personskattelovens § 14, at såvel den skattepligtige indkomst som  

 den personlige indkomst og kapitalindkomsten skal omregnes således, at  

 beløbene svarer til et års indkomster.
På grundlag af de  

 opgjorte helårsindkomster beregnes helårsskat.
Den beregnede  

 helårsskat nedsættes efter forholdet mellem  

 delårsbeløbene og helårsbeløbene.
 Det har hidtil været antaget, at selv om en  

 begrænset skattepligtig person vælger at få skatten  

 beregnet som for en fuldt skattepligtig person, skal der alligevel foretages  

 helårsomregning, hvis indkomstansættelsen for den  

 pågældende omfatter en kortere periode end 1 år.
I det nu ophævede cirkulære nr. 78 af 24.  

 april 1996 om grænsegængere, punkt 4.1, og i ligningsvejledningen  

 for 1998, afsnit D.B.8.3.1, er således anført: »Det  

 bemærkes endeligt, at der fortsat vil skulle ske omregning til  

 helårsindkomst efter personskattelovens § 14, såfremt  

 indkomstansættelsen omfatter en periode kortere end 1 år.« 2. Departementet har nu meddelt, at man efter fornyet  

 overvejelse finder, at der ikke skal foretages omregning til  

 helårsindkomst for en person, der har valgt at anvende reglerne i  

 kildeskattelovens afsnit 1 A.
 Ligningsvejledningen for 1999, afsnit D.B.8.3.1, vil blive  

 ændret i overensstemmelse hermed.
 3. I tilfælde som det omhandlede kan der herefter  

 ske genoptagelse af skatteansættelserne for indkomstårene 1997 og  

 1998.
4. Skattemyndighederne anmodes om at foretage genoptagelse  

 efter ovenstående retningslinier, hvis der ansøges herom, eller  

 forholdet i øvrigt er skattemyndighederne bekendt.
Ansøgning om  

 genoptagelse af skatteansættelserne skal indgives til  

 skattemyndighederne inden udgangen af 2000, på hvilket tidspunkt dette  

 cirkulære bortfalder.
