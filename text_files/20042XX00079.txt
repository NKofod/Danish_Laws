Skriftlig fremsættelse (24. februar 2005) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
Forslag til lov om  

 regionernes finansiering (Lovforslag nr.
L 71).
 Lovforslaget udmønter den del af aftalen om  

 kommunalreformen, der vedrører regionernes finansiering.
 I denne lov fastsættes de generelle regler for regionernes  

 økonomi og finansiering, og der fastsættes konkrete regler om det generelle  

 tilskud fra staten samt grundbidraget og udviklingsbidraget fra kommunerne.  

 Principper og elementer i regionernes finansiering har været drøftet i  

 Indenrigs- og Sundhedsministeriets Finansieringsudvalg.
Hovedopgaven for regionerne bliver driften af  

 sundhedsvæsenet.
Den nye finansieringsform for regionerne sigter mod at give  

 dem lige muligheder for at drive sundhedsvæsenet.
Derfor bliver den  

 væsentligste finansieringskilde et statsligt bloktilskud, der fordeles til  

 regionerne efter objektive kriterier for udgiftsbehovet i regionerne.  

 Bloktilskuddet vil udgøre ca. tre fjerdedele af finansieringen af  

 sundhedsvæsenet.
Der vil endvidere være en mindre statslig aktivitetspulje.
 Kommunalreformen medfører, at kommunerne får ansvaret for  

 den forebyggelse, pleje og genoptræning, der ikke foregår under indlæggelse.  

 Med henblik på at give kommunerne en yderligere tilskyndelse til en effektiv  

 forebyggelses-, trænings og plejeindsats, indføres der en kommunal  

 medfinansiering af sundhedsvæsenet i form af et kommunalt grundbidrag pr.  

 indbygger og, jf. forslag til sundhedslov, et aktivitetsafhængigt bidrag.
 Med henblik på at sikre en entydig og gennemskuelig  

 finansiering af sundhedsvæsenet, opdeles regionernes økonomi i tre adskilte  

 dele: Sundhedsområdet, regionale udviklingsopgaver og drift af institutioner  

 på  

 social- og undervisningsområdet.
Den nye finansieringsform for regionerne afløser den  

 hidtidige skattefinansiering af amterne.
Den nye finansieringsform sigter mod  

 at give regionerne ensartede økonomiske vilkår, således at der bliver  

 mulighed  

 for samme service i hele landet uanset de forskelle i indbyggernes indkomster  

 og udgiftsbehov, der er mellem regionerne.
Opnåelsen af lige økonomiske muligheder for regionerne i  

 kraft af det nye finansieringssystem vil medføre visse byrdefordelingsmæssige  

 forskydninger i forhold til den nuværende situation.
Disse forskydninger  

 indfases over en fem-årig periode.
Under hensyntagen til den mulige realvækst på  

 sundhedsområdet vil indfasningen af de byrdefordelingsmæssige virkninger  

 kunne  

 ske uden nedgang i udgifterne i nogen af regionerne, men alene gennem en  

 forskellig udviklingstakt for udgifterne i de enkelte regioner i denne  

 overgangsperiode.
Efter udløbet af overgangsordningen, som løber i årene  

 2007-2011, vil virkningerne være fuldt indfasede, og der vil herefter være  

 mulighed for samme realvækst i alle regioner.
 Regionernes udviklingsopgaver omfatter kollektiv trafik samt  

 en række opgaver vedr. erhvervsudvikling, ungdomsuddannelser, miljø og  

 planlægning samt kultur.
Disse opgaver foreslås finansieret gennem et statsligt  

 bloktilskud og et udviklingsbidrag fra kommunerne.
Bloktilskuddet til den  

 enkelte region udmåles efter objektive kriterier for udgiftsbehovene på dette  

 område.
Der foreslås en revision af sammenvejningen af  

 udgiftsbehovskriterierne  

 i folketingsåret 2010-2011 med henblik på tilpasning af vægtene i forhold til  

 den udvikling i udgifterne, der er sket i den mellemliggende periode.
 I det omfang, regionerne løser driftsopgaver på social- og  

 specialundervisningsområdet, skal disse opgaver finansieres direkte af  

 kommunerne gennem takstbetaling.
 Idet jeg i øvrigt henviser til lovforslaget med  

 bemærkninger, tillader jeg mig at anbefale forslaget til hurtig og velvillig  

 behandling i det høje Ting.
