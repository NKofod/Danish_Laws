Erstatningsansvarslovens §§ 6-7 - fastsættelse af årsløn, nævnets j.nr. 13-520-00419 Ansøger blev den 30-01-2012 overfaldet med kniv og pådrog sig skader.
Erstatningsnævnet forelagde sagen for Arbejdsmarkedets Erhvervssikring for en vurdering af erhvervsevnetab.
Arbejdsmarkedets Erhvervssikring vurderede, at ansøger havde pådraget sig et midlertidigt erhvervsevne tab på 15 %.
 Ansøgers advokat henviste til, at kravet om erstatning for erhvervsevnetab skulle opgøres på baggrund af en årsløn fastsat efter erstatningsansvarslovens § 7, stk. 2, 2. pkt., jf. § 8, idet ansøger var optaget på HF på VUC på tidspunktet for hændelsen.
 Nævnet lagde i stedet den af nævnet fastsatte standardårsløn til grund i medfør af § 7, stk. 2, 1. pkt., som skønsmæssig fastsat årsløn.
Nævnet lagde ved sin afgørelse vægt på, at ansøgeren alene havde haft en vag tilknytning til arbejdsmarkedet i en årrække forud for tilskadekomsten.
Ansøgeren havde i perioden vekslet mellem at være indskrevet på en ungdomsuddannelse uden at afslutte denne, korterevarende ufaglærte jobs, senest som stilladsarbejder i 2008, perioder på kontanthjælp og afsonet flere fængselsstraffe, herunder senest en afsoning på 14 måneder.
 Nævnet fandt endvidere, at ansøger først som 27 årig blev optaget på HF på VUC, og at det måtte anses for usikkert, om ansøger, hvis hændelsen ikke var sket, ville have færdiggjort denne uddannelse og opnået en stabil tilknytning til arbejdsmarkedet.
Nævnet bemærkede for så vidt angår henvisningen i erstatningsansvarslovens § 7, stk. 2, 2. pkt., til normalårslønnen i lovens § 8, at det af forarbejderne til erstatningsansvarslovens § 7, stk. 2. pkt., fremgår, at bestemmelsens formål er at sørge for, [a]t navnlig unge mennesker, der påføres et erhvervsevnetab, mens de er i den tidligere del af deres uddannelsesforløb, som udgangspunkt tilkendes den samme erstatning for tabt erhvervsevne, uanset hvilken generel ungdomsuddannelse, de er optaget på.
Endvidere fremgår det, at [d]er vil således fortsat  skulle fastsættes en skønsmæssigt årsløn, når der konkret er anledning hertil, ligesom det fremgår, at [s]kadelidtes alder og øvrige uddannelsesmæssige forløb kan . . indgå i vurderingen af, om der skal anvendes en skønsmæssigt fastsat årsløn.
