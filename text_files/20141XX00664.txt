Skriftlig fremsættelse (25. marts 2015) Ministeren for børn, ligestilling, integration og sociale forhold (Manu Sareen):
 Herved tillader jeg mig for Folketinget at fremsætte:
Forslag til lov om ændring af lov om social service. (Målrettet rådgivning til voksne i risiko for radikalisering eller som ønsker at forlade ekstremistiske miljøer) (Lovforslag nr.
L 170).
Formålet med lovforslaget er at styrke kommunalbestyrelsens rådgivningsindsats over for personer over 18 år, der er i risiko for at blive radikaliseret, eller som ønsker at forlade ekstremistiske miljøer og grupperinger.
Lovforslaget giver kommunerne mulighed for at yde målrettet rådgivning og udføre kontaktskabende arbejde overfor denne målgruppe som led i rådgivningsindsatsen.
Kommunerne får således mulighed for at iværksætte konkrete tiltag for at forebygge en borgers radikalisering eller støtte en borger i at forlade et ekstremistisk miljø.
Lovforslaget indeholder forslag om, at det i lov om social service præciseres, at kommunalbestyrelsen skal sørge for målrettet rådgivning til borgere over 18 år, der henvender sig på grund af risiko for radikalisering og ekstremisme.
I tilknytning til denne præcisering gives kommunerne mulighed for at lave opsøgende arbejde og for at tilrettelægge rådgivningen som kontaktperson- eller mentorordninger.
Lovforslaget indebærer endvidere, at der indføres en pligt for kommunalbestyrelsen til i tilknytning til denne rådgivningsforpligtelse at overveje, om den pågældende person har behov for anden støtte efter serviceloven eller anden lovgivning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
