Udtalt, at ordningen med offentlige myndigheders indberetning af  

 skyldnere til private kreditoplysningsbureauer skal administreres på en sådan  

 måde, at oplysninger om privates gæld til det offentlige ikke videregives til  

 andre kreditoplysningsbureauer Efter anmodning fra Konkurrencerådet besvarede Registertilsynet en række  

 spørgsmål vedrørende videregivelse mellem kreditoplysningsbureauer af  

 registrerede oplysninger om privates gæld til offentlige myndigheder.
 Registertilsynet udtalte, efter at have behandlet sagen på et møde i  

 Registerrådet, at tilsynet ikke fandt, at registerlovgivningen (lov om  

 offentlige myndigheders registre kapitel 5 a sammenholdt med lov om private  

 registre kapitel 3) åbner mulighed for, at der mellem  

 kreditoplysningsbureauer kan ske videregivelse af  

 kreditvurderingsoplysninger, som er indberettet af offentlige myndigheder.
Registertilsynet pegede yderligere på, at en sådan udveksling af  

 oplysninger mellem to eller flere kreditoplysningsbureauer - med de risici og  

 ulemper som en sådan ordning ville indebære for de registrerede - efter  

 tilsynets opfattelse måtte forudsætte en klar og udtrykkelig hjemmel i  

 lovgivningen.
En aftaleretlig regulering mellem bureauerne, hvilket i givet  

 fald måtte være en forudsætning for under en eller anden form at acceptere  

 videregivelsen, ville efter Registertilsynets opfattelse indebære en  

 uacceptabel svækkelse af de registreredes retsstilling.
 Registertilsynets Årsberetning 1995, side 102.
