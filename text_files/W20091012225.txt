Krav om toilet til ansatte beskæftiget med pasning af kvæg, og at arbejdsgiverens private toilet ikke kan anvises NN Arbejdsmiljøklagenævnet har på møde den 25. august 2009 behandlet virksomhedens klage over Arbejdstilsynets afgørelse af 29. juli 2008 med påbud om at sikre, at de ansatte på arbejdsstedet har adgang til toilet med forrum.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at virksomheden skal sikre, at de ansatte på arbejdsstedet har adgang til toilet med forrum.
 Nævnets afgørelse skal efterkommes senest den 1. december 2009.
 Tilbagemelding skal ske til Arbejdstilsynet senest den 8. december 2009.
 Arbejdsmiljøklagenævnet fastholder således Arbejdstilsynets afgørelse af 29. juli 2008.
B E G R U N D E L S E Arbejdstilsynet besøgte virksomheden den 15. juli 2008 og konstaterede / fik oplyst følgende:
  Virksomheden har 2 personer ansat til at passe kvægbesætningen.
 Der er ikke etableret særskilt baderum med tilhørende omklædningsrum.
Brusebad var etableret i et lokale, hvor der var opstillet vaskemaskine og som blev anvendt som gangareal ind til det tilstødende spiserum.
  Der var ikke etableret omklædningsrum.
  Der var ikke etableret toilet i forbindelse med de etablerede velfærdsforanstaltninger.
  Der ikke var et spisebord i spiserummet, hvor der stod 2 stole.
 Arbejdstilsynets vurderede bl.a., at arbejdet kan anses som stærkt tilsmudsende, idet de ansatte arbejder under forhold, hvor de i regnfulde perioder risikerer at færdes i pløre og køernes afføring bl. a. i forbindelse med udmugning.
 Arbejdstilsynet påbød virksomheden at sikre, at de ansatte på arbejdsstedet har adgang til toilet med forrum, spiseplads med spisebord og stole, baderum med håndvask og brusebad med koldt og varmt vand, omklædningsrum med direkte adgang til baderum og at omklædningsrummet skal indrettes med garderobe med mulighed for opbevaring af gangstøj adskilt fra arbejdstøj.
 Virksomheden har i klage af 18. august 2008 alene klaget over den del af Arbejdstilsynets afgørelse, som vedrører påbud om toilet med forrum, idet de øvrige forhold i påbuddet accepteres.
 Virksomheden har i klagen anført følgende til kravet om toilet:
 De 2 medarbejdere arbejder i stalden fordelt på både morgen og eftermiddag.
De spiser således frokost hjemme og er derfor ikke i stalden hele dagen.
  Der er kun ca. 600 m til stuehuset, hvor toilettet kan benyttes.
  En del af arbejdet foregår på marken, hvor der er længere til nærmeste toilet.
  Der vil højest være 2 medarbejdere i stalden.
  De øvrige forhold i påbuddet accepteres.
 Arbejdstilsynet har supplerende i udtalelsesskrivelsen af 8. september 2008 oplyst, at stuehuset med toilet befinder sig på klagers private bopæl i nærheden af arbejdsstedet.
Arbejdsstedet skal indrettes således, at det sikkerheds- og sundhedsmæssigt er fuldt forsvarligt, og anerkendte normer og standarder, som har sikkerheds- eller sundhedsmæssig betydning, skal følges.
Det følger af § 42, stk. 1 og 2 i arbejdsmiljøloven.
På arbejdsstedet skal der til rådighed for de ansatte findes bl.a. toilet.
Det følger af § 43, stk. 1, nr. 1 i bekendtgørelsen om faste arbejdssteders indretning.
Hvis der på et arbejdssted er højst tre ansatte beskæftiget samtidig, kan arbejdsgiveren henvise de ansatte til faciliteterne i arbejdsgiverens private bolig eller en tjenestebolig, hvis den står til rådighed for de ansatte under arbejdet.
Det er bl.a. en betingelse, at boligen ligger i nærheden af arbejdsstedet.
Det fremgår af § 46, stk. 3 i bekendtgørelsen.
Dette gælder dog ikke arbejdssteder, hvor der udføres særligt tilsmudsende arbejde eller arbejde, der medfører risiko for forurening med materialer, der er smittefarlige, eller med stoffer og materialer, som det af hensyn til sikkerhed eller sundhed er vigtigt at få fjernet hurtigt fra huden eller hindre spredning af.
Det fremgår af § 46, stk. 4 i bekendtgørelsen.
 Af At-vejledning A.1.13 om velfærdsforanstaltninger på faste arbejdssteder fremgår bl.a. at adgang fra arbejdsrum til toilet skal ske gennem et forrum.
 Arbejdsmiljøklagenævnet finder, at de ansatte, som arbejder med pasning af kvægbesætning på arbejdsstedet skal sikres adgang til toilet med forrum.
 Arbejdsmiljøklagenævnet finder at de ansattes arbejde med pasning af kvægbesætning i og ved stald er særligt tilsmudsende arbejde, idet pasning af en kvægbesætning bl.a. indebærer risiko for at færdes i pløre og i kvægenes afføring og herved blive tilsmudset heraf.
 Arbejdsmiljøklagenævnet finder derfor ikke, at de ansatte kan henvises til toilet i arbejdsgiverens private bolig eller tjenestebolig.
 Arbejdsmiljøklagenævnet lægger herved vægt på, at der er tale om tilsmudsende arbejde.
 Virksomheden har i klagen anført, at de 2 medarbejdere arbejder i stalden fordelt på både morgen og eftermiddag, at de spiser frokost hjemme og derfor ikke er i stalden hele dagen, og at der kun er ca. 600 m til stuehuset, hvor toilettet kan benyttes.
 Arbejdsmiljøklagenævnet skal hertil bemærke, at dette ikke kan ændre ved at de ansatte skal sikres adgang til et toilet, og at dette skal være hensigtsmæssigt beliggende i forhold til de ansattes arbejdsplads, da der er tale om tilsmudsende arbejde.
 Arbejdsmiljøklagenævnet skal bemærke, at Arbejdstilsynet i afgørelsens bilag 1 i hjemmelsafsnittet har henvist til bekendtgørelse om arbejdets udførelse, hvilket nævnet finder kritisabelt.
 Nævnet finder imidlertid ikke at dette har betydning for afgørelsens gyldighed, idet Arbejdstilsynet i afsnittet om begrundelsen for påbudet har citeret den korrekte bekendtgørelse, som er bekendtgørelsen om arbejdsstedets indretning.
R E G L E R Arbejdsmiljøklagenævnet henviser til § 42, stk. 1 og 2, § 43 og § 77, stk. 1 i Lov om arbejdsmiljø, jf. lovbekendtgørelse nr. 268 af 18. marts 2005, § 43, stk. 1, § 46, stk. 3 og stk. 4 og § 47 i Arbejdsministeriets bekendtgørelse nr. 96 af 13. februar 2001 om faste arbejdssteders indretning O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne De kan læse om afgørelsens retlige grundlag på de følgende sider.
1. Regler Regler Lov om arbejdsmiljø, jf. lovbekendtgørelse nr. 268 af 18. marts 2005:
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, Kapitel 13 Arbejdstilsynet § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 Arbejdsministeriets bekendtgørelse nr. 96 af 13. februar 2001 om faste arbejdssteders indretning:
Kapitel 1 Område § 1. Bekendtgørelsen omfatter ethvert arbejdssted, hvor der udføres arbejde for en arbejdsgiver, med de begrænsninger der følger af § 2, stk. 2 og § 3 i lov om arbejdsmiljø samt undtagelserne i § 2.
 Stk. 2. I denne bekendtgørelse betegner:
 »Arbejdssted«: Virksomhedens bedriftsområde, omfattende alle bygninger, bedriftsanlæg m.v. og arealer, som virksomhedens ansatte har adgang til som led i deres arbejde.
 »Arbejdsplads«: Det sted inden for arbejdsstedet, hvor den enkelte ansatte udfører et arbejde.
 »Arbejdsrum«: Ethvert rum, hvor der udføres arbejde.
§ 2. Bekendtgørelsen gælder ikke hvor arbejdet, der udføres, er bygge- og anlægsarbejde, jf.
Arbejdsministeriets bekendtgørelse om byggepladsers og lignende arbejdssteders indretning, eller hvor arbejdet udføres på fremmed virksomhed eller andet sted uden for arbejdsgiverens eget bedriftsområde, jf.
Arbejdsministeriets bekendtgørelse om skiftende arbejdssteders indretning.
 Stk. 2. Inden for landbrug, skovbrug og gartneri gælder bekendtgørelsen kun for virksomhedens bygninger og bedriftsanlæg samt arealerne i umiddelbar tilknytning hertil.
 Stk. 3. Det samme gælder andre virksomheder, hvis område er meget udstrakt eller spredt beliggende.
 Stk. 4. Ved arbejde på marker, skove og andre arealer, der som følge af stk. 2 og 3 ikke omfattes af denne bekendtgørelse, finder bekendtgørelse om skiftende arbejdssteders indretning anvendelse.
Kapitel 11 Velfærdsforanstaltninger § 43. På arbejdsstedet skal der til rådighed for de ansatte findes følgende faciliteter indrettet i overensstemmelse med §§ 44 - 46:
toilet, der opfylder § 47, Stk. 3. Ansatte, der under arbejdet har risiko for at blive forurenet med materialer, der kan være smittefarlige, eller komme i berøring med stoffer eller materialer, som det af sikkerheds- eller sundhedshensyn er vigtigt at få fjernet fra huden, skal benytte de faciliteter, som tjener til at hindre påvirkning fra eller spredning af de pågældende stoffer eller materialer.
Indtagelse af mad og drikke må ikke finde sted i arbejdsrum, hvor der udføres arbejde af nævnte karakter.
 § 44. Faciliteterne skal findes i tilstrækkeligt antal under hensyn til arbejdets art og antallet af personer, der i almindelighed benytter dem, og være hensigtsmæssigt beliggende i forhold til hinanden, til arbejdspladser og til færdselsveje.
 § 45. Faciliteterne skal være indrettet i fast bygning, med mindre det efter forholdene ikke er muligt eller rimeligt.
Stk. 2. Faciliteterne skal være beliggende i rum, der er indrettet forsvarligt.
Faciliteter, der tjener særlige sikkerheds- eller sundhedsmæssige formål, skal være indrettet hensigtsmæssigt under hensyn hertil.
Rummene skal have passende tilførsel af frisk luft, passende temperaturforhold m.v. samt være forsynet med nødvendigt og hensigtsmæssigt inventar og udstyr.
 § 46. Faciliteterne for de ansatte må normalt ikke stå til rådighed for andre end dem, der er ansat hos den pågældende arbejdsgiver, eller på anden måde er beskæftiget på arbejdsstedet.
 Stk. 2. Flere arbejdsgivere inden for samme bebyggelse kan dog have faciliteter indrettet fælles for deres ansatte, under forudsætning af at der er truffet aftale om, hvem af dem det påhviler at sørge for vedligeholdelse og rengøring af faciliteterne.
Stk. 3. Hvis der på et arbejdssted er højst tre ansatte beskæftiget samtidig, kan arbejdsgiveren henvise de ansatte til faciliteterne i arbejdsgiverens private bolig eller en tjenestebolig, hvis den står til rådighed for de ansatte under arbejdet.
Det er en betingelse, at boligen ligger i nærheden af arbejdsstedet, og at de pågældende faciliteter i øvrigt opfylder bekendtgørelsens krav og findes i egnede lokaler.
 Stk. 4. Bestemmelserne i stk. 2 og 3 gælder dog ikke arbejdssteder, hvor der udføres særligt tilsmudsende arbejde eller arbejde, der medfører risiko for forurening med materialer, der er smittefarlige, eller med stoffer og materialer, som det af hensyn til sikkerhed eller sundhed er vigtigt at få fjernet hurtigt fra huden eller hindre spredning af.
Toiletter, jf. § 43, stk. 1 § 47. Toiletterne skal have vandudskylning.
 Stk. 2. Arbejdstilsynet kan påbyde, at der indrettes særskilt toilet for ansatte, der udfører arbejde, der er særligt tilsmudsende eller udsætter dem for forurening, som af sundhedsmæssige grunde ikke må spredes.
 .
Kapitel 12 - Forholdet til anden lovgivning § 59. Foruden denne bekendtgørelses bestemmelser gælder tillige sådanne regler, som i medfør af anden lovgivning måtte være fastsat om arbejdssteders indretning.
§ 60. Bygningsreglementet gældende på det tidspunkt, hvor et arbejdssted er indrettet, udgør de mindstekrav, der efter bekendtgørelsen stilles til arbejdsstedets bygningsmæssige udformning og indretning.
Efter væsentlig ombygning udgør bygningsreglementet på ombygningstidspunktet mindstekravene.
 .
At  Vejledning A.1.13 August 2005 Velfærdsforanstaltninger på faste arbejdssteder 1. Baggrund Denne vejledning oplyser om Arbejdsmiljølovgivningens regler om velfærdsforanstaltninger på faste arbejdssteder.
 Reglerne gælder enhver art af virksomhed, herunder virksomheder inden for landbrug, gartneri og skovbrug, hvor der er ansatte beskæftiget.
 For landbrug, gartnerier, skovbrug og andre virksomheder, hvis område er meget udstrakt eller spredt beliggende, gælder reglerne dog kun den del af virksomhedens bedriftsområde, som består i bygninger og bedriftsanlæg samt arealerne i umiddelbar tilknytning hertil (1). Ved arbejde på de fjernere arealer af sådanne virksomheder, skal de ansatte have velfærdsforanstaltninger efter reglerne om skiftende arbejdssteders indretning (2, 3).
2. Generelt Reglerne om velfærdsforanstaltninger omhandler toilet, spiseplads, håndvask, opbevaring af tøj (garderobe eller omklædningsrum), baderum, renseplads, hvileplads, soveplads og telefon.
Nedenfor er nærmere oplyst, i hvilket omfang den enkelte facilitet kræves, og hvorledes den skal indrettes.
 .
3.1. Toilet Der skal være et tilstrækkeligt antal toiletter.
 Der skal være mindst 1 toilet for hver 15 personer.
 Der skal indrettes særskilte toiletter for mænd og kvinder, medmindre der er fuld adskillelse fra gulv til loft mellem de enkelte toiletrum og mod forrum, og der ikke er urinal i forrummet.
 Hvis der findes 1 urinal for hver 20 mænd, kan antallet af toiletter for mænd sættes til mindst 1 for hver 20.
 Arbejdstilsynet kan påbyde, at der indrettes særskilt toilet for ansatte, der udfører arbejde, der er særligt tilsmudsende eller udsætter dem for forurening, som af sundhedsmæssige grunde ikke må spredes.
Adgang fra arbejdsrum til toilet skal ske gennem et forrum.
Der må ikke være adgang direkte fra spiserum til forrum.
Der skal være håndvask i toiletrummet eller i forrummet.
 Gulvarealet i et toiletrum skal være mindst 1 m2 og rumhøjden mindst 2,2 m i gennemsnit.
 Skal toilettet benyttes af handicappede arbejdstagere, skal det være indrettet hertil.
