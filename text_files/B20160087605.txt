Bekendtgørelse om kriterier m.v. for naturprojekter på kulstofrige lavbundsjorder I medfør af § 55, stk. 5, i lov om naturbeskyttelse, jf. lovbekendtgørelse 1578 af 8. december 2015, fastsættes efter bemyndigelse i henhold til § 2, stk. 1, i bekendtgørelse nr. 350 af 26. marts 2016 om henlæggelse af opgaver og beføjelser til Naturstyrelsen:
 § 1. Bekendtgørelsen fastsætter regler om behandlingen af ansøgninger om tilskud til naturprojekter på kulstofrige lavbundsjorder.
 Stk. 2. Formålet med naturprojekter på kulstofrige lavbundsjorder er at fremme naturens kvalitet, sammenhæng og robusthed og bidrage til at forbedre vandmiljøet ved ekstensivering af drift af landbrugsarealer på kulstofrige lavbundsjorder.
 § 2. Naturstyrelsen og kommunerne kan søge om tilskud til forundersøgelse og til etablering af naturprojekter på kulstofrige lavbundsarealer.
 Stk. 2. Styrelsen for Vand- og Naturforvaltning indstiller og prioriterer ansøgninger om tilskud på grundlag af kriterierne, fastsat i denne bekendtgørelse.
 § 3. Naturstyrelsen og kommunerne kan kun søge om tilskud til forundersøgelse af naturprojekter på kulstofrige lavbundsarealer, når forundersøgelsen er tilrettelagt, således at den muliggør en vurdering af:
1) projektets opfyldelse af de i § 4 nævnte forhold, og 2) projektets gennemførlighed, herunder lodsejertilslutning.
 § 4. Naturstyrelsen og kommunerne kan kun søge om tilskud til etablering af naturprojekter på kulstofrige lavbundsarealer, når følgende kriterier er opfyldt:
 1) Projektet er beliggende på organogene jorder med mindst 12 % organisk kulstof, dog må op til 25 % af projektområdet ligge uden for organogene jorder med mindst 12 % organisk kulstof.
 2) Projektet indebærer, at der sker en ekstensivering af landbrugsdriften.
 3) Projektet er omkostningseffektivt (kr. pr. ton CO2 ækvivalenter), jf. bilag 1.
 4) Projektet skal fremme en naturlig hydrologisk tilstand i projektområdet.
 5) Projektet må ikke føre til en forøget fosforudledning, der har negativ effekt.
 6) Projektet må ikke medføre en merudvaskning af okker.
 7) Projektets samlede effekt på det vilde dyre- og planteliv skal være positiv.
 8) Projektet må ikke medføre skade på Natura 2000-områder, beskadigelse eller ødelæggelse af yngle- og rasteområder for beskyttede arter, omfattet af lovens bilag 3, eller ødelæggelse af beskyttede plantearter, omfattet af lovens bilag 5.
 Stk. 2. Udover de i stk. 1 nævnte kriterier skal Naturstyrelsen og kommunerne ved udvælgelse af projekter, som der søges om tilskud til, tillige lægge vægt på følgende forhold:
 1) Natur-, miljø- og klimamål.
 2) Projektets bidrag til at fremme naturens kvalitet og til at skabe sammenhængende og robuste naturområder.
 3) Projektets bidrag til et renere vandmiljø.
 Stk. 3. Kriterierne i stk. 1, nr. 1 og nr. 4 kan fraviges i særlige tilfælde.
Stk. 4. De vejledende referenceværdier i bilag 1 anvendes som udgangspunkt for en vurdering af omkostningseffektiviteten, jf. stk. 1, nr. 3. Styrelsen for Vand- og Naturforvaltning bemyndiges til at justere de vejledende referenceværdier på baggrund af nye erfaringstal.
Nye vejledende referenceværdier offentliggøres på www.vandprojekter.dk.
 § 5. Ansøgninger om tilskud til forundersøgelse af naturprojekter på kulstofrige lavbundsjorder, der opfylder kriterierne i § 3, prioriteres efter bedste omkostningseffektivitet.
 Stk. 2. Ansøgninger om tilskud til etablering af naturprojekter på kulstofrige lavbundsjorder, der opfylder kriterierne i § 4, prioriteres efter følgende prioriteringskriterier:
 1) Bedste omkostningseffektivitet.
 2) Største gennemsnitlige reducerede mængde CO2 ækvivalenter pr. hektar.
 3) Projektets bidrag til fremme af naturens kvalitet og til at skabe sammenhængende og robuste naturområder.
 4) Projektets bidrag til forbedring af vandmiljøet ved reduktion af kvælstoftilførslen.
 Stk. 3. Der gives point for hvert kriterie i stk. 2. Kriteriet i stk. 2, nr. 1, indgår i afvejningen med 35 %. Kriteriet i stk. 2, nr. 2, indgår i afvejningen med 15 %. Kriterierne i stk. 2, nr. 3 og nr. 4, indgår i afvejningen med hver 25 %.
 Stk. 4. Såfremt flere ansøgninger opnår samme antal point, prioriteres ansøgningerne i efter omkostningseffektivitet.
 § 6. Ansøgning om tilskud til forundersøgelse af naturprojekter på kulstofrige lavbundsarealer, jf. § 3, og ansøgning om tilskud til etablering af naturprojekter på kulstofrige lavbundsarealer, jf. § 4, sendes til NaturErhvervstyrelsen inden for de af NaturErhvervstyrelsen fastsatte ansøgningsperioder.
 Stk. 2. Styrelsen for Vand- og Naturforvaltning modtager ansøgninger om tilskud til forundersøgelser af naturprojekter på kulstofrige lavbundsarealer, jf. § 3, og ansøgninger om tilskud til etablering af naturprojekter på kulstofrige lavbundsarealer, jf. § 4, fra NaturErhvervstyrelsen.
 Stk. 3. Styrelsen for Vand- og Naturforvaltning vurderer ansøgningerne i forhold til kriterierne i § 3 henholdsvis § 4, samt de vejledende referenceværdier i bilag 1. Ansøgninger, der opfylder kriterierne, indstilles til et tilsagn og prioriteres i henhold til § 5. Ansøgninger, der ikke opfylder kriterierne i § 3 henholdsvis § 4, indstilles til afslag.
 § 7. Bekendtgørelsen træder i kraft den 1. juli 2016.
 Stk. 2. Bekendtgørelsen gælder også behandlingen af verserende sager om naturprojekter på kulstofrige lavbundsjorder.
 Stk. 3. Bekendtgørelse nr. 473 af 17. april 2015 om kriterier m.v. for naturprojekter på kulstofrige lavbundsjorder ophæves.
