Beretning afgivet af Børne- og Undervisningsudvalget den 9. juni 2021 Beretning over Forslag til folketingsbeslutning om at sikre, at friskoler, privatskoler og private ungdomsuddannelser på lige vilkår med folkeskoler og offentlige ungdomsuddannelser får stillet coronatest til rådighed af kommunerne [af Mai Mercado (KF), Ellen Trane Nørby (V), Alex Ahrendtsen (DF) og Henrik Dahl (LA) m.fl.]:
1. Politiske bemærkninger Venstre, Dansk Folkeparti, Radikale Venstre, Det Konservative Folkeparti, Nye Borgerlige, Liberal Alliance, Kristendemokraterne og Uffe Elbæk (UFG) Et flertal i udvalget (V, DF, RV, KF, NB, LA, KD og Uffe Elbæk (UFG)) finder det vigtigt, at elever og lærere på friskoler, privatskoler og private ungdomsuddannelser får tilbudt coronatest på lige vilkår med det tilbud om coronatest, som personale og elever på folkeskoler og offentlige ungdomsuddannelser får stillet til rådighed.
Efter flertallets opfattelse skal det naturligvis være lige så nemt at møde op og blive testet på en fri- og privatskole som på en folkeskole og dermed også lige så sikkert at møde op og have vished om, at risikoen for smittespredning på skolen er minimal på grund af den løbende coronatest.
Det er efter flertallets mening ikke tilstrækkeligt, at kommunerne tilbyder, at privatskolerne kan sende deres medarbejdere til den nærmeste folkeskole, da lærerne og eleverne dermed udsættes for øget transporttid, som til syvende og sidst risikerer at være tid, der går fra eleverne.
Flertallet konstaterer, at fri- og privatskolerne i første omgang blev negativt forskelsbehandlet af kommunerne i udrulning af coronatest.
I den forbindelse formåede regeringen ikke at sikre, at kommunerne havde en utvetydig handlepligt til at tilbyde coronatest på lige vilkår til offentlige og private tilbud.
Flertallet mener, at dette er utilfredsstillende og kritisabelt.
Flertallet bemærker, at det heldigvis efterfølgende er lykkedes fri- og privatskoler at få lige adgang til coronatest.
Det skyldes et massivt politisk pres på enkelte kommuner fra fri- og privatskolernes foreninger og politisk pres fra Christiansborg i form af bl.a. nærværende beslutningsforslag.
Flertallet finder, at det ikke er privatskoleforeningernes opgave at presse kommunerne til at give dem lige adgang til coronatest, men at dette burde være sikret fra start af regeringen.
Flertallet finder således, at regeringens passivitet har skabt unødig usikkerhed på fri- og privatskoler og forsinket testudrulningen midt i en pandemi.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 9. marts 2021 og var til 1. behandling den 26. april 2021. Beslutningsforslaget blev efter 1. behandling henvist til behandling i Børne- og Undervisningsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 1 bilag på beslutningsforslaget.
 P.u.v.
