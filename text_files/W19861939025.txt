 En kvinde modtog - efter at have haft arbejde i 6 måneder -  

 kontanthjælp efter bistandsloven i ventetiden for arbejdsløshedsdagpenge  

 efter indmeldelse i arbejdsløshedskasse.
Ankestyrelsen fandt, at barseldagpenge til sikrede skulle fastsættes  

 ud fra en skønnet indtægt.
Ankestyrelsen fandt ikke grundlag for at fastsætte  

 denne til et større beløb end indtægten fra de 6 måneders arbejde suppleret  

 med indtægten fra et forudgående 2 måneders specialarbejderkursus, og kunne  

 således ikke tiltræde amtsankenævnets afgørelse om at fastsætte den skønnede  

 indtægt til det beløb, som sikrede ville have været berettiget til i  

 arbejdsløshedsdagpenge, hvis hun ikke havde været afskåret herfra på grund af  

 arbejdsløshedslovgivningens regler om ventetid efter indmeldelse. (* 1) REDEGØRELSE FOR SAGEN:
En sikret, der i december 1983 og juni 1984 deltog i et  

 specialarbejderkursus, var herefter fra den 1. februar til den 31. juli 1984  

 i beskæftigelse under »ung i arbejde«, og havde en indtægt på  

 53.500 kr.
Fra 1. august 1984 modtog hun kontanthjælp efter bistandsloven,  

 indtil hun pr. 31. oktober 1984 anmodede om dagpenge på grund af forventet  

 fødsel den 27. november 1984.
 Sikrede var medlem af arbejdsløshedskasse, men var på grund af  

 arbejdsløshedslovgivningens regler om ventetid efter indmeldelsen først  

 berettiget til arbejdsløshedsdagpenge fra 1. februar 1985.
 Det sociale udvalg fandt, at sikrede i medfør af bestemmelserne i  

 dagpengelovens § 34, stk. 2, var berettiget til dagpenge i forbindelse med  

 graviditet og fødsel.
 Det sociale udvalg fandt, at beregningsgrundlaget skulle fastsættes ud fra  

 en skønnet indtægt, således at indtægten for perioden 1. februar til 31. juli  

 1984 suppleret med indtægten fra specialarbejderkurset anvendtes.
 Det sociale udvalg meddelte, at dagpengene fra 1. februar 1985 ville blive  

 beregnet ud fra en skønnet indtægt på 98.500 kr., svarende til det beløb, som  

 sikrede fra dette tidspunkt ville have været berettiget til i  

 arbejdsløshedsdagpenge.
 AFGØRELSEN, DER KLAGES OVER:
 Amtsankenævnet fandt som det sociale udvalg sikrede berettiget til  

 dagpenge i forbindelse med graviditet og fødsel, ligesom nævnet fandt, at  

 disse dagpenge skulle beregnes ud fra en skønnet indtægt.
 Herudfra fandt nævnet, uanset det forhold, at sikrede ved overgangen til  

 dagpenge oppebar kontanthjælp, som ikke er dagpengegivende indtægt, at  

 indtægten skulle opgøres i overensstemmelse med reglerne dagpengelovens § 34,  

 stk. 3, nr. 2.
Nævnet fandt derfor, at dagpengene skulle beregnes ud fra, hvad sikrede  

 kunne have oppebåret i arbejdsløshedsdagpenge fra arbejdsløshedskassen, idet  

 hun alene var afskåret herfra på grund af arbejdsløshedslovgivningens regler  

 om ventetid efter indmeldelse.
Dagpengene skulle således beregnes i  

 overensstemmelse med principperne i § 3, stk. 2, i socialministeriets  

 bekendtgørelse nr. 689 af 20. december 1982.
 Nævnet pålagde det sociale udvalg at udbetale dagpenge efter ovenstående  

 retningslinier fra den 31. oktober 1984.
 KLAGEN TIL ANKESTYRELSEN:
 Sagen blev anket af det sociale udvalg, der gjorde gældende, at  

 bestemmelsen i dagpengelovens § 34, stk. 3, nr. 2, kun havde betydning for  

 vurderingen af berettigelsen til dagpenge og ikke for beregningen.
 Efter udvalgets opfattelse kom § 34, stk. 3, nr. 2, slet ikke til  

 anvendelse i dette tilfælde, idet betingelserne for udbetaling af dagpenge  

 allerede var opfyldt i § 34, stk. 1, nr. 2, og stk. 2.
 Med hensyn til bestemmelserne i § 3, stk. 2, i socialministeriets  

 bekendtgørelse nr. 689 af 20. december 1982, anførte udvalget, at denne  

 bestemmelse udelukkende omhandlede dagpenge under sygdom til arbejdsløse,  

 dagpengeberettigede medlemmer af anerkendt arbejdsløshedskasse, og kunne  

 derfor - efter udvalgets opfattelse - ikke anvendes ved udbetaling under  

 graviditet til et medlem, der ikke var dagpengeberettiget i  

 arbejdsløshedskassen.
 LOVGRUNDLAG:
 Lov om dagpenge ved sygdom eller fødsel, § 21, § 23, nr. 3 og § 34.
 § 3, stk. 2 og § 8 i socialministeriets bekendtgørelse nr. 689 af 20.  

 december 1982 om dagpengegivende indtægter.
 ANKESTYRELSEN AFGØRELSE:
 Ankestyrelsen er enig med det sociale udvalg og amtsankenævnet i, at  

 sikrede i medfør af dagpengelovens § 34, stk. 2, jfr. stk. 3, er berettiget  

 til dagpenge.
 Ankestyrelsen er desuden enig i, at beregningsgrundlaget skal fastsættes  

 ud fra en skønnet indtægt, jfr. § 23, nr. 3.
 På baggrund af sikredes arbejds- og indtægtsmæssige forhold finder  

 ankestyrelsen ikke grundlag for at fastsætte en skønnet indtægt til et større  

 beløb end det af kommunen anvendte indtægtsgrundlag.
 Ankestyrelsen ændrer således amtsankenævnets afgørelse for så vidt angår  

 ansættelse af den skønnede indtægt.
 Afgørelsen medfører ikke, at sikrede skal tilbagebetale de dagpenge, der  

 er udbetalt hende i overensstemmelse med amtsankenævnets afgørelse.
