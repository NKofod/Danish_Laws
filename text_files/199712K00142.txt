Nr LSF 142 Forslag til Lov om ændring af lov om sundhedsvæsenets centralstyrelse m.v.  

 (Effektivisering af Patientklagenævnet) Fremsat af sundhedsministeren (Birte Weiss) den 17. december 1997 § 1 I lov nr. 397 af 10. juni 1987 om sundhedsvæsenets centralstyrelse m.v.,  

 som ændret ved lov nr. 391 af 7. juni 1989, lov nr. 369 af 6. juni 1991 og  

 lov nr. 503 af 30. juni 1993, foretages følgende ændringer:
 1. § 12, stk. 1, affattes således:
» Klager over den faglige virksomhed vedrørende  

 patientbehandling, der udøves af personer inden for sundhedsvæsenet, jf. §  

 15, skal indbringes for Sundhedsvæsenets Patientklagenævn.
Dette gælder dog  

 ikke for klager, for hvilke der i øvrigt i lovgivningen er foreskrevet en  

 særlig klageadgang«.
 2. § 12, stk. 2 , affattes således:
 »Stk. 2. Herudover skal Sundhedsstyrelsen og  

 Lægemiddelstyrelsen til Patientklagenævnet indbringe sager vedrørende  

 patientbehandling, som disse styrelser finder vil kunne give grundlag for  

 kritik eller anden sanktion over for personer inden for  

 sundhedsvæsenet«.
 3. I § 12 indsættes som stk. 3 :
 »Stk. 3. Grønlands Hjemmestyre (embedslægen i Grønland) skal  

 for Patientklagenævnet indbringe sager vedrørende patientbehandling, som  

 Hjemmestyret finder vil kunne give grundlag for kritik eller anden sanktion  

 over for personer inden for sundhedsvæsenet i Grønland«.
 4. I § 13 indsættes som stk. 3 og stk. 4:
 »Stk. 3. Fremkommer der i en sag, som er afgjort af nævnet,  

 nye og for sagens afgørelse væsentlige oplysninger, kan nævnet tage sagen op  

 til fornyet vurdering.
 Stk. 4. Nævnet kan overlade til sekretariatet at afvise sager  

 efter stk. 3«.
 5. § 16, stk. 2 , affattes således:
»Stk. 2. Sundhedsministeren udpeger nævnets formand og  

 næstformænd, som skal opfylde de almindelige betingelser for at kunne  

 beskikkes som landsdommer.
Sundhedsministeren kan bestemme formandens og  

 næstformændenes ansættelsesforhold og honorering.
Sundhedsministeren kan  

 endvidere bestemme, at direktøren for Patientklagenævnets sekretariat  

 samtidig kan indtræde som formand for nævnet«.
 6. 4. punktum i § 19, stk. 1, udskilles til et nyt stk.  

 2:
 » Stk. 2. Nævnet skal, inden der træffes afgørelse i en  

 klagesag vedrørende sundhedsvæsenet i Grønland, indhente en udtalelse herom  

 fra sundhedsmyndighederne i Grønland«.
 7. § 19, stk. 3, ophæves.
 8. § 19, stk. 2 , bliver herefter til stk. 3, der  

 affattes således:
 »Stk. 3. Personer inden for sundhedsvæsenet skal efter  

 anmodning meddele Sundhedsvæsenets Patientklagenævn samt embedslægerne enhver  

 oplysning, herunder journaler, til brug for behandling af sagen«.
 9. § 19, stk. 4, affattes således:
» Stk. 4. Sundhedsvæsenets Patientklagenævn skal holde  

 Sundhedsstyrelsen og Lægemiddelstyrelsen underrettet om de afgørelser, nævnet  

 træffer.
Herudover kan sundhedsministeren fastsætte regler om, at andre med  

 berettiget interesse underrettes om sagens afgørelse.
Sundhedsstyrelsen kan  

 til brug for tilsynsvirksomheden få udleveret nævnets sagsakter i de enkelte  

 klagesager«.
 10. § 22, stk. 1 , affattes således:
» Klagen skal være indgivet senest 3 år efter, at det  

 påklagede forhold har fundet sted.
Nævnet kan dog se bort fra overskridelse  

 af fristen, hvis særlige grunde taler derfor ».
 11. § 22, stk. 2, affattes således:
 » Stk. 2. Fristen gælder ikke for sager, som  

 Sundhedsstyrelsen, Lægemiddelstyrelsen eller Grønlands Hjemmestyre indbringer  

 for nævnet, jf. § 12, stk. 2 og 3«.
 12. § 25 affattes således:
 »Undladelse af at efterkomme en forpligtelse efter § 4, stk. 3, og §  

 19, stk. 3, straffes med bøde«.
§ 2 Stk. 1. Loven træder i kraft den 1. april 1998.
 Stk. 2. Forældelsesreglen i § 22, stk. 1, finder anvendelse for  

 sager, der indbringes for Patientklagenævnet efter lovens ikrafttræden.
§ 3 Loven gælder ikke for Færøerne, men kan ved kongelig anordning helt eller  

 delvis sættes i kraft for øerne med de afvigelser, som de særlige færøske  

 forhold tilsiger.
Bemærkninger til lovforslaget Almindelige bemærkninger 1. Lovforslagets indhold og hovedformål Formålet med lovforslaget er en effektivisering af Patientklagenævnet,  

 dels gennem ændring af nævnets formandskab, dels gennem indførelse af en  

 absolut forældelsesfrist på 3 år, dels gennem en styrkelse af samarbejdet  

 mellem nævnet og embedslægeinstitutionerne.
Herudover gennemføres en række  

 mindre tilpasninger af lovens bestemmelser til praksis på området eller  

 justeringer efter indvundne erfaringer.
 Det overordnede formål med forslaget er en effektivisering af  

 sagsbehandlingen med henblik på en fortsat nedbringelse af den gennemsnitlige  

 sagsbehandlingstid for Patientklagenævnets sager.
 Et udvalg nedsat af Sundhedsministeriet (klageudvalg) har i januar 1997  

 afgivet sin betænkning »Patienters klageadgang på sundhedsområdet«  

 (bet. nr. 1325). Klageudvalget har bl.a. haft til opgave at vurdere forslag  

 til nedbringelse af sagsbehandlingstider, større overskuelighed og samordning  

 af klagemulighederne.
Der er med lovforslaget, jf. § 16, stk. 2, givet mulighed for ændring af  

 ansættelsesforhold og honorering af Patientklagenævnets formandskab.  

 Formandskabet består i dag af en formand og 4 næstformænd, hvoraf flere har  

 andre erhverv som hovedbeskæftigelse, ligesom formændene er knyttet til  

 nævnet på forskellige vilkår på grund af deres hovederhvervs forskellighed.  

 Der findes derfor behov for en hjemmel, der muliggør en mere selvstændig og  

 fleksibel ansættelses- og honoringsform.
F.eks. vurderes, at en  

 fuldtids-/deltidsansat formand i samarbejde med nogle få udefra kommende  

 formænd vil øge nævnets effektivitet.
Tilsvarende findes, at forslaget om, at  

 direktøren for Patientklagenævnets sekretariat kan indtræde som formand for  

 nævnet, og herunder også træffe formandsafgørelser, vil kunne effektivisere  

 nævnets arbejde.
Endvidere indføres, jf. § 22, stk. 1, en absolut forældelsesfrist på 3 år,  

 der regnes fra det tidspunkt, klageforholdet har fundet sted.
Den nuværende  

 bestemmelse med en 2 års klagefrist, der regnes fra det tidspunkt, hvor  

 klageren var eller burde være bekendt med klageforholdet, vurderes som  

 uhensigtsmæssigt, idet klagesager herefter kan rejses mange år efter, at  

 klagen er forårsaget.
Dette er ikke rimeligt for den indklagede og  

 vanskeliggør oplysning af sagen.
 Herudover er der i flere af de gældende bestemmelser, jf. § 12, stk. 1-3,  

 sket en redaktionel præcisering af, at Patientklagenævnets kompetence alene  

 omfatter klager, der er opstået i forbindelse med  

 »patientbehandling« og således ikke, jf. praksis, omfatter  

 sundhedspersoner ansat i rent administrative stillinger, f. eks. i  

 centraladministrationen eller som lægelige direktører/chefer på sygehuse,  

 eller ansat i socialforvaltninger eller forsikringsselskaber, idet de omtalte  

 sundhedspersoners virksomhed ikke består i at deltage i eller have ansvaret  

 for patientbehandling.
 Endvidere præciseres, jf. § 13, stk. 3 og 4, at Patientklagenævnets  

 sekretariat af nævnet kan bemyndiges til at træffe afgørelse om, hvorvidt  

 klagesager skal genoptages.
Desuden ophæves bestemmelsen om, at Patientklagenævnet skal indhente en  

 udtalelse fra Psykolognævnet, såfremt der klages over en autoriseret psykolog  

 for virksomhed inden for sundhedsvæsenet.
Denne ændring begrundes i, at  

 Patientklagenævnet nu selv har ansat en faglig konsulent på området.
 Endvidere præciseres, jf. § 19, stk. 3, at alle i klagesagen involverede  

 personer inden for sundhedsvæsenet, dvs. at både de indklagede, men også  

 andre relevante sundhedspersoner - i overensstemmelse med praksis - skal give  

 Patientklagenævnet og embedslægerne de nødvendige oplysninger m.v.
 Endelig præciseres det i overensstemmelse med nævnets forretningsorden, at  

 myndigheder m.v. med berettiget interesse i klagesagen, f.eks. eventuelle  

 ansættelsesmyndigheder, underrettes om nævnets afgørelser.
 Det har været overvejet at fritage embedslægerne fra klagesagsbehandlingen  

 for Patientklagenævnet, først og fremmest for at undgå unødig dobbelt  

 sagsbehandling og for at nedbringe den gennemsnitlige sagsbehandlingstid, jf.  

 også forslaget herom i ovennævnte betænkning »Patienters klageadgang på  

 sundhedsområdet«.
 Dette har man imidlertid afstået fra, bl. a. fordi embedslægernes opgaver  

 for tiden er genstand for nærmere vurdering såvel i Opgavekommissionen som i  

 et udvalg nedsat under Sundhedsstyrelsen.
 Det er dog en forudsætning, at Patientklagenævnet og  

 embedslægeinstitutionerne videreudvikler samarbejdet omkring en bedre  

 samordning og fordeling af opgaverne med forberedelse af  

 klagesagsbehandlingen, således at den gennemsnitlige sagsbehandlingstid  

 fortsat kan nedbringes.
 Med henblik på at give Patientklagenævnet mulighed for hurtigst muligt at  

 kunne gennemføre effektiviseringsforbedringer, herunder ændre  

 formandskonstruktionen, indføre 3-årig forældelsesfrist og videreudvikle  

 samarbejdet med embedslægeinstitutionerne, er lovens ikrafttræden fastsat til  

 den 1. april 1998.
 Der er i bilag til lovforslaget foretaget en opstilling af  

 lovforslagets bestemmelser og de tilsvarende hidtil gældende bestemmelser.
 Hvor der i lovforslaget er henvist til embedslægeinstitutionerne eller  

 lignende, gælder dette tilsvarende for Stadslægen i København, der varetager  

 embedslægeinstitutionernes opgaver i Københavns Kommune.
2. Gældende regler Ved lov nr. 397 af 10. juni 1987 om sundhedsvæsenets centralstyrelse m.v.  

 ændredes den dagældende administrative behandling af patientklagesager, idet  

 der fra 1. januar 1988 blev oprettet et administrativt uafhængigt nævn -  

 Sundhedsvæsenets Patientklagenævn - som træffer endelig afgørelse i klager  

 over den faglige virksomhed, som udøves af personer inden for  

 sundhedsvæsenet.
 Formålet med ændringen af patientklagesystemet var at styrke patienternes  

 retssikkerhed og tillid til klagesystemet ved at henlægge afgørelserne fra  

 Sundhedsstyrelsen til et uafhængigt nævn bestående af både lægmænd og af  

 juridisk og faglig ekspertise.
 Vedrørende lovforslaget (L 58 - F 1986-87) og dets behandling i  

 Folketinget henvises til Folketingets Forhandlinger, spalte 1771 (1.  

 behandling), 11625 (2. behandling) og 11800 (3. behandling).
 Ved lov nr. 391 af 7. juni 1989 ændredes centralstyrelseslovens § 16, stk.  

 1, således at der blev givet mulighed for at øge antallet af næstformænd i  

 nævnet.
 Ændringerne ved lov nr. 369 af 6. juni 1991, hvorefter  

 sundhedsmyndighederne i Grønland skal høres over klagesager, kom ind i loven  

 ved overdragelsen af sundhedsvæsenet til Grønland pr. 1. januar 1992.
 Ved lov nr. 503 af 30. juni 1993 ændredes centralstyrelseslovens § 19,  

 stk. 1-3, således at al klagesagsbehandling med virkning fra 1. januar 1994  

 blev samlet i Patientklagenævnet, hvorefter også klagesagsforberedelse blev  

 flyttet fra Sundhedsstyrelsen til Patientklagenævnet samtidig med, at  

 embedslægeinstitutionerne direkte blev stillet til rådighed for nævnet til  

 forberedelse af klagesagsbehandling ved indhentning af sagsoplysninger og  

 udarbejdelse af indstilling til nævnet i ukomplicerede sager.
 Vedrørende lovforslaget (L 227 - F 1992-93) og dets behandling i  

 Folketinget henvises til Folketingets Forhandlinger, spalte 6967 (1.  

 behandling), 10300 (2. behandling) og 10529 (3. behandling).
3. Lovforslagets baggrund 3.1. Andre initiativer Der er gennem årene gennemført forskellige andre effektiviseringer og  

 ressourcetilførsler til Patientklagenævnet, som ikke har krævet ændringer af  

 lovgivningen.
I perioden fra april 1996 har nævnet f. eks. indført et forsøg med  

 såkaldte formandsafgørelser i visse sager vedrørende læger.
Ordningen er  

 blevet evalueret i efteråret 1997, og er blevet udvidet til at gælde for alle  

 faggrupper.
Man har endvidere udviklet en ordning med forenklet  

 nævnsbehandling, dvs. sager der udsendes til nævnsmedlemmerne med bemærkning  

 om, at en nævnsbehandling kun vil ske, hvis medlemmerne anmoder herom.  

 Herudover har nævnets sekretariat indført en reduktion af arbejdsgange, samt  

 en øget brug af teknologi og automatik i sagsbehandlingen.
Endvidere er  

 nævnssekretariatets interne organisation ændret og styrket, ligesom der er  

 indgået en aftale om resultatløn til medarbejderne.
 Sundhedsministeriet og Patientklagenævnet er på nuværende tidspunkt i gang  

 med at udarbejde en kontraktstyringsaftale for Patientklagenævnet for en  

 2-årig periode, der bl.a. har til formål yderligere at effektivisere nævnets  

 arbejde.
3.2. Patientklagenævnets formandskab 3.2.1. Generelt I medfør af centralstyrelseslovens § 16, stk. 2, skal Patientklagenævnets  

 formand og næstformænd opfylde de almindelige betingelser for at kunne  

 beskikkes som landsdommere.
Ifølge retsplejelovens § 43, stk. 3, skal en  

 landsdommer have 3-års ansættelse som byretsdommer, politimester,  

 statsadvokat, advokat med møderet for landsret, fuldmægtig i  

 centraladministrationen o.lign.
Der er ikke opstillet andre forudsætninger  

 for at kunne varetage formandshvervet.
 Ministeriet har hidtil valgt amtmænd, sociale ankechefer (bl.a.  

 pensionerede), juridiske professorer m.fl. til nævnets formænd.
 Nævnets formænd honoreres på baggrund af forudsætningerne i forslaget til  

 centralstyrelsesloven (kap. 3. Patientklagenævnet) fra 1987 enten efter  

 gældende regler om merarbejdsbetaling efter tjenestemandsloven eller i form  

 af særskilt vederlæggelse (fast timesats) godkendt af Finansministeriet.
 Da sagsmængden i nævnet har været stadigt stigende gennem årene (fra ca.  

 1300 sager i 1988 til ca. 2600 sager i 1997 (skønnet)), har det været  

 nødvendigt at forøge antallet af formænd til nu i alt 5. Disse har alle  

 formandshvervet som en bibeskæftigelse.
 Det er på denne baggrund fundet nødvendigt at indføre større fleksibilitet  

 for formandskabets tilknytning til nævnet.
3.2.2. Formandsmuligheder Med ændringsforslaget i § 16, stk. 2, åbnes der således op for en større  

 fleksibilitet i forbindelse med formandskabets ansættelsesforhold og  

 honorering, bl.a. således at sundhedsministeren - efter forhandling med  

 Finansministeriet - har mulighed for at ansætte en fuldtids-/deltidsformand.  

 Hermed vil man også lettere kunne fastholde en ensartet faglig ekspertise på  

 formandsniveauet.
Der er endvidere medtaget en hjemmel for, at direktøren for  

 Patientklagenævnets sekretariat som et supplement til de udefra kommende  

 formænd kan indtræde som formand for nævnet.
Det er hensigten hermed, at  

 direktøren i perioder, hvor der er behov for at styrke formandskabet, kan  

 indtræde som formand for nævnet.
 Direktøren har betydelig praktisk erfaring og ekspertise på  

 klagesagsområdet, og vil derfor også hurtigt kunne indtræde i formandskabet,  

 bl. a. i akutte tilfælde ved andre formænds forfald.
Klageudvalget, jf. betænkning nr. 1325, har også drøftet muligheden for at  

 gøre sekretariatschefen (nu direktøren) til nævnets formand, men der har  

 været delte meninger om dette forslag på grund af formandens afhængighed af  

 sin egen organisation.
Der er således af nogle lagt vægt på, at  

 nævnsformanden hidtidige status opretholdes med fuldstændig uafhængighed af  

 instruktioner fra sekretariatet og andre institutioner.
Imidlertid findes en tilsvarende ordning i flere andre offentlige nævn,  

 bl.a. i de sociale ankenævn og revaliderings- og pensionsnævnene, hvor  

 statsamtmanden er født formand for nævnet.
I Den sociale Ankestyrelse, Den  

 Sociale Sikringsstyrelse samt Arbejdsskadestyrelsen behandles sagerne i møder  

 med beskikkede medlemmer, hvor formanden ligeledes er placeret i  

 organisationen.
 Hertil kommer, at direktørens formandskab for Patientklagenævnet ikke  

 forudsættes at blive hovedreglen, men et supplement, eller bistand i akutte  

 situationer, til udefra kommende formænd.
3.3. Andre forslag fra Sundhedsministeriets klageudvalg Sundhedsministeriets klageudvalg har i sin betænkning fra januar 1997  

 behandlet andre forslag, herunder om styrkelse af patienternes og de  

 indklagede sundhedspersoners retssikkerhed under klagesagsbehandlingen.
Flere af disse forslag, der ikke kræver ændringer af lovgivningen, er  

 allerede eller vil umiddelbart efter lovforslagets vedtagelse blive indført i  

 klagesagsbehandlingen.
Det drejer sig bl. a. om følgende:
 - At partshøringen foretages over såkaldte »agterskrivelser«,  

 hvorefter et udkast til afgørelse i nævnet indeholdende såvel sagsbeskrivelse  

 som påtænkt afgørelse samt sagkyndige konsulenters voteringer sendes til  

 begge sagens parter til udtalelse.
 - At nævnet i sine afgørelser oplyser, om det er »et enigt nævn«  

 eller »et flertal af nævnets medlemmer«, der har truffet afgørelse  

 i sagen, idet dette vil styrke afgørelsernes fortolkningsværdi.
- At der sker en præcisering af, hvem der kan modtage kopi af nævnets  

 afgørelser, og under hvilke betingelser disse kan benyttes i andre  

 sammenhænge, bl. a. af ansættelsesmyndigheder i personalesager osv., således  

 at en eventuel irettesættelse vedrørende faglige forhold ikke  

 »misbruges«.
En vejledning herom forberedes for tiden af  

 Patientklagenævnet i samarbejde med bl. a. sygehuskommunerne og  

 Lægeforeningen.
Disse forslag vil alle styrke patienternes og de indklagede  

 sundhedspersoners retsstilling.
Patientklagenævnet vil herefter, og når  

 samarbejdet med embedslægeinstitutionerne nærmere er fastlagt, jf. i øvrigt  

 nedenfor, kunne fastlægge en fælles procedure for nævnets sager, der giver en  

 betydelig retssikkerhed hos sagens parter.
 Det bemærkes, at andre af klageudvalgets forslag ikke er medtaget i  

 lovforslaget.
Det drejer sig om indførelse af en ankeinstans for afgørelser truffet af  

 Patientklagenævnet, eventuelt i form af en særlig lovreguleret adgang til at  

 få visse sager genoptaget i nævnet efter en særlig opmandsbeslutning.
Med de  

 relativt »milde« sanktioner Patientklagenævnet kan iværksætte,  

 typisk en irettesættelse, og f.eks. ikke bøde eller fratagelse af  

 autorisation, findes der ikke en tilstrækkelig retssikkerhedsmæssig  

 begrundelse for at indføre en sådan ankeinstans, som i øvrigt også, samlet  

 set, vil forlænge sagsbehandlingstiden, og være ret så ressourcekrævende.
Desuden har - særligt de amtskommunale myndigheder - foreslået, at der  

 skabes hjemmel for, at der kan gennemføres forsøgsordninger i nogle amter med  

 lokale patientklagenævn, i princippet svarende til det centrale  

 Patientklagenævn, med ankeadgang til det centrale nævn.
Der findes imidlertid  

 ikke retssikkerhedsmæssig begrundelse herfor, idet de lokale nævn vil få  

 relativt få sager og vanskeligt kan skaffe den nødvendige faglige ekspertise  

 til sagsbehandlingen, ligesom ordningen må forudsættes at blive meget  

 ressourcekrævende.
3.4. Embedslæger Sundhedsministeriets klageudvalg har endvidere anbefalet at fritage  

 embedslægerne for klagesagsbehandlingen og overføre opgaven til  

 Patientklagenævnet, først og fremmest for at undgå unødig dobbelt  

 sagsbehandling og for at nedbringe den gennemsnitlige sagsbehandlingstid.
 Man har som tidligere anført afstået fra dette forslag, bl. a. fordi  

 embedslægernes opgaver for tiden er genstand for nærmere vurdering såvel i  

 Opgavekommissionen som i et udvalg nedsat under Sundhedsstyrelsen.
 Da sagsbehandlingstiden hos embedslægerne ofte overstiger 4 måneder, har  

 det været vanskeligt for Patientklagenævnet at opfylde den forudsatte  

 målsætning for den samlede gennemsnitlige sagsbehandlingstid på 3-6 måneder.  

 Selv om embedslægernes sagsforberedelse ikke er eneste årsag til de lange  

 sagsbehandlingstider for klagesagerne, så vil det være nødvendigt med en  

 ændret fordeling af arbejdsopgaverne mellem embedslægevæsenet og nævnet.
 Det forudsættes derfor, at samarbejdet mellem embedslægeinstitutionerne og  

 Patientklagenævnet videreudvikles med henblik på en bedre samordning og  

 fordeling af opgaverne med forundersøgelse af sagerne m.v., således at den  

 gennemsnitlige sagsbehandlingstid fortsat kan nedbringes.
 Det er i henhold til centralstyrelseslovens § 19, stk. 1, tillagt  

 Patientklagenævnet en instruktionsbeføjelse overfor embedslægerne, hvorefter  

 »nævnet kan anmode vedkommende embedslægeinstitution om at undersøge  

 klagesagen samt om, at der udarbejdes indstilling til nævnet om sagens  

 afgørelse«.
Der er hensigten i det fremtidige samarbejde, bl. a. med henblik på i  

 videst muligt omfang at undgå dobbelt sagsbehandling, at embedslægerne ikke  

 længere skal udarbejde indstilling til afgørelse, men alene indhenter de  

 relevante sundhedsfaglige oplysninger og udarbejder sagsresume.
Embedslægerne  

 forudsættes heller ikke længere at foretage partshøring.
Begge opgaver  

 forudsættes overført til nævnets sekretariat, idet Patientklagenævnet dels er  

 bedre fagligt rustet til at udarbejde indstilling, bl. a. på grund af adgang  

 til sagkyndige konsulenter, typisk speciallæger med ansættelse i  

 sygehusvæsenet, dels har en juridisk ekspertise til at foretage partshøring,  

 dels fordi man herefter vil kunne foretage partshøring over et udarbejdet  

 udkast til afgørelse, inkl. den sagkyndige votering.
Dette vil give sagens  

 parter et væsentligt bedre grundlag for partshøring.
 Der vil i tilslutning hertil ske en tilpasning af de personalemæssige  

 ressourcer mellem embedslægevæsenet og Patientklagenævnet.
4. Patientklagenævnets sagsmængde og sagsbehandlingstider Begrundelsen for den foreslåede effektivisering af klagesystemet er bl. a.  

 ønsket om hurtig fjernelse af den ophobede sagspukkel og nedbringelse af den  

 gennemsnitlige sagsbehandlingstid, der for tiden er på knap 15 måneder.
 Udviklingen i Patientklagenævnets sagsproduktionen m.v. i perioden fra  

 klageorganisationens omstrukturering pr. 1. januar 1994 til og med 1997  

 (skøn) er gengivet i nedennævnte oversigt.
Oversigt over Patientklagenævnets klager, 1994-1997 Det fremgår heraf, at antallet af nye klagesager (dvs. alle modtagne  

 sager, såvel antagne som afviste nye sager) har været svagt stigende i  

 perioden 1994-96, samtidig med at antallet af verserende sager (dvs. sager  

 antaget til realitetsbehandling, der endnu ikke er afgjort) er steget  

 betydeligt.
 I 1997 forventes der en stigning på ca. 25 % i antallet af nye sager i  

 forhold til 1996.
 Senest i 1997 er der endvidere, efter en ressourcemæssig styrkelse og  

 effektivisering af Patientklagenævnet, sket en betydelig forøgelse i antallet  

 af afgjorte sager, således at der for 1997 må forventes at ske mere end en  

 fordobling i antallet af afgjorte sager i forhold til 1996, nemlig fra 1187  

 til ca. 2500 sager, samtidig med et fald i antallet af verserende sager.
Ser man på udviklingen i den gennemsnitlige sagsbehandlingstid, er der  

 tale om en divergerende tendens, idet sagsbehandlingstiden steg fra 12  

 måneder i 1994 til 19,7 måneder i 1995 for derefter at udvise en nedadgående  

 tendens.
Denne tendens forventes forstærket betydeligt i takt med, at navnlig  

 de ældre sager afsluttes.
5. Patientklagenævnets informationsvirksomhed Patientklagenævnets afgørelser har betydning dels for de enkelte  

 indklagede sundhedspersoner, dels for andre myndigheder, offentligheden m.v.,  

 bl.a. ved at nævnets afgørelser er med til at sætte normer for den  

 sundhedsfaglige virksomhed.
Derfor sender nævnet, jf. præciseringen heraf i § 19, stk. 4, også kopi af  

 dets afgørelser til ansættelsesmyndigheder og Sundhedsstyrelsen - og nu også  

 til Lægemiddelstyrelsen - samt embedslægerne med henblik på, at afgørelsen  

 kan anvendes bl.a. i tilsynet med sundhedspersonalet.
Vedrørende  

 ansættelsesmyndighedernes benyttelse af tilsendte kopier af afgørelser  

 henvises til afsnit 3.3. Ansættelsesmyndighederne vil kunne benytte kopierne  

 til selv at iværksætte kvalitetsforbedring af sundhedsvæsenet.
Herudover har Patientklagenævnet besluttet at styrke den almindelige  

 indsigt og forståelse for nævnets arbejde i offentligheden gennem en  

 intensiveret informationsvirksomhed.
Dette sker ved udsendelse af et  

 månedligt nyhedsbrev med resume og kommentarer af konkrete afgørelser efter  

 drøftelse på nævnsmøderne.
Derudover sker der fra primo december 1997  

 offentliggørelse på internettet af alt informationsmateriale vedrørende  

 nævnet (årsberetning, klagevejledning, vejledning i sagsgange, klageskema og  

 nævnte nyhedsbreve).
 6. Hørte myndigheder, organisationer m.fl.
Forslaget har været til udtalelse hos relevante ministerier og styrelser,  

 grønlandske og færøske myndigheder, de kommunale organisationer samt  

 sundhedspersonalets faglige organisationer og visse patientorganisationer,  

 bl. a.
De Samvirkende Invalideorganisationer og Forbrugerrådet.
7. Økonomiske og administrative konsekvenser De samlede udgifter til formandskabet vil være afhængig af, om  

 Patientklagenævnet har sagspukler eller befinder sig i balancesituation.  

 Afvikling af pukkelsager kræver et ekstra honorar ved den nuværende  

 formandskonstruktion, da formændene bliver lønnet efter sagsmængden, mens en  

 fuldtids-/deltidsformand - uafhængig af antallet af sager - vil modtage fast  

 løn, og evt. godtgørelse for merarbejde.
I en balancesituation vil det  

 derimod være lidt billigere at have ad hoc formænd, fordi der ikke vil være  

 så mange sager.
En fuldtids, åremålsansat formand, f. eks. i lønramme 38 vil  

 koste ca. 0,6 mio. kr. årligt.
En supplerende næstformand, der kan benyttes  

 efter behov, skønnes til at koste ca. 0,1 mio. kr. årligt.
Såfremt direktøren for nævnets sekretariat indtræder som formand for  

 nævnet, kræver dette ikke ekstra ressourcer.
Det kan dog ved eventuel længere  

 tids formandsfunktion komme på tale at styrke sekretariatet ledelsesmæssigt.
 Ændring af nævnets formandskab til f. eks. en fastansat formand  

 forudsættes forhandlet med Finansministeriet, men finansieret indenfor  

 nævnets egen bevilling.
 Den i afsnit 3.4. nævnte tilpasning af de personalemæssige ressourcer  

 mellem embedslægevæsenet og Patientklagenævnet vil være en intern omfordeling  

 af bevillinger mellem de to virksomhedsområder i ministeriet.
 Lovforslaget vil ikke have økonomiske eller administrative konsekvenser  

 for kommuner og amtskommuner.
 Lovforslaget indeholder ikke miljømæssige eller erhvervsøkonomiske  

 konsekvenser, ligesom forslaget ikke indeholder EU-retlige aspekter.
Bemærkninger til lovforslagets enkelte bestemmelser Til § 1 Til nr. 1 I bestemmelsen tilføjes ordene »vedrørende patientbehandling«  

 for herved at præcisere, at klager til Sundhedsvæsenets Patientklagenævn over  

 sundhedspersonernes faglige virksomhed kun vedrører klager over  

 patientbehandlingen, dvs. hvor der er etableret et sundhedsperson-patient  

 forhold.
F.eks. vil klager over læger, der arbejder i administrative  

 stillinger som faglige konsulenter for kommunerne eller forsikringsselskaber  

 efter denne bestemmelse - som hidtil fortolket - ikke være omfattet af  

 nævnets virksomhed.
 Patientklagenævnet behandler klager over den faglige virksomhed, der  

 udøves af en række forskellige persongrupper inden for sundhedsvæsenet.
Ved faglig virksomhed forstås ikke kun behandling og pleje m.v., som  

 udføres af sundhedspersonalet.
Nævnet tager herunder også stilling til klager  

 vedrørende de mere konkrete pligter, der er knyttet til behandling og pleje  

 m.v., såsom klager over sundhedspersonalets information og indhentelse af  

 samtykke i forbindelse med behandlingen m.v., udfærdigelse af erklæringer,  

 journalføring, afgørelser (ankeinstans) om aktindsigt i helbredsoplysninger (  

 jf. lov nr. 504 af 30. juni 1993 om aktindsigt i helbredsoplysninger), og  

 udtaler sig om overtrædelse af reglerne om tavshedspligt.
 Det bemærkes, at de gældende regler om aktindsigt i helbredsoplysninger,  

 om tavshedspligt og om videregivelse af helbredsoplysninger fremover  

 forudsættes indeholdt i det lovforslag om patienters retsstilling, som  

 regeringen fremsætter i denne Folketingssamling.
 Nævnet behandler endvidere som 2. instans i forhold til det lokale  

 psykiatriske patientklagenævn klager over tvangsbehandling, tvangsfiksering,  

 anvendelse af fysisk magt og beskyttelsesfiksering på psykiatriske  

 afdelinger.
 Endelig behandler Patientklagenævnet sager (indberetninger) fra  

 Sundhedsstyrelsen og Lægemiddelstyrelsen, hvis disse styrelser finder, at der  

 vil være grundlag for kritik eller anden sanktion.
Til nr. 2 I denne bestemmelse præciseres i lighed med bestemmelsen i § 12, stk. 1,  

 ved indførelse af ordene »vedrørende patientbehandling«, at de  

 sager, som Sundhedsstyrelsen og Lægemiddelstyrelsen af egen drift skal  

 forelægge for Patientklagenævnet, kun omfatter tilsynssager, dvs. sager, hvor  

 eventuel kritik alene vedrører faglig virksomhed, der har fundet sted som led  

 i patientbehandlingen.
Lægemiddelstyrelsen er pr. 1. januar 1997 blevet udskilt fra  

 Sundhedsstyrelsen som en selvstændig styrelse.
Da faglig virksomhed  

 vedrørende apotekere m. fl. er hermed overgået til Lægemiddelstyrelsen, vil  

 denne styrelse også skulle indbringe tilsynssager vedrørende kritik af  

 sundhedspersonale til Patientklgenævnet.
 Sundhedsstyrelsen og Lægemiddelstyrelsen vil herefter selv skulle  

 kritisere m.v. sundhedspersonalets administrative forseelser, f.eks.  

 mangelfuld indberetning vedrørende den offentlige sundhedspleje m.v., jf.  

 lægelovens § 11, stk. 1, mangelfuld udfyldelse af dødsattester efter § 4 i  

 lov om ligsyn, obduktion og transplantation, m.fl.
Til nr. 3 I denne bestemmelse og i konsekvensrettelsen i § 22, stk. 2, er der sket  

 en præcisering for så vidt angår Grønlands Hjemmestyres inddragelse i nævnets  

 virksomhed.
Efter bestemmelsen skal Grønlands Hjemmestyre indbringe sager  

 vedrørende patientbehandling for Patientklagenævnet, som Hjemmestyret selv  

 finder vil kunne give grundlag for kritik eller anden sanktion over for  

 personer inden for sundhedsvæsenet i Grønland.
Det drejer sig her om sager,  

 der vedrører Hjemmestyrets tilsynsvirksomhed, uden at der er indgivet klage  

 om sagen.
Bestemmelsen er en parallel til § 12, stk. 2, hvorefter Sundhedsstyrelsen  

 er forpligtet til at indbringe sager vedrørende patientbehandling for  

 Patientklagenævnet for så vidt angår forhold i Danmark.
Da Sundhedsstyrelsen  

 ikke har denne tilsynskompetence i relation til grønlandske forhold, har  

 retstilstanden hidtil været uklar.
Dette søges herved afhjulpet.
Grønlands  

 Hjemmestyre er enig i bestemmelsen.
Til nr. 4 Ifølge § 15, stk. 3 i den nugældende bekendtgørelse om forretningsorden  

 for Sundhedsvæsenets Patientklagenævn kan nævnet genoptage en afgjort sag,  

 såfremt der fremkommer nye og for sagens afgørelse væsentlige oplysninger.  

 Det har hidtil været overladt til Patientklagenævnets sekretariat i første  

 omgang at tage stilling til genoptagelsesbegæringer.
 Med henblik på præcisering af denne praksis i lovteksten er der i § 13,  

 stk. 3 og 4 indsat bestemmelse om, at nævnet kan beslutte at overlade til  

 nævnets sekretariat at træffe beslutning i disse genoptagelsessager, der  

 svarer til ca. 20 % af de afgjorte sager i 1995/96, hvoraf  

 klagesagsbehandlingen i 5-8 % af sagerne er blevet genoptaget.
Til nr. 5 Bestemmelsen giver sundhedsministeren mulighed for at træffe beslutning om  

 formandskabets ansættelsesforhold og honorering.
Bestemmelsen giver det  

 ønskede behov for fleksibilitet, således at der også kan ansættes en  

 heltids-/deltidsformand til supplement af den eksisterende mulighed med  

 formænd, der har hvervet som bibeskæftigelse til andet hverv.
 Endvidere udvides direktørens beføjelser til at kunne indtræde som formand  

 for nævnet, og herunder også til at træffe formandsafgørelser efter nævnets  

 beslutning ifølge § 20, stk. 2.
 Honoreringsforhold for nævnets formænd skal fastsættes efter forhandling  

 med Finansministeriet.
Til nr. 6 Bestemmelsens indhold er ikke ændret, idet denne af overskuelighedshensyn  

 er udskilt til et selvstændigt stykke, da den handler om sundhedsvæsenet i  

 Grønland.
Til nr. 7 Den gældende bestemmelse om indhentelse af en udtalelse fra Psykolognævnet  

 i sager vedrørende autoriserede psykologers faglige virksomhed inden for  

 sundhedsområdet ophæves, idet Patientklagenævnet selv har ansat en klinisk  

 psykolog som faglig konsulent, der vil yde tilstrækkelig psykologfaglig  

 ekspertise til Patientklagenævnets klagesagsbehandling.
Til nr. 8 Bestemmelsen fastslår, at alle i klagesagen involverede sundhedspersoner,  

 dvs. både de indklagede og andre relevante sundhedspersoner skal give  

 Patientklagenævnet og embedslægerne enhver oplysning, herunder journaler  

 m.v., til brug for behandlingen af sagen.
Til nr. 9 Bestemmelsen udvides i overensstemmelse med forretningsordenen med, at  

 også andre myndigheder m.v., der har berettiget interesse i sagen, f.eks.  

 eventuelle ansættelsesmyndigheder, underrettes om nævnets afgørelse.
Til nr. 10 Bestemmelsen indfører i overensstemmelse med klageudvalgets anbefaling en  

 absolut forældelsesfrist på 3 år.
Dette vil effektivisere nævnet ved at  

 nedbringe antallet af klagesager, herunder meget gamle og - bl.a. som følge  

 heraf - ofte komplicerede sager.
Samtidig opretholdes bestemmelsen om, at  

 nævnet kan se bort fra overskridelse af fristen, hvis særlige grunde taler  

 derfor.
Fristen har hidtil været sat til 2 år, men regnet fra det tidspunkt, hvor  

 klager var eller burde være bekendt med det forhold, der klages over.
Dette  

 har givet anledning til, at nævnet har været nødsaget til at  

 realitetsbehandle endog meget gamle sager, f.eks. over 10 år, med heraf  

 følgende store problemer med at afklare de faktiske forhold, der klages over.  

 F.eks. er der i Sverige fortsat en fælles og absolut frist på 2 år, hvor der  

 i dette forslag nu foreslås en frist på 3 år.
Til nr. 11 Bestemmelsen fastslår, jf. § 12, stk. 3, at Grønlands Hjemmestyre og  

 Lægemiddelstyrelsen i lighed med Sundhedsstyrelsen kan indbringe sager for  

 Patientklagenævnet, der er ældre end 3 år.
Til nr. 12 Der er tale om er konsekvensrettelse, idet straffebestemmelsen nu skal  

 henvise til § 19, stk. 3 mod tidligere § 19, stk. 2.
Til § 2 Af hensyn til hurtigst muligt at kunne gennemføre  

 effektiviseringsforbedringerne, foreslås det, at loven træder i kraft den 1.  

 april 1998.
 Lovens § 22, stk. 1, om forældelsesreglen finder anvendelse for alle  

 sager, der indbringes for nævnet efter lovens ikrafttræden.
Til § 3 Bestemmelsen fastslår, at loven ikke gælder for Færøerne, men helt eller  

 delvis kan sættes i kraft ved kongelig anordning under hensyntagen til de  

 særlige færøske forhold.
Skriftlig fremsættelse (17. december 1997) Sundhedsministeren (Birte Weiss):
 Jeg tillader mig herved for Folketinget at fremsætte:
 Forslag til lov om ændring af lov om sundhedsvæsenets centralstyrelse  

 m.v. (Effektivisering af Patientklagenævnet).
(Lovforslag nr.
L 142).
Formålet med lovforslaget er en effektivisering af Patientklagenævnet dels  

 gennem en ændring, der gør formandsskabets tilknytning til nævnet mere  

 fleksibelt, dels gennem en styrkelse af samarbejdet mellem nævnet og  

 embedslægeinstitutionerne, og dels gennem indførelse af en absolut  

 forældelsesfrist på 3 år.
Herudover gennemføres en række mindre tilpasninger  

 af lovens bestemmelser til praksis på området eller justeringer efter  

 indvundne erfaringer.
 Selvom det overordnede formål med lovforslaget er effektivisering af  

 sagsbehandlingen med henblik på fortsat nedbringelse af den gennemsnitlige  

 sagsbehandlingstid for Patientklagenævnets sager, så vil Patientklagenævnet i  

 tilslutning til lovforslaget gennemføre en række andre ændringer af  

 klagesagsbehandlingen, der særligt tilgodeser patienternes og de indklagede  

 sundhedspersoners retssikkerhed.
Det drejer sig om indførelse af såkaldte agterskrivelser i partshøringen,  

 hvorefter et udkast til afgørelse i nævnet forelægges sagens parter til  

 udtalelse, i stedet for høring over de dokumenter, der er indhentet til  

 sagen.
Endvidere vil nævnet i sine afgørelser oplyse, om det er et  

 »enigt nævn« eller »et flertal af nævnets medlemmer«, der  

 har truffet afgørelse i sagen, idet dette vil styrke afgørelsernes  

 fortolkningsværdi.
Endelig vil der ske en præcisering af, hvem der kan  

 modtage kopi af nævnets afgørelser, og under hvilke betingelser disse kan  

 benyttes i andre sammenhænge, bl.a. af ansættelsesmyndighederne i f.eks.  

 personalesager, således at en eventuel irettesættelse vedrørende faglige  

 forhold ikke uberettiget bruges i anden sammenhæng.
Lovforslaget er en del af en fortsat effektivisering og styrkelse af  

 Patientklagenævnet, herunder ressourcemæssigt.
Dette er begrundet dels i en  

 betydelig forøgelse af antallet af indbragte klagesager - idet der senest er  

 sket en stigning fra ca. 2100 sager i 1996 til ca. 2600 sager i 1997, dels i  

 nedbringelse af den gennemsnitlige sagsbehandlingstid.
Der er i 1997 sket  

 mere end en fordobling i antallet af afgjorte sager set i forhold til 1996,  

 således at antallet af verserende sager og den gennemsnitlige  

 sagsbehandlingstid nu er for nedadgående.
 Idet jeg i øvrigt henviser til lovforslaget og dets bemærkninger, tillader  

 jeg mig hermed at anbefale lovforslaget til Folketingets velvillige  

 behandling.
Bilag I dette bilag er (med mindre skrift) indsat den gældende formulering  

 af de bestemmelser, der berøres af lovforslaget § 1 I lov nr. 397 af 10. juni 1987 om sundhedsvæsenets centralstyrelse m.v.,  

 som ændret ved lov nr. 391 af 7. juni 1989, lov nr. 369 af 6. juni 1991 og  

 lov nr. 503 af 30. juni 1993, foretages følgende ændringer:
 1. § 12, stk. 1, affattes således:
» Klager over den faglige virksomhed vedrørende  

 patientbehandling, der udøves af personer inden for sundhedsvæsenet, jf. §  

 15, skal indbringes for Sundhedsvæsenets Patientklagenævn.
Dette gælder dog  

 ikke for klager, for hvilke der i øvrigt i lovgivningen er foreskrevet en  

 særlig klageadgang«.
§ 12 . Klager over den faglige virksomhed, der udøves af personer  

 inden for sundhedsvæsenet, jf. § 15, skal indbringes for Sundhedsvæsenets  

 Patientklagenævn.
Dette gælder dog ikke for klager, for hvilke der i øvrigt i  

 lovgivningen er foreskrevet en særlig klageadgang.
 2. § 12, stk. 2 , affattes således:
 »Stk. 2. Herudover skal Sundhedsstyrelsen og  

 Lægemiddelstyrelsen til Patientklagenævnet indbringe sager vedrørende  

 patientbehandling, som disse styrelser finder vil kunne give grundlag for  

 kritik eller anden sanktion over for personer inden for  

 sundhedsvæsenet«.
 Stk. 2. Herudover skal Sundhedsstyrelsen til Patientklagenævnet  

 indbringe sager, som Styrelsen finder vil kunne give grundlag for kritik  

 eller anden sanktion over for personer inden for sundhedsvæsenet.
 3. I § 12 indsættes som stk. 3 :
 »Stk. 3. Grønlands Hjemmestyre (embedslægen i Grønland) skal  

 for Patientklagenævnet indbringe sager vedrørende patientbehandling, som  

 Hjemmestyret finder vil kunne give grundlag for kritik eller anden sanktion  

 over for personer inden for sundhedsvæsenet i Grønland«.
 4. I § 13 indsættes som stk. 3 og stk. 4:
 »Stk. 3. Fremkommer der i en sag, som er afgjort af nævnet,  

 nye og for sagens afgørelse væsentlige oplysninger, kan nævnet tage sagen op  

 til fornyet vurdering.
 Stk. 4. Nævnet kan overlade til sekretariatet at afvise sager  

 efter stk. 3«.
 5. § 16, stk. 2 , affattes således:
»Stk. 2. Sundhedsministeren udpeger nævnets formand og  

 næstformænd, som skal opfylde de almindelige betingelser for at kunne  

 beskikkes som landsdommer.
Sundhedsministeren kan bestemme formandens og  

 næstformændenes ansættelsesforhold og honorering.
Sundhedsministeren kan  

 endvidere bestemme, at direktøren for Patientklagenævnets sekretariat  

 samtidig kan indtræde som formand for nævnet«.
 Stk. 2. Indenrigsministeren udpeger nævnets formand og  

 næstformænd, som skal opfylde de almindelige betingelser for at kunne  

 beskikkes som landsdommer.
 6. 4. punktum i § 19, stk. 1, udskilles til et nyt stk.  

 2:
 » Stk. 2. Nævnet skal, inden der træffes afgørelse i en  

 klagesag vedrørende sundhedsvæsenet i Grønland, indhente en udtalelse herom  

 fra sundhedsmyndighederne i Grønland«.
 7. § 19, stk. 3, ophæves.
 Stk. 3. I sager vedrørende autoriserede psykologers virksomhed  

 inden for sundhedsvæsenet skal nævnet dog indhente en udtalelse fra  

 Psykolognævnet, før nævnet træffer afgørelse i en sag.
 8. § 19, stk. 2 , bliver herefter til stk. 3, der  

 affattes således:
 »Stk. 3. Personer inden for sundhedsvæsenet skal efter  

 anmodning meddele Sundhedsvæsenets Patientklagenævn samt embedslægerne enhver  

 oplysning, herunder journaler, til brug for behandling af sagen«.
 Stk. 2. Personer omfattet af dette kapitel skal efter anmodning  

 meddele Sundbedsvæsenets Patientklagenævn samt embedslægerne enhver  

 oplysning, herunder journaler, til brug for behandling af sagen.
 9. § 19, stk. 4, affattes således:
» Stk. 4. Sundhedsvæsenets Patientklagenævn skal holde  

 Sundhedsstyrelsen og Lægemiddelstyrelsen underrettet om de afgørelser, nævnet  

 træffer.
Herudover kan sundhedsministeren fastsætte regler om, at andre med  

 berettiget interesse underrettes om sagens afgørelse.
Sundhedsstyrelsen kan  

 til brug for tilsynsvirksomheden få udleveret nævnets sagsakter i de enkelte  

 klagesager«.
 Stk. 4. Sundhedsvæsenets Patientklagenævn skal holde  

 Sundhedsstyrelsen underrettet om de afgørelser, nævnet træffer.  

 Sundhedsstyrelsen kan til brug for sin tilsynsvirksomhed få udleveret nævnets  

 sagsakter i de enkelte klagesager.
 10. § 22, stk. 1 , affattes således:
» Klagen skal være indgivet senest 3 år efter, at det  

 påklagede forhold har fundet sted.
Nævnet kan dog se bort fra overskridelse  

 af fristen, hvis særlige grunde taler derfor ».
 § 22. Klage skal være indgivet inden 2 år efter det tidspunkt,  

 hvor klageren var eller burde være bekendt med det forhold, der klages over.  

 Nævnet kan dog se bort fra overskridelse af fristen, hvis særlige grunde  

 taler derfor.
 11. § 22, stk. 2, affattes således:
 » Stk. 2. Fristen gælder ikke for sager, som  

 Sundhedsstyrelsen, Lægemiddelstyrelsen eller Grønlands Hjemmestyre indbringer  

 for nævnet, jf. § 12, stk. 2 og 3«.
 Stk. 2. Fristen gælder ikke for sager, som Sundhedsstyrelsen  

 indbringer for nævnet, jf. § 12, stk. 2.
 12. § 25 affattes således:
 »Undladelse af at efterkomme en forpligtelse efter § 4, stk. 3, og §  

 19, stk. 3, straffes med bøde«.
 § 25. Undladelse af at efterkomme en forpligtelse efter § 4, stk.  

 3, og § 19, stk. 2, straffes med bøde.
