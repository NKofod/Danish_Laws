Skriftlig fremsættelse (30. november 2005) Kulturministeren  

  

 (Brian Mikkelsen):
 Herved tillader jeg mig for Folketinget at fremsætte:
Forslag til lov  

 om ændring af lov om distributionstilskud  

 til visse periodiske blade og tidsskrifter (støtte til dagbladslignende  

 publikationer) (Lovforslag nr.
L 96).
 Lovforslaget, der etablerer en støtteordning på 10 mio. kr.  

 til distribution af dagbladslignende publikationer, skal ses i sammenhæng med  

 regeringens beslutning af 11. april 2005 om ophævelse af adgangen til for  

 udgivere af momsfritagne uge- og månedsblade at få disse blade befordret til  

 særligt lave takster hos Post Danmark A/S. Ændringen, som har virkning fra 1.  

 januar 2006, vil indebære, at alene dagblade, der udkommer mindst 5 gange  

 ugenligt, vil være omfattet af tilskuddet til befordring af blade med Post  

 Danmark A/S.
 Lovforslaget skal også ses som opfølgning på  

 forespørgselsdebatten F 17 af 31. maj 2005 om udviklingen i pressestøtten,  

 hvor  

 regeringen redegjorde for baggrunden for denne ændring, som blandt andet er  

 nødvendiggjort af klager til Europa-Kommissionen over den gældende ordning.
Regeringen ønsker i den forbindelse at tilvejebringe en  

 ordning, der kan støtte udgivere af dagbladslignende publikationer, da disse  

 bidrager til demokratisk debat, kulturel og samfundsmæssig oplysning ligesom  

 almindelige dagblade.
Med lovforslaget oprettes derfor en ny pulje under  

 Kulturministeriet,  

 og den nye pulje etableres som støtte til distribution til udgivere af  

 kommercielt udgivne dagbladslignende publikationer.
 Forslaget er udformet i sammenhæng med Finansminsteriets  

 nyligt udgivne Rapport om tilskud til befordring af dagblade, der  

 lægger op  

 til ændringer af den gældende ordning vedrørende egentlige dagblade.  

 Med forslaget er der søgt etableret størst  

 mulig overensstemmelse mellem den foreslåede støtteordning vedrørende  

 dagbladslignende publikationer og rapportens anbefalinger vedrørende  

 fremtidig  

 støtteordning på dagbladsområdet.
I forslaget lægger regeringen op til, at følgende kriterier  

 skal være opfyldt for, at et blad kan opnå støtte: Publikationen skal udkomme  

 mindst én og højst fire gange ugentlig i mindst 36 uger per år og sælges i  

 abonnement.
Publikationen skal endvidere henvende sig til en bred kreds af  

 læsere og må ikke være rettet til bestemte erhvervs- eller faggrupper,  

 medlemmer af enkelte politiske partier eller foreninger eller et begrænset  

 geografisk område.
Og endelig skal mindst halvdelen af publikationens indhold  

 være aktuelt nyhedsstof i form af artikler m.v. inden for et bredt  

 emneområde,  

 og således at mindst halvdelen af det redaktionelle stof skal behandle  

 politiske, samfundsøkonomiske og kulturelle temaer.
Mindst en tredjedel af  

 det  

 redaktionelle stof skal være selvstændigt journalistisk bearbejdet.
 Det foreslås, at puljen fordeles af et udvalg med  

 repræsentanter for berørte faglige kredse, og at dette udvalg træffer den  

 endelige administrative afgørelse.
 Idet jeg i øvrigt henviser til lovforslaget med  

 bemærkninger, anbefaler jeg forslaget til Folketingets velvillige behandling.
