I forbindelse med, at en ansat ved politiet var blevet forflyttet  

 efter ansøgning, var af arbejdsgiveren udbetalt en godtgørelse, der bl.a.  

 omfattede udgifter til hotelophold i 142 dage med 27.974 kr.
Da også  

 klagerens familie havde boet på hotellet, kunne der ikke gives fradrag for  

 dobbelt husførelse, og da hotelopholdet i øvrigt var foranlediget af, at  

 klageren ønskede at bygge hus til egen beboelse, blev den pågældende ydelse  

 ikke anset for at være af fradragsberettiget karakter.
 A klagede for indkomståret 1986 over, at de stedlige skattemyndigheder  

 havde beskåret hans fradrag for flytteudgifter på 46.540 kr. med 25.914 kr.  

 til 20.626 kr.
 Det fremgik af sagens oplysninger, at klageren, der var ansat ved  

 politiet, efter ansøgning var blevet forflyttet fra Sjælland til Jylland.  

 Klageren havde derfor solgt sit hus på Sjælland og taget ophold på et hotel i  

 en jysk by sammen med sin hustru og to børn i 142 dage, medens han fik bygget  

 et hus i nærheden af det nye arbejde.
Det fremgik endvidere, at klagerens arbejdsgiver i juni 1986 havde  

 udbetalt godtgørelse i forbindelse med flytningen på i alt 46.540 kr.
Dette  

 beløb dækkede opmagasinering af møbler, 1.464 kr., flytteudgifter m.m. efter  

 regning, 13.162 kr., supplerende godtgørelse, 3.940 kr., og udgifter til  

 ophold, 27.974 kr.
 De stedlige skattemyndigheder havde heraf godkendt flytteudgifter m.m.  

 efter regning, 13.162 kr., opmagasineringsudgifter, 1.464 kr., og havde  

 indrømmet klageren et yderligere beløb i supplerende godtgørelse, 2.060 kr.  

 Som begrundelse for ikke at godkende det af klageren foretagne fradrag for  

 udgifter til en persons hotelophold på 27.974 kr., svarende til 142 dage a  

 197 kr., havde myndighederne anført, at der var tale om en godtgørelse for  

 udgift til dobbelt husførelse, og at klageren ikke havde haft merudgifter  

 hertil, idet han ikke havde opretholdt to adskilte husstande med deraf  

 følgende merudgifter.
 Klageren protesterede over for Landsskatteretten imod den foretagne  

 ansættelse, idet han til støtte herfor bl.a. anførte, at  

 Rigspolitichefens personaleafdeling havde bekræftet, at beløbet var udbetalt  

 som dokumenteret udgift efter regning i lighed med flytning af f.eks. bohave,  

at  ansøgningsskemaet om dobbelt husførelse kun var brugt, fordi der  

 ved politiet ikke fandtes skemaer, som direkte kunne bruges i klagerens  

 situation, og at  beløbet var udbetalt til dækning af merudgift ved  

 hotelophold.
Efter det således oplyste - herunder at klagerens og hans families  

 indlogering på et hotel var foranlediget af, at klageren ønskede at skaffe  

 sig en ejerbolig, hvorfor han var gået i gang med at opføre et hus til egen  

 beboelse - fandt Landsskatteretten ikke, at den pågældende ydelse var af  

 fradragsberettiget karakter.
Den påklagede ansættelse blev derfor stadfæstet.
 LV 1989, D 2.3.21.
