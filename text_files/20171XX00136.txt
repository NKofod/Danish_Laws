Skriftlig fremsættelse (25. oktober 2017) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Etablering af Nationalt ID-center) (Lovforslag nr.
L 70) Regeringen finder, at der er et behov for at styrke sikkerheds- og kontrolindsatsen på udlændingeområdet, herunder ikke mindst arbejdet med at fastlægge identiteten på udlændinge, som ønsker at indrejse i eller allerede opholder sig i Danmark.
En vigtig del af dette arbejde handler om at forhindre identitetsmisbrug.
Der er i dag stor forskel på bl.a., hvordan kontrolindsatsen på udlændingeområdet og ikke mindst arbejdet med at fastlægge udlændinges identitet er organiseret, samt hvilke kompetencer og hvilket teknisk udstyr der er til rådighed for myndighederne mv.
Det kan således ikke udelukkes, at myndighederne kan vurdere ægtheden og troværdigheden af samme type dokumenter forskelligt.
 Lovforslaget indeholder den lovgivningsmæssige udmøntning af den del af finanslovsaftalen for 2017, der ved- rører etableringen af en ny national ID-enhed med ekspertise inden for identitets- og dokumentkontrol mv.
 Nationalt ID-center skal være et uafhængigt kompetencecenter på ekspertniveau, som skal sikre et kvalitetsmæssigt og ressourcemæssigt løft af kontrolindsatsen på udlændingeområdet, herunder ikke mindst i forhold til at forhindre identitetsmisbrug f.eks. ved personelfalsk eller ved brug af falske eller forfalskede dokumenter i alle typer af sager, som afgøres på grundlag af udenlandske dokumenter.
 Nationalt ID-center vil skulle afgive udtalelser og yde rådgivning og bistand til offentlige myndigheder i forhold til spørgsmål om fastlæggelse og kontrol af identiteten på udlændinge, som ønsker at indrejse i eller som opholder sig i Danmark.
 Til dette formål etableres der et dokumentteknisk laboratorium på højeste faglige niveau, som skal gennemføre ægthedsundersøgelser af dokumenter.
Nationalt ID-center vil herudover bl.a. være retningsgivende for myndighedernesarbejde med fastlæggelse af identiteten af udlændinge, herunder ved at udarbejde procedurer og vejledninger herom, ligesom centeret vil skulle medvirke til at sikre, at andre offentlige myndigheder har de nødvendige kompetencer på ID-området, herunder gennem struktureret undervisning.
Nationalt ID-center vil desuden få en central rolle i forhold til at sikre, at trends, erfaringer og risikovurderinger fra hele verden bearbejdes, kvalitetssikres og gøres tilgængelige for de relevante myndigheder.
 Lovforslaget indebærer også, at Nationalt ID-center overtager Rigspolitiets opgave med at vurdere og indstille til udlændinge- og integrationsministerens godkendelse, hvorvidt andre landes pas og anden rejselegitimation kan accepteres som gyldige til indrejse i Danmark.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
