Vejledning om midlertidige særlige vaccinationsindsatser til personer fra større grupper med lav vaccinationstilslutning og høj forekomst af smitsomme sygdomme 1. Baggrund I henhold til bekendtgørelse nr. 524 af 28. april 2022 om midlertidige særlige vaccinationsindsatser til personer fra større grupper med lav vaccinationstilslutning og høj forekomst af smitsomme sygdomme1) tilbydes gratis vaccination mod mæslinger, difteri og polio til større grupper af personer, som ankommer til Danmark og opfylder kriterierne defineret iht. bekendtgørelsens § 1, og som ankommer fra områder med lav vaccinationstilslutning og høj sygdomsforekomst, som Sundhedsstyrelsen skønner kan have betydning for gruppens egen eller den generelle folkesundhed i Danmark.
En høj tilslutning til nationale vaccinationsprogrammer er afgørende for at forebygge smittespredning af vaccineforebyggelige smitsomme sygdomme.
Mæslinger, difteri og polio forekommer sjældent i Danmark, hvilket især skyldes den høje vaccinationstilslutning i den danske befolkning.
 Ved indrejse af større grupper af utilstrækkeligt vaccinerede personer, øges risikoen for smittespredning af disse sygdomme i befolkningen, både blandt uvaccinerede personer, men også blandt vaccinerede, da vacciner ikke er 100% effektive hos alle.
2. Målgruppe Personer, der indrejser som en del af en større gruppe, defineret iht. bekendtgørelsens § 1, tilbydes vaccination mod mæslinger, difteri og polio.
I henhold til bekendtgørelsens § 1, stk. 4 skal gruppen tilbydes vaccination, såfremt der er lav vaccinationstilslutning i området, gruppen indrejser fra.
Sundhedsstyrelsen finder, at der bør tilbydes vaccination, såfremt gruppen kommer fra et land, hvor befolkningens vaccinationstilslutning er lavere end i Danmark.
I henhold til §1, stk. 5, skal der tilbydes vaccination, såfremt der er høj sygdomsforekomst af de tre sygdomme i de områder gruppen indrejser fra.
Sundhedsstyrelsen betragter en forekomst af hver af de tre sygdomme, som er højere end i Danmark, som en høj forekomst.
 De særlige vaccinationsindsatser i henhold til bekendtgørelsen vil kunne tilbydes til personer, der er fordrevet fra Ukraine og er indrejst i Danmark, og til evt. andre, der måtte være omfattet af kriterierne.
Tilbuddet om vaccination mod mæslinger, polio og difteri gælder fra det tidspunkt, hvor personen omfattet af kriterierne i bekendtgørelsen, indrejser i Danmark, uanset om personen senere ansøger om eller meddeles opholdstilladelse eller ej.
Tilbuddet gælder, så længe bekendtgørelsen er gældende.
Hvis personen får tilbud om vaccination mod de omfattede sygdomme efter anden lovgivning, f.eks. ved ansøgning om eller meddelelse af opholdstilladelse efter særloven, tilbydes vaccination dog efter denne lovgivning.
Vaccination mod polio og difteri hos børn og unge under 18, der meddeles opholdstilladelse, samt vaccination mod mæslinger hos ikke-immune voksne, der meddeles opholdstilladelse, tilbydes iht. bekendtgørelse om gratis vaccination mod visse smitsomme sygdomme m.v.2) Vaccination mod polio og difteri af voksne, der meddeles opholdstilladelse efter særloven, vil derimod fortsat tilbydes efter bekendtgørelse nr. 524 af 28. april 2022.
 Er der for personen indgivet ansøgning om midlertidig opholdstilladelse, kan der tilbydes vaccination mod yderligere sygdomme, når dette vurderes at være nødvendig behandling3). F.eks. anses tilbud om vaccination til børn iht. det fulde danske børnevaccinationsprogram for nødvendig behandling.
 Er personen meddelt midlertidig opholdstilladelse4) og bopælsregistreret i Danmark, bør der tilbydes vaccination iht. det generelle danske vaccinationsprogram5), herunder tilbud til børn om vaccination iht. det fulde danske børnevaccinationsprogram, tilbud om kighostevaccination til gravide samt tilbud om vaccination for influenza, pneumokoksygdom, hepatitis m.v. til nærmere definerede persongrupper.
 Ovenstående forhold vedrørende retsgrundlag for tilbud om vaccination er opsummeret i nedenstående skema.
 Vaccination mod mæslinger, polio og difteri iht. bekendtgørelse nr. 524 af 28. april 2022  Vaccination mod mæslinger, polio og difteri iht. bekendtgørelse nr. 524 af 28. april 2022  Vaccination mod mæslinger, polio og difteri + øvrig vaccination efter det danske børnevaccinationsprogram (som nødvendig behandling)  Vaccination mod mæslinger, polio og difteri iht. bekendtgørelse nr. 524 af 28. april 2022  Evt. øvrig vaccination, når dette vurderes at være nødvendig behandling iht. bekendtgørelse nr. 442 af 9. april 2022  Vaccination mod mæslinger, polio og difteri + øvrig vaccination efter det danske børnevaccinationsprogram iht. bekendtgørelse nr. 369 af 24. marts 2022  Vaccination mod polio og difteri iht. bekendtgørelse nr. 524 af 28. april 2022  Vaccination mod mæslinger iht. bekendtgørelse nr. 369 af 24. marts 2022 Alle med ophold i Danmark tilbydes desuden vaccination, hvis dette er påkrævet som led i akut eller fortsat sygehusbehandling, f.eks. vaccination mod stivkrampe eller rabies efter relevant eksposition.
 3. Valg af vacciner mv.
Vaccination af børn Børn omfattet af bekendtgørelsens § 1 tilbydes vaccination mod mæslinger, difteri og polio iht. anbefalingerne i det danske børnevaccinationsprogram.
For børn i målgruppen, hvis vaccination er påbegyndt i udlandet, gælder, at supplerende vaccination gives efter det danske program.
Statens Serum Institut giver vejledning i tilpasning af programmet til børn, som er vaccineret helt eller delvist efter vaccinationsprogrammet i oprindelseslandet.
Vaccination af voksne Personer  omfattet af bekendtgørelsens § 1 tilbydes vaccination mod mæslinger, difteri og polio efter nedenstående retningslinjer.
Statens Serum Institut giver nærmere vejledning vedrørende vaccinationsregimer, herunder til personer, som er vaccineret helt eller delvist efter vaccinationsprogrammet i oprindelseslandet.
 1) Mæslinger:
 Personer, som ikke har immunitet mod mæslinger, fx på baggrund af tidligere infektion eller vaccination, bør tilbydes vaccination mod mæslinger.
For praktiske formål antages det, at personer, som vides eller som angiver tidligere at have haft mæslinger eller tidligere at være blevet vaccineret, er immune.
Der skal ikke tilbydes testning for at afklare immunstatus forud for vaccination.
 Vaccination gives i form af en MFR-vaccine.
 2) Difteri:
 Personer, som ikke tidligere har modtaget vaccination mod sygdommen svarende til det danske vaccinationsprogram, eller hvor det er mere end 5 år siden sidste vaccination, bør tilbydes vaccination mod difteri.
 Vaccinationen gives som en diTe-vaccine eller som en diTekiPol-vaccine, hvis der samtidig er behov for vaccination mod polio.
 3) Polio:
Personer, som ikke tidligere har modtaget vaccination mod polio svarende til det danske vaccinationsprogram bør tilbydes vaccination mod polio.
Yderligere bør personer, som ankommer fra områder6), hvor der er rapporteret om tilfælde af polio, tilbydes vaccination mod polio, hvis det er mere end 1 år siden sidste vaccination.
 Vaccination gives i form af en diTekiPol-vaccine, alternativt diTe-Booster og IPV (Imovax polio).
4. Registrering og journalføring I det omfang det er muligt registreres vaccinationer i det danske vaccinationsregister (DDV), jf. journalføringsbekendtgørelsen7), såfremt personen har et erstatnings-cpr-nummer eller et cpr-nummer.
I tilfælde af at borgeren ikke har et cpr-nummer, bør der udleveres og udfyldes vaccinationskort som dokumentation for vaccination.
Vaccinationskort kan ligeledes rekvireres hos Statens Serum Institut.
 Eventuelle tidligere vaccinationer kan efterregistreres i DDV, og oplysninger fra vaccinationskort overføres til DDV, når det er muligt.
5. Øvrige forhold Vedr. administration af vacciner, kontraindikationer, bivirkninger, anafylaksi, information og samtykke, indberetning af bivirkninger og skader samt rekvisition, henvises til Vejledning om gratis vaccination mod visse smitsomme sygdomme m.v.8) 6. Ikrafttræden Denne vejledning har virkning fra den 9. maj 2022.
 Vejledningen ophæves den 31. oktober 2022.
