Skriftlig fremsættelse (9. februar 2022) Transportministeren (Trine Bramsen):
 Herved tillader jeg mig for Folketinget at fremsætte:
Forslag til lov om ombygning af Aarhus H (Lovforslag nr.
L 122) Formålet med lovforslaget er at give hjemmel til, at transportministeren kan gennemføre ombygningen af Aarhus H og området omkring banegården samt dertilhørende anlæg.
 Ombygningen af Aarhus H skal fremtidssikre stationen og gøre den klar til ibrugtagningen af DSBs nye elektriske togmateriel (Fremtidens Tog), som skal køre på strækningen Fredericia-Aalborg fra ultimo 2026.
En forudsætning herfor er en række større anlægsprojekter, der skal udføres på og ved Aarhus H.
Det drejer sig om fornyelsesaktiviteter, hastighedsopgradering, perronforlængelser, kapacitetsudvidelse (opgraderet sporskiftezone og etablering af et hollandsk kryds på spor 7) samt udrulning af både Signalprogrammet og Elektrificeringsprogrammet.
 For at mindske de gener, ombygningen kan give for både lokalområdet og trafikken samt for at sikre en omkostningseffektiv anlægsproces, har Banedanmark planlagt ombygningen af Aarhus H som et samlet projekt.
 Med en optimeret plan har Banedanmark nedbragt den tid, hvori der vil skulle udføres anlægsarbejder i Aarhus fra en udførelsesperiode på 7 til 9 år (med planlagte ophold) til ca. 3 år kontinuerligt arbejde i perioden 2024-2027. Den optimerede udførelse har været genstand for en miljøvurdering (VVM), som ligger til grund for lovforslaget.
Med lovforslaget foreslås det at give transportministeren hjemmel til at udstede regler om forurening og gener fra gennemførelse af anlægsprojektet.
Lovforslaget lægger op til, at der fastsættes regler for kompensation, såfremt transportministeren fastsætter sådanne regler om gener og støj.
Med indførelsen af muligheden for kompensation i lovforslaget er det muligt at give støjpåvirkede borgere tilbud om kompensation eller genhusning.
Med henblik på at opnå skattefrihed for borgerne foreslås endelig en ændring af ligningsloven, som sikrer, at anlægsmyndighedens udbetalinger af kompensation og beløb i forbindelse med genhusning ikke medregnes ved opgørelsen af modtagerens skattepligtige indkomst.
Lovforslaget udgør på en række punkter en fravigelse af plan-, natur- og miljølovgivningen.
Det skyldes et ønske om at sikre projektets fremdrift, da forsinkelse vil have betydelige trafikale og samfundsøkonomiske konsekvenser.
Hensynene bag de regler, der fraviges, varetages af anlægsmyndigheden, og projektet gennemføres inden for rammerne af projektets VVM-undersøgelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
