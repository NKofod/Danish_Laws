Fremsat den 2. marts 2018 af Rasmus Nordqvist (ALT), Christian Poll (ALT), Carolina Magdalene Maier (ALT), Søren Egge Rasmussen (EL), Maria Reumert Gjerding (EL) og Pelle Dragsted (EL) Forslag til folketingsbeslutning om forbud mod tilladelser til efterforskning og indvinding af kulbrinter Folketinget pålægger regeringen at sikre, at der ikke fremover gives tilladelser til efterforskning og indvinding af kulbrinter efter undergrundsloven gennem udbudsrunder.
Bemærkninger til forslaget Den danske undergrund indeholder en række ressourcer, herunder olie og gas.
Energi-, forsynings- og klimaministeren giver efter undergrundsloven tilladelser til at efterforske og indvinde olie og gas i Danmark, også kaldet koncessioner.
Med en koncession opnår et eller flere selskaber rettighed til efterforskning og indvinding inden for et defineret område.
 Koncessioner tildeles efter to forskellige procedurer afhængigt af, hvor i Danmark området er placeret.
Den danske sokkel er delt op i to områder: Centralgravsområdet (området vest for 6°15' Ø) og det såkaldte Åben Dør-område (området øst for 6°15' Ø). Koncessioner i Centralgravsområdet søges ved de såkaldte udbudsrunder, hvoraf der hidtil er afholdt syv.
I Åben Dør-området har Energistyrelsen hidtil løbende givet mulighed for at søge om koncessioner.
Energi-, forsynings- og klimaminister Lars Christian Lilleholt har imidlertid den 22. februar 2018 meddelt, at regeringen vil afvikle muligheden for at søge koncessioner efter Åben Dør-ordningen, se EFK alm. del  bilag 164. Regeringen vil fortsætte ordningen med udbudsrunder i Nordsøen.
Energi-, forsynings- og klimaminister Lars Christian Lilleholt overrakte i 2016 16 tilladelser i 7. udbudsrunde til efterforskning af olie og gas i Nordsøen.
Tilladelserne strækker sig over en 6-årig periode med ret til 30 års forlængelse for felter, der sættes i produktion.
Energistyrelsen begyndte i 2016 arbejdet med at forberede 8. udbudsrunde.
Ifølge klimavidenskaben skal størstedelen af de kendte fossile reserver blive i undergrunden, hvis vi skal indfri Parisaftalens klimamål og holde de globale temperaturstigninger under 2 °C.
Det vil derfor være at arbejde imod intentionen i Parisaftalen at give nye tilladelser til efterforskning og indvinding af fossile brændsler.
Parisaftalen, hvor Danmark har forpligtet sig til at bidrage til at holde de globale temperaturstigninger under 1,5-2 °C, betyder, at Danmark bør omstille energiforsyning, -forbrug og -eksport til at være baseret på vedvarende energikilder.
Derfor skal der ikke gives nye tilladelser til efterforskning og indvinding af kulbrinter, og den 8. udbudsrunde skal aflyses.
Skriftlig fremsættelse Rasmus Nordqvist (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod tilladelser til efterforskning og indvinding af kulbrinter.
(Beslutningsforslag nr.
B 83) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
