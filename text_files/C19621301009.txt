 Cirkulære til samtlige dyrlæger vedrørende indberetning om og vaccination  

 mod hundesyge (Febris catarrhalis et nervosa canum) hos hunden.
 I anledning af, at epidemier af hundesyge i de senere år med stigende  

 hyppighed rapporteres såvel fra byområder som fra områder med mere spredt  

 bebyggelse, pålægges det i medfør af § 10, sidste stykke, i lov nr. 156 af  

 14. april 1920 om smitsomme sygdomme hos husdyrene alle dyrlæger, der udøver  

 praksis, at underrette vedkommende kredsdyrlæge, såfremt hundesygen i det  

 pågældende praksisområde skønnes at antage en epidemisk karakter.  

 Underretningen, der kan ske mundtligt, skal indeholde oplysning om det  

 aktuelle antal sygdomstilfælde og disses dominerende symptomer og forløb.  

 Foreliggende oplysninger om eventuel forudgående vaccination af patienterne  

 og områdets hundebestand bør også meddeles kredsdyrlægen.
Ved formodning om, at en epidemi er under udvikling, henstilles det  

 endvidere, at egnet materiale fra døde eller aflivede hunde, d.v.s. vesica i  

 tømt, men i øvrigt uåbnet stand samt et stykke af trachea og bronchier  

 (eventuelt hele kroppen), indsendes til vederlagsfri diagnostisk undersøgelse  

 på Statens veterinære Serumlaboratorium, Bülowsvej 27, København V.
Ved  

 indsendelsen opgives foruden almindelige anamnestiske oplysninger tillige  

 navnet på vedkommende kredsdyrlæge.
 Omkostningerne i forbindelse med indsendelsen er det offentlige  

 uvedkommende.
 Kredsdyrlægen vil derefter om fornødent indsamle supplerende materiale til  

 bedømmelse af situationen i området og give indstilling til  

 veterinærdirektoratet om, hvorvidt der skønnes at være anledning til over for  

 hundeejere i området at tilråde vaccination af ikke-vaccinerede hunde,  

 henholdsvis retningslinier for revaccination af allerede vaccinerede.
