Nr BTL 2 Betænkning over Forslag til lov om ophævelse af lov om afgift af renter af  

 forbrugslån (Ingen kartoffelskat)   

 Nr L 2 1987-88, 2. samling Afgivet af Skatte- og Afgiftsudvalget Afgivet: 19880617 Udvalget har behandlet lovforslaget i nogle møder og har herunder stillet et spørgsmål til skatteministeren, som denne har besvaret skriftligt.
Dette spørgsmål og ministerens besvarelse heraf er optrykt som bilag til betænkningen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Venstres og Det Radikale  

 Venstres medlemmer af udvalget) lovforslaget til forkastelse ved 3.  

 behandling.
Et mindretal inden for flertallet (Socialdemokratiets medlemmer af  

 udvalget) er tilhænger af en begrænsning af det lånefinansierede forbrug.
På  

 trods heraf stemte Socialdemokratiet imod renteafgiftsloven i oktober 1986 på  

 grund af dens fuldstændig tilfældige virkning, og fordi loven er uforståelig  

 for borgerne og umulig at administrere for skattemyndighederne.
Socialdemokratiet fik i december en aftale med den daværende regering om  

 renteafgiften for 1987, som sikrede, at ca. 350.000 familier helt slipper for  

 afgiften for dette år.
De resterende familier, som skal betale afgiften i  

 1988, kan indsætte beløbet på en særlig pensionskonto, hvilket gør  

 tilfældighederne lidt mindre graverende.
Socialdemokratiet vil naturligvis  

 overholde den indgåede aftale fra december 1987.
Til gengæld forventer Socialdemokratiet, at regeringen vil leve op til  

 aftalen om ændringer for afgiftsåret 1988 og fremefter.
Regeringen har hidtil  

 tilsyneladende forhandlet på skrømt.
 Socialdemokratiet vil under alle omstændigheder leve op til sine løfter  

 også i denne sag.
Et andet mindretal inden for flertallet (Socialistisk Folkepartis  

 medlemmer af udvalget) er principielt tilhænger af renteafgiften og den  

 begrænsning af det lånefinansierede forbrug, som den medfører.
Derfor kan  

 mindretallet ikke medvirke til dens afskaffelse.
Mindretallet ønsker i stedet  

 renteafgiften omlagt, så de mange skævheder, som mindretallet påviste  

 allerede ved renteafgiftens indførelse, bliver fjernet.
 Et mindretal (Centrum-Demokraternes og Kristeligt Folkepartis  

 medlemmer af udvalget) vil redegøre for sin stilling til lovforslaget ved 2.  

 behandling.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de stillede  

 ændringsforslag.
Ændringsforslag Af et mindretal (FP):
Til titlen 1) Lovforslagets titel affattes således:
» Forslag til lov om ophævelse af lov om renter af forbrugslån for  

 1987 (Ingen kartoffelskat) Til § 1 2) Efter »ophæves« indsættes ordene: »for så vidt angår  

 indkomståret 1987«.
Bemærkninger Til nr. 1 og 2 Forslagsstillerne mener fortsat, at kartoffelskatten hurtigst muligt skal  

 afskaffes for altid.
Imidlertid viste 1. behandling, at Folketinget endnu ikke er modent  

 hertil.
Derfor indskrænkes lovforslaget til at omhandle det problem, der  

 nødvendigvis må tages stilling til, nemlig de ulykker, der vil vælte ud over  

 mange tusinder af danske familier inden for de næste par måneder.
Aagaard (KF) Kirkegaard (KF) Pernille Sams (KF) Svend Heiselberg (V) nfmd.  

Skrumsager Skau (V) Glistrup (FP) Elisabeth Arnold (RV) Bente Juncker (CD)  

 Kofod-Svendsen (KRF) Helen Beim (S) Erling Christensen (S) Pia Gjellerup (S)  

 Klaus Hækkerup (S) Grete Schødts (S) Stavad (S) fmd.
Bjørn Poulsen (SF) Lone  

 Stig Andersen (SF) Bilag Udvalgets spørgsmål til skatteministeren og dennes besvarelse heraf Spørgsmål:
 Udvalget udbeder sig regeringens udspil til ændringer i renteafgiften.
 Svar:
Den tidligere regering indgik i forbindelse med finanslovsforhandlingerne  

 i december 1987 forlig med Socialdemokratiet og Det Radikale Venstre om  

 lempelse af renteafgiften for gamle lån.
En væsentlig forudsætning for  

 lempelser var, at kartoffelkurens forbrugsbegrænsende effekt blev fastholdt.  

 En lempelse af renteafgiften skulle således betinges af, at der i stedet  

 præsteredes en reel forøgelse af opsparingen.
 Forhandlinger med Socialdemokratiet og Det Radikale Venstre endte uden  

 resultat umiddelbart inden folketingsvalgets udskrivelse.
 Regeringen er som den tidligere regering parat til at gennemføre ændringer  

 af renteafgiftsloven, forudsat disse ikke undergraver lovens  

 opsparingsfremmende sigte.
 Imidlertid er situationen med den nye regeringsdannelse forandret, hvorfor  

 regeringen ikke har fundet det rimeligt at lægge sig fast på en bestemt  

 løsning, før der har været mulighed for at høre de involverede partiers  

 holdning efter regeringsændringen.
 Jeg har derfor indbudt Socialdemokratiet samt Centrum-Demokraterne og  

 Kristeligt Folkeparti til møde inden for de allernærmeste dage.
 Regeringen vil på grundlag af udfaldet af disse møder afgøre, hvorledes en  

 ændring af renteafgiften for gamle lån i givet fald kan udformes.
