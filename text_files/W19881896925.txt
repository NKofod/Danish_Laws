 Fradrag blev ikke godkendt for indkøb af en radio til anbringelse i en  

 svinestald hos en gårdejer, der fortrinsvis drev svineavl.
 Gårdejer A klagede for indkomståret 1986 over, at de stedlige  

 skattemyndigheder havde anset ham for uberettiget til at fradrage udgifter på  

 1.800 kr. til erhvervelse af en radio til anvendelse i stalden.
Klageren oplyste, at han drev en landbrugsejendom med overvejende  

 svineavl.
Dette indebar, at han måtte opholde sig ca. 5 timer dagligt i  

 stalden, hvor han gik alene.
Klageren anførte, at han i lighed med, hvad der  

 var gældende for andre arbejdspladser, måtte være berettiget til at foretage  

 fradrag for udgifterne til anskaffelse af en staldradio.
Han henviste til, at  

 landbrugstraktorer i dag blev leveret med indbygget radio.
 Klageren henviste endelig til, at installationen af en staldradio gav  

 mulighed for at følge med i vejrmeldinger, noteringer og faglige udsendelser,  

 og han understregede, at der ikke var tale om anskaffelse af en radio til  

 privat brug, idet en radio, der havde været installeret i en svinestald, ikke  

 var anvendelig noget andet sted.
 De stedlige skattemyndigheder havde som begrundelse for ikke at godkende  

 det pågældende fradrag henvist til, at udgiften til køb af en staldradio ikke  

 kunne betragtes som en sådan erhvervsmæssig udgift, at denne kunne fratrækkes  

 som driftsudgift efter statsskattelovens § 6 a eller omfattes af reglerne om  

 indkøb af småinventar efter afskrivningslovens § 3.
 Efter de tilvejebragte oplysninger måtte to retsmedlemmer, herunder  

 retsformanden, være enig med de stedlige skattemyndigheder i, at udgiften til  

 den omhandlede radio ikke havde en sådan forbindelse med  

 indkomsterhvervelsen, at udgiften kunne anerkendes som en fradragsberettiget  

 driftsudgift.
Eet retsmedlem fandt, at udgiften til en staldradio kunne sidestilles med  

 den del af udgiften, der indgik i købsprisen for en landbrugstraktor,  

 forsynet med radio.
Dette retsmedlem fandt derfor, at der burde indrømmes  

 fradrag for den omhandlede udgift.
 Der blev truffet afgørelse efter stemmeflertallet, og den påklagede  

 ansættelse blev herefter stadfæstet.
