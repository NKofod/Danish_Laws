Bekendtgørelse om told- og skatteforvaltningens regulering af færdslen i forbindelse med toldkontrol I medfør af § 89, stk. 2, i færdselsloven, jf. lovbekendtgørelse nr. 1320 af 28. november 2010, fastsættes:
 § 1. Medarbejdere fra told- og skatteforvaltningen kan i forbindelse med gennemførelse af toldkontrol foretage den fornødne regulering af færdslen.
 § 2. Personer som nævnt i § 1, der skal foretage regulering af færdslen, skal have gennemgået en særlig uddannelse i færdselsregulering efter retningslinjer fastsat af Rigspolitiet.
Stk. 2. Når uddannelsen er gennemført, udsteder Rigspolitiet kursusbevis til dokumentation herfor.
Kursusbeviset skal medbringes, når den pågældende udfører færdselsregulering, og skal på forlangende forevises politiet.
 § 3. Medarbejdere fra told- og skatteforvaltningen, der regulerer færdsel i forbindelse med toldkontrol, skal være uniformeret og bære en vest af reflekterende materiale, hvoraf det fremgår, at der er tale om toldkontrol.
 § 4. Ved færdselsregulering efter denne bekendtgørelse finder de af justitsministeren fastsatte regler om tegngivning til regulering af færdslen anvendelse.
 § 5. Bekendtgørelsen træder i kraft den 11. juni 2011.
