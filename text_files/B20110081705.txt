Bekendtgørelse om ændring af bekendtgørelse om Meddelelser fra Søfartsstyrelsen A, teknisk forskrift om arbejdsmiljø i skibe § 1 I bekendtgørelse nr. 1246 af 11. december 2009 om bekendtgørelse om Meddelelser fra Søfartsstyrelsen A, teknisk forskrift A om arbejdsmiljø i skibe foretages efter bemyndigelse følgende ændringer:
 1. Kapitel XII, Afsnit A, Regel 4, affattes således:
»Regel 4 Finansiering 1 Rederne afholder udgifterne ved oprettelse og drift af Søfartens Arbejdsmiljøråd og Arbejdsmiljøtjeneste, herunder til den nødvendige efteruddannelse af personalet i tjenesten.
Foranstaltninger, som Søfartens Arbejdsmiljøråd og Arbejdsmiljøtjeneste iværksætter, må ikke medføre udgifter for de ansatte om bord.
 2 Den samlede økonomiske ramme for Søfartens Arbejdsmiljøråds og Arbejdsmiljøtjenestes funktioner og drift skal, idet der bortses fra aktiviteter, som finansieres særskilt, svare til niveauet eksklusiv statstilskud for år 2008, med tillæg af det statstilskud, som rådet modtog i 2010. Søfartens Arbejdsmiljøråd kan uanset 1. pkt. ændre den økonomiske ramme svarende til udviklingen i priser, lønninger eller i handelsflådens størrelse.
 3 Søfartens Arbejdsmiljøråd fastsætter den samlede økonomiske ramme samt udgifternes fordeling på den enkelte reder.
4 Søfartens Arbejdsmiljøråd budgetterer den samlede økonomiske ramme for Søfartens Arbejdsmiljøråd og Arbejdsmiljøtjenestes funktioner og drift samt udgifternes forventede fordeling på de enkelte redere for en given periode på 3 år.
Den økonomiske ramme fastlægges endeligt en gang om året i forhold til den aktuelle beskæftigelse i danske skibe og de opgaver af generel interesse for erhvervet, som Rådets bestyrelse beslutter.
Rådets bestyrelse fastlægger løbende, hvilke individuelle ydelser til rederierne der skal honoreres særskilt.
5 Det påhviler den enkelte reder at tilmelde sig Søfartens Arbejdsmiljøråd og Arbejdsmiljøtjeneste.
Det påhviler ligeledes rederen selv at indberette de fornødne oplysninger og indbetale de økonomiske bidrag.
Indberetning af de fornødne oplysninger og indbetaling af de økonomiske bidrag sker til et af Søfartens Arbejdsmiljøråd anvist sted her i landet.
6 Konsulenter kan knyttes direkte til Søfartens Arbejdsmiljøråd eller til en eller flere af de organisationer, der er repræsenteret gennem rådet.« § 2 Bekendtgørelsen træder i kraft den 2. juli 2011.
