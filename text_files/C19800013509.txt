(Til samtlige kommunalbestyrelser) Miljøministeriets bekendtgørelse nr. 171 af 29. marts 1974 om kontrol med  

 oplag af olie m. v. (olietankbekendtgørelsen) trådte i kraft den 1. oktober  

 1974 sammen med miljøbeskyttelsesloven og de øvrige love og bekendtgørelser i  

 miljølovkomplekset.
Bortset fra mindre ændringer begrundet i de indvundne  

 erfaringer svarede bekendtgørelse nr. 171 til indenrigsministeriets  

 bekendtgørelse nr. 67 af 26. februar 1970 om kontrol med oplag af olie m. v.,  

 som trådte i kraft den 1. april 1970.
På baggrund af tekniske nyskabelser og indhentede administrative og  

 tekniske erfaringer er der opstået et behov for at revidere  

 olietankbekendtgørelsen.
Miljøministeriet har derfor udsendt en ny  

 bekendtgørelse, miljøministeriets bekendtgørelse nr. 386 af 21. august 1980  

 om kontrol med oplag af olie m. v., som med virkning fra den 1. oktober 1980  

 afløser bekendtgørelse nr. 171 af 29. marts 1974. Dette cirkulære knytter sig  

 til den nye olietankbekendtgørelse.
De tekniske ændringer skyldes i det væsentlige, at der er fremkommet nye  

 metoder til udførelse af den indvendige og udvendige korrosionsbeskyttelse,  

 som kræves for nye tanke, og at der er fremkommet en ny metode til renovering  

 af eksisterende tanke.
Disse nye metoder har i første række medført ændringer  

 i bilagene til bekendtgørelsen, men også enkelte ændringer i selve  

 bekendtgørelsen.
De administrative erfaringer har for miljøstyrelsens vedkommende særlig  

 været, at man har modtaget mange ansøgninger om udsættelse af kravet om  

 sløjfning af gamle tanke for en kort periode, typisk til fyringssæsonens  

 udløb.
Miljøstyrelsen finder det mest hensigtsmæssigt, at kommunalbestyrelsen  

 kan administrere sådanne praktisk begrundede udsættelser uden at skulle  

 indhente en udtalelse fra miljøstyrelsen.
Desuden finder miljøstyrelsen, at  

 det nu, hvor »de store årgange« af tanke har ligget nedgravet i 20  

 år, er nødvendigt at indhente nærmere oplysninger om det faktiske antal  

 skader for bedre at kunne vurdere den fastsatte maksimumsalder på 20 år for  

 tanke nedgravet før 1. april 1970.
Miljøstyrelsen har endvidere modtaget henvendelser om forskellige  

 spørgsmål, som har medført, at man har foretaget andre ændringer i den  

 hidtidige bekendtgørelse.
Den vigtigste af disse er, at bekendtgørelsens  

 anvendelsesområde er udvidet til også at omfatte overjordiske tanke, dvs.  

 tanke der står på jordoverfladen.
Derimod omfattes indendørs tanke stadig kun  

 af fællesbestemmelserne om anmeldelsespligt for skader og om tilsyn.
 Endelig er kravet om anmeldelse af nedgravning af tanke og om  

 anmeldesespligt m. v. ved uheld udvidet til også at omfatte tanke til svære  

 olietyper, som i øvrigt er undtaget fra bekendtgørelsens krav.
 I det følgende gennemgås de ændringer, der er foretaget i den nye  

 bekendtgørelse i forhold til bekendtgørelse nr. 171 af 29. marts 1974.  

 Samtidig redegør miljøstyrelsen for den administrative praksis på en række  

 punkter.
I § 1, stk. 1, er bekendtgørelsens anvendelsesområde, som nævnt ovenfor,  

 udvidet til også at omfatte overjordiske tanke.
Den nærmere begrundelse  

 herfor er anført under bemærkningerne til § 13.
 Den i § 1, stk. 2, foretagne ændring skyldes udelukkende udvidelsen af  

 bekendtgørelsens anvendelsesområde til generelt at omfatte overjordiske  

 tanke.
 § 1,  stk. 3, er som nævnt i indledningen ændret  

 således, at tanke til svær olie, som i almindelighed ikke er omfattet af  

 bekendtgørelsens krav, dog er omfattet af kravet om anmeldelsespligt,  

 påfyldnings- og udluftningsrørs afstand til drikkevandsbrønde og -boringer og  

 fællesbestemmelserne om anmeldelsespligt m. v. for skader.
§ 1,  stk. 4, er en ny bestemmelse, som skyldes, at  

 der er mulighed for en udvikling henimod tilsætning af alkohol til benzin som  

 drivmiddel, altså en væsentligt større koncentration end der i dag anvendes  

 til forebyggelse af isdannelse.
Den almindeligt anvendte epoxymaling, og de  

 til tanken anvendte plasttyper, er ikke bestandige over for alkohol.
Hvis der  

 kommer en udvikling som nævnt, må forholdet derfor reguleres ved særlige  

 regler for tanke til alkoholholdig benzin.
§ 2,  stk. 2, er udvidet med en bestemmelse om, at  

 heller ikke typegodkendte olietanke, der har været anvendt til opbevaring af  

 fuelolie, senere må anvendes til opbevaring af andre olieprodukter.
Dette  

 skyldes, at der ved den opvarmning, som er nødvendig for at kunne  

 transportere de tunge olietyper, vil kunne komme skader på den udvendige  

 polyesterbelægning, således at tanken herefter ikke opfylder kravene til  

 typegodkendte tanke.
§ 2,  stk. 3, indeholder en bestemmelse om reparation  

 af en typegodkendt tank, som efter opgravning påny ønskes nedgravet.
Det skal  

 bemærkes, at den omtalte reparation kan foretages af alle fabrikanter, der  

 har en typegodkendelse til fremstilling af den pågældende tanktype.
I § 4 er medtaget en bestemmelse om, at også tankens diameter skal fremgå  

 af mærkningen.
Dette skyldes, at det i visse tilfælde kan være nødvendigt at  

 få oplyst tankens form ved at sammenholde rumfang og diameter.
§ 5,  stk. 2, er uændret bortset fra, at den særlige  

 bemærkning om amtsrådet som bygningsmyndighed er bortfaldet.
Som følge heraf  

 er ordet »bygningsmyndigheden« overalt i bekendtgørelsen ændret til  

 »kommunalbestyrelsen«.
Miljøstyrelsen har imidlertid modtaget en række henvendelser om skader på  

 nye tanke, hvoraf en del ville være blevet opdaget ved et eventuelt syn, som  

 var frafaldet i de pågældende tilfælde.
Miljøstyrelsen skal derfor over for  

 kommunalbestyrelserne indskærpe, at syn i almindelighed kun bør frafaldes,  

 hvis man ud fra kendskab til den, der nedgraver tanken, har formodning om, at  

 arbejdet vil blive fuldt forsvarligt udført.
I § 6 er henvisningerne til visse paragraffer i vandforsyningsloven faldet  

 bort.
Indholdet af paragraffen er det samme som tidligere.
 I § 7, stk. 1, er den direkte henvisning til et bestemt afsnit i  

 bygningsreglementet faldet bort efter bygningsreglementets ændring.  

 Tilsvarende er henvisningen til de særlige københavnske bestemmelser faldet  

 bort, fordi bygningsreglementet nu gælder for hele landet.
I § 7, stk. 2, er optaget en bestemmelse om, at at de særlige  

 lægningsforskrifter for plasttanke skal fremgå af typegodkendelsen og  

 tankattesten.
Disse lægningsforskrifter i deres normale udformning findes som  

 bilag I til cirkulæret.
Der er tale om en vis skærpelse af kravene i forhold  

 til den hidtidige praksis.
Dette skyldes, at der har været en del lækager på  

 plasttanke, som har kunnet henføres til utilfredsstillende lægning.
 I § 7, stk. 3, har man fundet det ønskeligt at understrege, at pejling af  

 oliestanden også kan ske med fast måleudstyr, hvilket af praktiske grunde kan  

 være at foretrække.
§ 7,  stk. 4, er ændret på tre punkter.
For det første  

 har kommunale bygningsmyndigheder ved henvendelser til miljøstyrelsen oplyst,  

 at man i nogle tilfælde har været ude for, at udluftningsledninger er udført  

 af plastrør.
Dette finder miljøstyrelsen ikke forsvarligt, hvorfor man har  

 indføjet en bestemmelse om, at udluftningsledninger skal udføres på samme  

 måde som påfyldningsledninger. - For det andet har man fundet anledning til  

 at fastslå den almindeligt anvendte praksis, at korrosionsbeskyttende bind  

 skal omvikles med mindst 50 pct. overlapning. - For det tredje har man  

 medtaget en bestemmelse om, at katodisk beskyttelse af en tank også skal  

 omfatte tankens rørsystem - et forhold som det har vist sig nødvendigt at  

 understrege.
Den i § 8, stk. 1, foretagne ændring er forårsaget af den tekniske  

 udvikling.
Foruden den bemaling af bundzonen med epoxymaling, som hidtil har  

 været anvendt som yderligere sikring, findes der i dag to andre supplerende  

 foranstaltninger: Indvendig katodisk beskyttelse og udvendig belægning,  

 således som den er beskrevet i bilag IV.
Andre metoder kan tænkes udviklet,  

 og der er med den nye formulering åbnet mulighed for godkendelse heraf i  

 forbindelse med vilkår i typegodkendelsen.
§ 8,  stk. 2, er uændret.
Miljøstyrelsen skal  

 imidlertid - på baggrund af henvendelser herom - bemærke, at man i  

 almindelighed ikke anser krav om etablering af betonkasse eller lignende  

 omkring tanken for særligt hensigtsmæssigt, idet den sikkerhed, der opnås  

 herved, ikke står i rimeligt forhold til omkostningerne.
I stedet vil man som  

 regel, hvor ønsket om yderligere sikkerhedsforanstaltninger skønnes rimelige,  

 foreslå, at der etableres anlæg til udvendig katodisk beskyttelse af tanken.  

 Dette kan eventuelt suppleres med indvendig beskyttelse og krav om  

 regelmæssig indvendig inspektion.
 I § 10, stk. 2, er der foretaget en mindre ændring som følge af, at visse  

 dele af bekendtgørelsen nu omfatter oplag af svær olie, jfr. ændringen af §  

 1, stk. 3.
I § 10, stk. 3, er der efter anmodning fra Oliebranchens  

 Fællesrepræsentation medtaget en bestemmelse om, at påfyldningsstudsen også  

 skal afmonteres på tanke, som sløjfes uden opgravning.
Oliebranchens  

 Fællesrepræsentation har oplyst, at man i adskillige tilfælde har været ude  

 for, at tankbilchauffører ved en fejltagelse har fyldt olie eller benzin på  

 en sådan studs med betydeligt spild til følge.
En tilsvarende ændring er  

 foretaget i § 11, stk. 3 nr. 4 (tidligere nr. 3), og i § 14, stk. 4.
Det er desuden understreget, at den omtalte katodiske beskyttelse er en  

 udvendig katodisk beskyttelse, i modsætning til den i § 8, stk. 1, og § 11,  

 stk. 3 nr. 1, omtalte indvendige beskyttelse, som kan udføres som en  

 indvendig katodisk beskyttelse.
Derimod vil det ikke længere være tilladt at  

 anvende epoxymaling som indvendig beskyttelse af allerede nedgravede tanke.
§ 11,  stk. 3 nr. 2, er en ny bestemmelse, som er  

 taget med, fordi der nu er udviklet metoder til indvendig behandling af  

 eksisterende tanke, som medfører, at det ikke er nødvendigt at stille krav om  

 udvendig katodisk beskyttelse.
De nærmere bestemmelser om udførelse, kontrol  

 og inspektion vil - i lighed med, hvad der er tilfældet for andre  

 beskyttelsesmetoder - fremgå af godkendelsen af metoden.
 Den nærmere begrundelse for bestemmelsen om sikring mod sammenstyrtning og  

 eksplosion, som er anført i § 11, stk. 3 nr. 4, fremgår af bemærkninger til §  

 14, stk. 4.
 I § 11, stk. 4, er medtaget en bestemmelse om, at resultaterne af  

 kontrollen med den udvendige katodiske beskyttelse på forlangende skal  

 forevises tilsynsmyndigheden, idet man har fundet det uheldigt at pålægge  

 tankejeren en kontrolpligt uden at give tilsynsmyndigheden hjemmel til at  

 føre tilsyn med, at kontrollen udføres.
 I den nye § 13, hvormed også overjordiske tanke inddrages under  

 anmeldelsespligten, er der medtaget forskellige bestemmelser for overjordiske  

 tanke.
 I § 13, stk. 2 og 3, er fastsat bestemmelser om mærkning m.v. af  

 overjordiske tanke.
Endvidere er det anført, at tankene ikke må placeres direkte på  

 jordoverfladen.
Begrundelsen herfor er, at man med en sådan placering forøger  

 risikoen for korrosion på den del af tanken, der er i direkte kontakt med  

 jorden.
Konsekvensen af bestemmelsen vil være, at mindre tanke skal anbringes  

 enten på ben eller på andet fundament, der hæver tanken over jordoverfladen,  

 medens større tanke kan sikres f. eks. ved at blive placeret på et  

 korrosionsbeskyttende underlag af udstøbt asfalt uden mulighed for  

 vandansamlinger direkte under tankbunden, som det f. eks. gøres for større  

 lagertanke i havneområder.
For det andet er det bestemt, at kommunalbestyrelsen kan stille krav om  

 tankenes afstand til vandforsyningsanlæg.
Dette skønnes rimeligt, fordi  

 forureningsrisikoen under påfyldning og ved pludselig læk er lige så stor for  

 overjordiske tanke som for nedgravede tanke.
I almindelighed vil  

 afstandskravet i § 6, stk. 1, kunne være vejledende.
For det tredje er det bestemt, at bygnings- og brandlovgivningens  

 bestemmelser gælder, og at kommunalbestyrelsen kan stille krav til tankene  

 udover disse bestemmelser.
For brandlovgivningens vedkommende medfører dette,  

 at tanken skal være konstrueret enten som en nedgravet olietank (dog ikke  

 plasttank), jfr. olietankbekendtgørelsens bestemmelser i øvrigt, dog uden en  

 udvendig beskyttende belægning, eller som en kasseformet ståltank efter  

 brandlovgivningens regler.
Indføjelsen af denne bestemmelse skyldes, at  

 miljøstyrelsen har fået oplyst, at det ikke er ualmindeligt at anbringe  

 tanke, som er opgravet efter 20 år, ovenpå jorden og fortsætte anvendelsen.  

 Dette finder miljøstyrelsen ikke forsvarligt, idet sådanne tanke, som ofte er  

 i dårlig stand, i tilfælde af læk vil slippe hele tankens indhold ud i løbet  

 af meget kort tid, fordi en læk på en sådan tank ikke opstår som en  

 »sivende« læk, men som et brud.
 Det bemærkes, at der efter miljøstyrelsens opfattelse normalt ikke vil  

 være behov for at stille krav til overjordiske tanke udover, hvad der fremgår  

 af Dansk Standard 417 og tekniske forskrifter til justitsministeriets  

 bekendtgørelse om brandfarlige vædsker.
I bekendtgørelsens § 14, stk. 2, og § 16, stk. 4, (svarende til § 13, stk.  

 2 og § 15, stk. 4, i bekendtgørelse nr. 171) er ordene »på  

 terrænoverfladen« udgået.
Dette er sket for at fjerne enhver tvivl om,  

 at også spild under terrænoverfladen - f. eks. fra tanke, der står i en grube  

 eller lignende - er omfattet af bestemmelsen.
 I bekendtgørelse nr. 171 gælder bestemmelserne om sløjfning m.v. af tanke  

 kun for tanke, som er nedgravet før 1. april 1970. Dette er uhensigtsmæssigt  

 og er baggrunden for, at § 10, stk. 4, i bekendtgørelse nr. 171 er flyttet  

 over under fællesbestemmelserne i den nye bekendtgørelse som § 14, stk. 4.  

 Herved finder bestemmelserne om sløjfning også anvendelse på tanke nedgravet  

 efter 1. april 1970 og tanke til svære olier.
Desuden har man medtaget en bestemmelse om sandfyldning eller lignende,  

 såfremt tanken har været anvendt til opbevaring af produkter af fareklasse I  

 og II-1. Herved er bekendtgørelse om kontrol med oplag af olie m.v. bragt i  

 overenstemmelse med bestemmelserne i justitsministeriets bekendtgørelse nr.  

 521 af 17. oktober 1978 om brandfarlige væsker, § 30, med tilhørene tekniske  

 forskrifter.
Endelig er det i sidste sætning i § 14, stk. 4, bestemt, at  

 meddelelse om sløjfning af en tank skal indgives til kommunalbestyrelsen,  

 uanset tankens alder.
Herved vil den kommunale administration lettes, og  

 kommunernes overblik over antallet af tanke inden for kommunens område  

 forbedres.
 I § 14, stk. 5, har man understreget, at andre foranstaltninger end  

 sløjfning ligeledes skal meddeles tilsynsmyndigheden.
 § 14,  stk. 6, er blot en gentagelse af § 10, stk. 5,  

 medtaget som en konsekvens af overførslen af den tidligere § 10, stk. 4, til  

 den nuværende § 14, stk. 4.
§ 14,  stk. 7, er en ny bestemmelse.
Hovedindholdet  

 heri er, at alle foranstaltninger, der skal udføres på brugte tanke for at  

 bringe dem i forsvarlig stand, skal anmeldes til kommunalbestyrelsen,  

 forinden arbejdet iværksættes, og at kommunalbestyrelsen kan kræve, at der  

 føres kontrol med udførelsen for tankejerens regning.
Baggrunden for denne  

 nye bestemmelse er, at der efterhånden er fremkommet flere muligheder for at  

 renovere gamle tanke, og miljøstyrelsen finder det rimeligt, at der åbnes  

 mulighed for at føre kontrol med dette arbejdes udførelse, på samme måde som  

 der føres kontrol med fremstillingen af nye tanke.
Det skal understreges, at  

 der ikke føres anden kontrol med sådanne arbejder end den,  

 kommunalbestyrelsen i hvert enkelt tilfælde kræver.
Ansvaret for, at der  

 føres tilstrækkelig kontrol til at sikre en god kvalitet, påhviler således  

 alene kommunalbestyrelserne.
Endvidere vil bestemmelsen forbedre  

 kommunalbestyrelsens muligheder for at sikre sig, at eventuelt restindhold i  

 tanke bortskaffes på lovlig måde, jfr. lov nr. 178 af 24. maj 1978 om  

 bortskaffelse m. v. af olie- og kemikalieaffald med senere bekendtgørelser.
 I § 15 er det understreget - svarende til § 11, stk. 4 - at resultater af  

 målinger på forlangende skal forevises tilsynsmyndigheden.
Miljøstyrelsen finder - foranlediget af adskillige henvendelser -  

 anledning til at påpege, at de tæthedsprøvninger, som kommunalbestyrelsen i  

 medfør af bekendtgørelsens § 16, stk. 2, lader foretage af tanke - f. eks.  

 for at finde kilden til en konstateret olieforurening - som udgangspunkt må  

 betales af kommunalbestyrelsen.
Hvorvidt omkostningerne kan kræves afholdt af  

 den aktuelle forurener, hvis en sådan findes, må i hvert enkelt tilfælde  

 afgøres af domstolene.
Derimod kan kommunalbestyrelsen kræve, at  

 kontrolforanstaltninger, som stilles som et vilkår for en lempelse fra et  

 krav i bekendtgørelsen, betales af ejeren/brugeren af den pågældende tank.
I § 16, stk. 3, er til slut tilføjet, at kommunalbestyrelsen i tilfælde af  

 olieudslip kan kræve, »at der træffes andre nødvendige  

 forholdsregler«.
Dette kan f. eks. være, at der udføres boringer og  

 foretages pumpninger for at begrænse oliens udbredelse og for at fjerne  

 olien.
 I § 16, stk. 7, er kommunalbestyrelsens pligt til at underrette om  

 olieforurening, som kan true vandforsyninger, udvidet til også at omfatte  

 amtsrådet (hovedstadsrådet). Miljøstyrelsen har fundet det rimeligt, at  

 vandressourcemyndigheden på denne måde bliver orienteret.
§ 16,  stk. 8, indeholder en bestemmelse om, at alle  

 tilfælde af utætte tanke skal indberettes til miljøstyrelsen i et nærmere  

 angivet tidsrum.
Dette skyldes, at miljøstyrelsen finder, at der nu, hvor  

 »de store årgange« af tanke har ligget nedgravet i 20 år, bør  

 foretages en nærmere undersøgelse af, hvor mange af de tanke, der sløjfes,  

 der rent faktisk har været gennemtærede.
Dette betyder, at det af hensyn til  

 den statistiske værdi af materialet vil være nødvendigt, at der kommune for  

 kommune gives oplysning om, hvor mange tanke der inden for en given periode  

 er sløjfet, hvor mange heraf der blot er afblændet, og hvor mange der er  

 opgravet, og endelig hvor mange af de opgravede tanke, der har vist sig at  

 være utætte.
Under den sidste kategori falder naturligvis tanke, som er  

 blevet opgravet alene på grund af konstateret utæthed eller mistanke herom.  

 Af hensyn til materialets anvendelighed bør det endvidere i hvert enkelt  

 tilfælde fremgå, hvad tanken har været anvendt til (opbevaring af benzin,  

 olie, petroleum eller andet), tankens størrelse, tankens art (stål- eller  

 plasttank), tankfabrikatet og G-nummer, hvis et sådant findes, samt oplysning  

 om, hvor en eventuel gennemtæring på tanken er fundet (i tankens top, sider,  

 bund eller endebund, indvendig eller udvendig korrosion). Oplysningerne  

 ønskes ikke indsendt enkeltvis, men for hver kommune opsamlet for et  

 kalenderår ad gangen og indsendt til miljøstyrelsen.
Ved indberetningen kan  

 det som bilag II til dette cirkulære aftrykte indberetningsskema anvendes.
Miljøstyrelsen skal oplyse, at man som udgangspunkt for at godkende  

 udsættelse af krav om sløjfning af tanke, jfr. §, 16 stk. 1, i bekendtgørelse  

 nr. 171 og § 17, stk. 1, i bekendtgørelse nr. 386, må kræve, at dette ikke  

 medfører nogen uacceptabel risiko for forurening af vandforsyningsanlæg og  

 anvendeligt grundvand.
Desuden er det miljøstyrelsens praksis, at man kun  

 godkender en lempelse, hvis man herved medvirker til at løse et konkret,  

 teknisk problem.
Dette kan f. eks. være, at en ejendom i løbet af kort tid -  

 men dog længere end et halvt år, jfr. § 17, stk. 2, i bekendtgørelse nr. 386  

 - vil blive tilsluttet anden varmeforsyning, eller at en servicestation inden  

 for kort tid af andre grunde skal nedlægges eller flyttes.
Derimod finder  

 miljøstyrelsen ikke, at økonomiske årsager alene er tilstrækkeligt grundlag  

 for at lempe fra sløjfningskravet.
 For at miljøstyrelsen kan tage stilling til en eventuel lempelse fra  

 20-års reglen, må der så præcist som muligt foreligge følgende oplysninger:
 Begrundelse for lempelsen (naturgas, fjernvarme eller andet) og  

 lempelsesperiodens længde.
 Oplysninger om de olietanke, der ønskes omfattet af lempelsen, tankenes  

 antal og alder.
 Oplysninger om vandindvindingsanlæg, antal og størrelse.
 Vurdering af forureningsrisici på baggrund af de geologiske forhold, såvel  

 for eksisterende vandforsyningsanlæg som for grundvandsressourcen i  

 almindelighed.
 En udtalelse fra amtsrådet som vandressourcemyndighed.
 Endvidere må der i fornødent omfang foreligge kortmateriale, som angiver  

 de områder, der ønskes omfattet af en lempelse, og de nævnte  

 vandindvindingsanlæg.
 I § 17, stk. 2, som er nyt, er der indføjet bestemmelser, som i to  

 tilfælde bemyndiger kommunalbestyrelsen til at meddele lempelser fra  

 olietankbekendtgørelsens krav uden i hvert enkelt tilfælde at indhente en  

 udtalelse fra miljøstyrelsen, som det hidtil har været krævet.
Den første bestemmelse, som omhandler nærmere afgrænsede områder, tager  

 sigte på at give miljøstyrelsen mulighed for at fastsætte generelle  

 bestemmelser om udskiftning af 20 år gamle tanke til fyringsolier i samlede  

 områder.
Bestemmelsen tager sigte på de områder, der vil blive berørt af den  

 igangværende varmeplanlægning, f. eks. ved at der bliver mulighed for  

 tilslutning til ledningsført energi (gas eller fjernvarme) på et senere  

 tidspunkt, og hvor miljøstyrelsen finder det forsvarligt at lempe fra  

 sløjfningskravet inden for en nærmere afgrænset periode.
Spørgsmålet er i  

 øvrigt behandlet i cirkulæreskrivelser af 21. marts 1978 og 3. maj 1979, 10.  

 april 1980 og 30. juni 1980 til kommunalbestyrelserne.
Cirkulæreskrivelsen af  

 10. april 1980 er aftrykt som bilag III til dette cirkulære.
Den anden bestemmelse, hvorefter kommunalbestyrelsen generelt kan lempe  

 for perioder på op til et halvt år fra krav om sløjfning af tanke, er  

 indføjet for at spare de kommunale administrationer og miljøstyrelsen for en  

 høringsprocedure i tilfælde, hvor en tankejer ønsker at bruge tanken, til den  

 er tom, eller hvor der inden for et halvt år bliver mulighed for anden  

 varmeforsyning.
Det skal i denne forbindelse bemærkes, at det ikke er  

 meningen med bestemmelsen at indføre en generel lempelse, men kun at lette  

 administrationen i tilfælde, hvor man også efter den nuværende praksis ville  

 have givet en sådan lempelse.
 I § 20, stk. 2 og 3, er indføjet nogle overgangsbestemmelser, som  

 medfører, at tanke, der er nedgravet efter 1. april 1970, men som ikke er i  

 overensstemmelse med de nye krav, fortsat er lovlige, og at tanke, som er  

 fremstillet efter kravene i bilagene til bekendtgørelse nr. 171, kan  

 nedgraves inden for en nærmere angivet frist.
 De nærmere retningslinier for udførelse af stål- og plasttanke og ind- og  

 udvendige korrosionsbeskyttende belægninger fremgår af bilag I-IV til  

 bekendtgørelsen.
 Bilag I, som omhandler konstruktive krav og krav til udvendig  

 korrosionsbeskyttende belægning for ståltanke på op til 100.000 l, er en i  

 hovedsagen uændret udgave af bilag I til bekendtgørelse nr. 171.
 Bilag II, som indeholder retningslinier for typegodkendelse af plasttanke,  

 er ændret i forhold til bilag II til bekendtgørelse nr. 171, som kun  

 indeholder retningslinier for tanke af glasfiberarmeret polyester, og kun for  

 tanke på under 6.000 l.
Fremkomsten af andre plasttyper har gjort det nødvendigt at udarbejde nye  

 krav til udførelsen af tanke af disse materialer, men det forekom  

 uhensigtsmæssigt at udarbejde et bilag med dimensioneringskrav og  

 afprøvningsmetoder m.v. for hver plasttype.
Det nye bilag II er derfor  

 udformet som en kravspecifikation over oplysninger, som skal ligge til grund  

 for en typegodkendelse, og giver derfor prøvningsudvalget mulighed for at  

 fastsætte de nødvendige krav for hver enkelt tanktype.
 Med den nye udformning er der åbnet mulighed for anvendelse af andre  

 plastmaterialer og for fremstilling af større tanke af plast.
 Bilag III er en i hovedsagen uændret udgave af bilag III til  

 bekendtgørelse nr. 171 om indvendige korrosionsbeskyttende belægninger for  

 tanke på 6.000-100.000 l, jfr. bekendtgørelsens § 8, stk. 1.
Bilag IV er et nyt bilag, som beskriver en ny metode til ekstra sikring  

 mod udsivning af tankens indhold, jfr. § 8, stk. 1. Den udføres som en ekstra  

 belægning på tankens yderside før påføring af den korrosionsbeskyttende,  

 glasfiberarmerede polyester, som er beskrevet i bilag I.
Belægningen  

 beskrevet i bilag IV adskiller sig fra belægningen i bilag I derved, at den  

 er modstandsdygtig over for mineralolieprodukter.
 Kravene til udførelse af ståltanke til olieprodukter er herefter følgende:
Alle tanke udføres og korrosionsbeskyttes udvendigt i henhold til bilag I.  

 Tanke med et rumindhold på 6.000 l og derover forsynes derudover enten med en  

 indvendig, korrosionsbeskyttende belægning i bundzonen, jfr. bilag III, eller  

 med en udvendig, oliebestandig belægning i bundzonen, jfr. bilag IV.  

 Miljøstyrelsen, den 21. august 1980 Jens Kampmann / Erling Rørdam Bilag I LÆGNINGSFORSKRIFT FOR PLASTTANKE INDTIL 6000 LITER Udgravning og lægning - Udgravningens dybde skal være lig med tankens diameter + 30 cm +  

 lægningsdybde, hvor lægningsdybden minimalt er 0,5 m, maksimalt er 1,0 m.
- Materiale til afretningslag og beskyttelseslag under og omkring tanken  

 skal være komprimerbart sand/grus (0/8 jvf.
DS 401).
- Udgravningen skal være fri for vand under lægningen.
Tanken skal  

 eventuelt sikres mod opdrift.
Vejledning kan rekvireres hos tankfabrikanten.
 - Hvor jorden ikke er i stand til at føre vand bort, skal opdriftssikring,  

 dræning eller andet anvendes.
 - I byggeperioden skal tanken afmærkes, så overkørsel med tungt materiel  

 eller andet undgås.
 - I øvrigt skal andre instansers regler - f. eks. bygningsreglementets  

 afstandsbestemmelser og Arbejdstilsynets sikkerhedskrav - overholdes.
 - Tankene kan undtagelsesvis lægges i private indkørsler når følgende  

 forhold iagttages: at lægningsdybden er minimum 0,8 m, at den opgravede jord  

 erstattes helt af det angivne sand og at der anvendes trykfordelende lag.
Bilag II ANMELDELSESSKEMA FOR OLIETANKE SLØJFET I PERIODEN FRA . . . . ./. . . . . 19. . . TIL . . . . ./. . . . . 19. . .
