 Henstillet overfor Indenrigsministeriet, at man fremtidigt ikke  

 afviser telefoniske anmodninger om registerindsigt, idet der ikke må stilles  

 særlige formkrav til en begæring om registerindsigt efter lov om offentlige  

 myndigheders registre § 13.
 En person klagede til Registertilsynet over, at Indenrigsministeriet havde  

 afslået at imødekomme en telefonisk anmodning om registerindsigt  

 i Det centrale Personregister (CPR). Det fremgik af sagen,  

 at Indenrigsministeriet ikke imødekommer telefoniske begæringer om  

 registerindsigt, men henviser til, at anmodningen skal fremsættes skriftligt  

 eller, at den pågældende møder personligt op, hvorefter den pågældende  

 forelægges en standardbegæring til vedkommendes underskrift.
Registertilsynet udtalte i den forbindelse over for Indenrigsministeriet,  

 at det af bemærkningerne til forslaget til lov om offentlige myndigheders  

 registre § 13 fremgår, at der ikke stilles særlige formkrav til en begæring  

 om registerindsigt.
Denne kan således fremsættes mundtligt såvel som  

 skriftligt.
Registertilsynet henviste endvidere til tilsynets vejledning af  

 23. juli 1980 om registerindsigt i henhold til kapitel 4 i lov om offentlige  

 myndigheders registre (medtaget i Registertilsynets årsberetning for 1980)  

 pkt. 2.2., hvorefter den registeransvarlige myndighed i de tilfælde, hvor  

 begæringen ikke fremsættes skriftligt, vil være berettiget til at forlange,  

 at den pågældende underskriver en blanket om registerindsigt.
Fremsættes den  

 mundtlige begæring telefonisk, vil myndigheden eventuelt kunne fremsende  

 blanketten med henblik på at opnå vedkommendes underskrift  

 herpå.Registertilsynet henstillede på den baggrund over  

 for Indenrigsministeriet, at man fremtidigt ikke afviser telefoniske  

 anmodninger om registerindsigt, men at man i disse situationer fremsender  

 standardblanketten vedrørende registerindsigt til den registrerede med  

 henblik på at opnå vedkommendes underskrift.
Standardblankettens øvrige  

 rubrikker bør i forvejen så vidt muligt udfyldes af Indenrigsministeriet på  

 grundlag af den registreredes telefoniske oplysninger.
 Indenrigsministeriet har efterfølgende meddelt, at telefoniske  

 anmodninger om registerindsigt for fremtiden vil blive efterkommet i  

 overensstemmelse hermed.
 Registertilsynets årsberetning 1986 s. 34.
