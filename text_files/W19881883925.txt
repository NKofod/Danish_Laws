 En klager, der var bosat i Grønland, blev anset for pligtig til at  

 svare afgift i henhold til realrenteafgiftsloven af en selvpensioneringskonto  

 og en indekskonto i en dansk bank, jf. lovens § 2, stk. 2.
 Fritidsinspektør A klagede over, at han for afgiftsåret fra 1. december  

 1986 til 20. november 1987 var anset for afgiftspligtig i henhold til lov nr.  

 222 af 3. juni 1983 om en realrenteafgift af visse pensionskapitaler m.v.
Det fremgik af sagens oplysninger, at klageren, som var bosiddende i  

 Grønland, var indehaver af en selvpensioneringskonto og en indeksordning i B  

 bank.
Banken havde af disse konti beregnet realrenteafgift i henhold til  

 loven med henholdsvis 816,48 kr. og 654,67 kr.
 Klageren påstod over for Landsskatteretten, at han ikke var forpligtet til  

 at betale realrenteafgift i henhold til lov om en realrenteafgift.
Til støtte herfor anførte klageren bl.a., at selvpensioneringskontoen  

 havde været afgiftsfri, dersom ordningen havde været oprettet i et grønlandsk  

 pengeinstitut.
Endvidere anførte klageren, at hverken indeksordningen eller  

 pensionskontoen var fradragsberettiget i Grønland, og derudover var han  

 indkomstskattepligtig af renteindtægten.
Klageren fandt, at der var tale om  

 en urimelig dobbeltbeskatning.
 Landsskatteretten måtte ved sagens afgørelse lægge til grund, at den  

 mellem Danmark og Grønland indgåede dobbeltbeskatningsoverenskomst af 18.  

 oktober 1979 ikke fandt anvendelse på afgift i henhold til  

 realrenteafgiftsloven.
 Under henvisning til lovens § 2, stk. 2, hvoraf fremgår, at afgiftspligten  

 påhviler indehaveren af en selvpensioneringskonto og en indekskonto, fandt  

 Landsskatteretten, at afgiftspligten alene var afhængig af, at de ovennævnte  

 konti var placeret i et pengeinstitut her i landet, og at klagerens  

 skattepligtsforhold her til landet således ikke i denne relation kunne  

 tillægges selvstændig betydning.
 Det var derfor med rette, at der var beregnet realrenteafgift af klagerens  

 selvpensioneringskonto og indekskonto, og den foretagne afgiftsberegning blev  

 herefter stadfæstet.
