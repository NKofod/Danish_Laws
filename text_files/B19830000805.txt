 I henhold til § 21, stk. 2, i lov nr. 98 af 12. marts 1980 om skibes  

 sikkerhed m.v. fastsættes:
 § 1.  De af statens skibstilsyn afholdte udgifter ved  

 typegodkendelse af skibsudstyr og typegodkendelse af fartøjer refunderes  

 skibstilsynet af den, der anmoder om typegodkendelsen.
 § 2.  De af statens skibstilsyn afholdte udgifter ved  

 rekvireret syn på et udenlandsk skib, herunder skib under bygning ved dansk  

 værft til udenlandsk reder, skal refunderes skibstilsynet af den, der har  

 rekvireret synet.
 Stk. 2.  Såfremt skibstilsynet i forbindelse med et ikke  

 rekvireret syn på et udenlandsk skib stiller sådanne krav, at et eller flere  

 fornyede syn er nødvendigt inden skibets afgang, skal de i forbindelse med  

 det eller de fornyede syn afholdte udgifter refunderes skibstilsynet af  

 skibet.
§ 3.  De udgifter, der i henhold til §§ 1 og 2 skal  

 refunderes skibstilsynet, beregnes som et beløb pr. påbegyndt  

 skibsinspektørtime.
Beløbet udgør timelønnen for en tjenestemand i lønramme  

 32, skalatrin 45, med et tillæg på 100 pct.
 Stk. 2.  Ud over den i stk. 1 fastsatte afgift  

 refunderes skibstilsynets evt. udgifter til rejser og ophold, time- og  

 dagpenge samt skibstilsynets evt. udgifter til merarbejds- eller lørdags- og  

 helligdagsbetaling.
 Stk. 3.  Skibstilsynet kan, når det skønnes nødvendigt,  

 undlade at afslutte synsarbejde eller at udstede certifikater, før der er  

 stillet sikkerhed for betaling af de af bekendtgørelsen omfattede udgifter.
 § 4.  Bekendtgørelsen træder i kraft den 1. februar  

 1983.
 Stk. 2.  Bekendtgørelse nr. 79 af 23. februar 1981 om  

 refusion af udgifter ved syn af skibe ophæves.
