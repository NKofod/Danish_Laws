Nr BTL 53 Betænkning over Forslag til lov om ændring af lov om videregående  

 teknikeruddannelser m.v. (Afbureaukratisering og økonomistyring m.v.)   

 Nr L 53 1989-90, 1. samling Afgivet af Uddannelsesudvalget Afgivet: 19900425 Udvaglet har behandlet lovforslaget i nogle møder og har herunder stillet spørgsmål til undervisnings- og forskningsministeren, som denne har besvaret skriftligt.
 Endvidere har udvalget modtaget skriftlig henvendelse fra Teknisk  

 Landsforbund.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse uændret.
Flertallet lægger vedrørende ændringsforslag nr. 1 vægt på, at ministeren  

 har oplyst, at skolerne selv skal tilrettelægge skemafagene, således at de  

 emner, der indgår i uddannelsen, dækkes.
En ændring af terminologien fra  

 undervisningsfag til undervisningsemner som indeholdt i ministerens forslag i  

 § 1, nr. 4, skal derfor fremme decentraliseringen.
 De videregående teknikeruddannelser er rene erhvervskompetencegivende  

 skoleuddannelser og kan som sådan hverken sidestilles med  

 erhvervsuddannelserne, der er vekseluddannelser, eller med de  

 erhvervsgymnasiale uddannelser, der har et studiekompetencegivende formål.  

 Decentraliseringen er ønskelig af hensyn til opfyldelse af lokale behov og  

 tilpasning til lokale muligheder og lokale ressourcer.
Om ændringsforslag nr. 2 og 4 bemærker flertallet, at begrundelsen for  

 Erhvervsuddannelsesrådets rådgivning af udgiftsbehov på erhvervsuddannelserne  

 er, at disse er vekseluddannelser, hvor en væsentlig del af uddannelsen  

 foregår i virksomhederne.
De videregående teknikeruddannelser foregår  

 udelukkende på skoler og med 100 pct.s statstilskud.
Der er derfor ikke samme  

 behov for rådgivning vedrørende udgiftsbehov på teknikeruddannelsesområdet  

 som på erhvervsuddannelsesområdet.
Om ændringsforslag nr. 3, efter hvilket Teknikerrådet i lighed med  

 Erhvervsuddannelsesrådet selv fastsætter sin forretningsorden, bemærker  

 flertallet, at kompetenceforholdene ved rådgivning om teknikeruddannelserne  

 er væsentlig forskellig fra kompetenceforholdet ved rådgivning om  

 erhvervsuddannelser.
Forskellen har udgangspunkt i de allerede nævnte  

 forskelle i uddannelsernes opbygning.
Hele teknikeruddannelsesforløbet gennemføres i ministeriets regi på skole,  

 og Teknikerrådet har derfor en mindre kompetence end  

 Erhvervsuddannelsesrådet.
Denne forskel bør også afspejle sig i  

 forretningsordensspørgsmålet.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med de  

 stillede ændringsforslag.
 Et flertal inden for mindretallet (Socialdemokratiets medlemmer af  

 udvalget) lægger vægt på, at hovedadgangsvejen til teknikeruddannelserne  

 fortsat går gennem relevante grundlæggende faglige uddannelser  

 (EFG-uddannelser, lærlingeuddannelser eller grundlæggende  

 teknikeruddannelser), og at tekniker- og ingeniørforkurser (TIF) fortsat  

 anvendes til at give den enkelte, som ikke har gennemført en umiddelbart  

 adgangsgivende uddannelse, en faglig og teoretisk supplering.
Mindretallet har i forbindelse hermed noteret sig, at ministeren har  

 oplyst, at »Tekniker- og ingeniørforkurser på heltid (værkstedskurserne)  

 gennemføres med 100 pct.s statstilskud efter lov om tilskud til tekniske  

 skoler, handelsskoler m.v.
Efter 1991, hvor denne lov ophæves, tænkes  

 heltidskurserne finansieret efter lovforslagets § 1, nr. 9. Begrundelsen for,  

 at deltidskurserne gennemføres efter lov om åben uddannelse og dermed med  

 deltagerbetaling, er, at de er tilrettelagt for voksne med mulighed for  

 erhvervsarbejde«.
Mindretallet har desuden noteret sig, at ministeren på  

 spørgsmål om kriterier for fordeling af uddannelserne og eleverne på de  

 enkelte tekniske skoler har oplyst, at »et eventuelt nyt fremtidigt  

 system, der i højere grad sikrer optimal udnyttelse af alle  

 uddannelsespladserne, må tilrettelægges, således at der koordineres med  

 adgangssystemet til de øvrige videregående uddannelser, og således at  

 erhvervsuddannelserne fortsat er hovedadgangsvejen til de videregående  

 teknikeruddannelser.
Ændringsforslag Af et mindretal (S), tiltrådt af et mindretal (SF):
Til § 1 1) Nr. 4 udgår.
 2) Efter nr. 4 indsættes som nyt nummer:
 »01. I § 10 indsættes som nyt stykke:
»Stk. 3. Rådet afgiver udtalelse om tilskud efter §  

 15.«» 3) Efter nr. 4 indsættes som nyt nummer:
 »02. I § 10 indsættes som nyt stykke:
»Stk. 4. Rådet fastsætter selv sin  

 forretningsorden.«» 4) Efter nr. 4 indsættes som nyt nummer:
 »03. I § 12 indsættes som nyt stykke:
»Stk. 3. Udvalgene afgiver udtalelse om de enkelte  

 uddannelsers indplacering for så vidt angår tilskud efter § 15.«» Bemærkninger Til nr. 1 Efter lovforslagets § 1, nr. 4, ændres »undervisningsfagenes  

 mål« til »undervisningsemnernes mål«.
Da der er tale om en  

 uddannelse af mellem 1 og 2 års varighed og for at understrege sammenhængen  

 med de grundlæggende erhvervsuddannelser (erhvervsuddannelsesloven § 24), bør  

 denne ændring ikke gennemføres.
Også i lovforslaget om de erhvervsgymnasiale  

 uddannelser opereres der med begrebet »undervisningsfag«.
Til nr. 2 og 4 Efter erhvervsuddannelsesloven afgiver Erhvervsuddannelsesrådet  

 indstilling om kriterier for opdeling af uddannelserne i uddannelsesgrupper  

 under hensyn til udgiftsbehov og træffer afgørelser om, hvilke uddannelser  

 der er omfattet af særlige tilskudsregler for uddannelser med lille  

 elevtilgang, og kan på eget initiativ afgive udtalelse om uddannelsernes  

 udgiftsbehov (§ 35, stk. 1, nr. 10, og stk. 5). En tilsvarende udtaleret bør  

 for teknikerområdet gælde for Teknikerrådet og teknikerudvalgene.
Til nr. 3 I den grundlæggende lovgivning om erhvervsuddannelserne er det fastsat, at  

 Erhvervsuddannelsesrådet (§ 34, stk. 8, i lov om erhvervsuddannelser) selv  

 fastsætter sin forretningsorden.
Tilsvarende gælder for teknikerudvalgene (§  

 11, stk. 3, i lov om videregående teknikeruddannelser m.v.) og bør derfor  

 også gælde for Teknikerrådet.
