Betænkning afgivet af Erhvervs-, Vækst- og Eksportudvalget den 17. november 2015 Betænkning over Forslag til lov om ændring af lov om betalingstjenester og elektroniske penge (Loft over interbankgebyrer, tilsyn med forordningen om interbankgebyrer m.v.) [af erhvervs- og vækstministeren (Troels Lund Poulsen)]:
1. Ændringsforslag Erhvervs- og vækstministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 29. oktober 2015 og var til 1. behandling den 6. november 2015. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 4 møder.
Teknisk gennemgang Udvalget afholdt den 11. november 2015 en teknisk gennemgang om lovforslaget ved erhvervs- og vækstministeren.
Høring Et udkast til lovforslaget har inden fremsættelsen været sendt i høring, og erhvervs- og vækstministeren sendte den 28. september 2015 dette udkast til udvalget, jf. folketingsåret 2014-15, 2. samling, ERU alm. del  bilag 36. Den 29. oktober 2015 sendte erhvervs- og vækstministeren de indkomne høringssvar og et notat herom til udvalget.
Spørgsmål Udvalget har stillet 6 spørgsmål til erhvervs- og vækstministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, V, ALT, RV og KF) indstiller lovforslaget til vedtagelse med det stillede ændringsforslag.
Et mindretal i udvalget (DF og LA) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
Et andet mindretal i udvalget (EL og SF) indstiller lovforslaget til forkastelse ved 3. behandling.
Mindretallet vil stemme hverken for eller imod det stillede ændringsforslag.
Enhedslistens medlemmer af udvalget mener, at det er en udmærket idé, at EU sætter et loft over gebyrer for kreditkort, der bruges internationalt.
Det er fornuftig regulering.
EL mener derimod ikke, at EU skal blande sig i reguleringen af nationale debitkort som dankortet.
I Danmark er der allerede en regulering af dankortet, som har sikret en billig og effektiv betalingsinfrastruktur, og vi skal gøre alt for at sikre, at det vedbliver med at være sådan.
Det kan imidlertid blive svært, når dankortet kommer under EUs forordning, fordi det vil kræve en helt anden indretning af systemet.
Selv om det er positivt, at EU giver mulighed for at udskyde totalharmoniseringen af også de nationale debitkort til 2020, så er der desværre ingen sikkerhed for, at Danmark kan bevare dankortet og infrastrukturen bag kortet efter 2020. Derfor kan Enhedslisten ikke stemme for lovforslaget.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
4. Ændringsforslag med bemærkninger Til § 2 Af erhvervs- og vækstministeren, tiltrådt af et flertal (udvalget med undtagelse af EL og SF):
 1) Som stk.  2 indsættes:
»Stk. 2. Lovforslaget kan stadsfæstes straks efter dets vedtagelse.« [Hjemmel til stadfæstelse straks efter vedtagelsen, jf. grundlovens § 42, stk. 7] Bemærkninger Til nr. 1 Ifølge grundlovens § 42, stk. 7, kan et lovforslag, som kan undergives folkeafstemning, i særdeles påtrængende tilfælde stadfæstes straks efter dets vedtagelse, når lovforslaget indeholder en bestemmelse herom.
Artikel 3 i Europa-Parlamentets og Rådets forordning nr. 2015/751/EU om interbankgebyrer for kortbaserede betalingstransaktioner, der ligger til grund for dele af lovforslaget, finder anvendelse fra den 9. december 2015. Medmindre Danmark fastsætter supplerende regler, vil det derfor fra denne dato være ulovligt for betalingstjenesteudbydere i forbindelse med gennemførelse af forbrugerrelaterede debetkorttransaktioner at tilbyde eller kræve et interbankgebyr pr. transaktion, som udgør mere end 0,2 pct. af transaktionens værdi.
For at sikre, at ingen betalingstjenesteudbydere kommer i en situation, hvor de overtræder forordningens loft for interbankgebyrer, er det derfor nødvendigt, at lovforslaget træder i kraft inden eller samme dato, så erhvervs- og vækstministeren på samme tidspunkt kan udnytte sin bemyndigelse til at fastsætte regler, der gør det muligt for betalingstjenesteudbydere at anvende et vægtet gennemsnitligt interbankgebyr på højst 0,2 pct., i stedet for forordningens udgangspunkt, som er et fast loft på 0,2 pct. af transaktionens værdi.
Da der skal gå 3 søgnedage mellem vedtagelse og dronningens stadfæstelse af et lovforslag, vil det ikke være muligt, at lovforslaget kan træde i kraft inden den 9. december, hvis lovforslaget behandles efter de normale procedurer.
Det er derfor påtrængende nødvendigt, at ændringsforslaget stilles, så det sikres, at lovforslaget kan stadfæstes straks efter dets vedtagelse, så ingen betalingstjenesteudbydere kommer i en situation, hvor de overtræder forordningens loft for interbankgebyrer.
 En oversigt over Folketingets sammensætning er optrykt i betænkningen.
Hans Kristian Skibby (DF) Dennis Flydtkjær (DF) Jan Rytkjær Callesen (DF) Lise Bech (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Jan E.
Jørgensen (V) Jacob Jensen (V) Erling Bonnesen (V) Jane Heitmann (V) Christina Egelund (LA) Joachim B.
Olsen (LA) nfmd.
Brian Mikkelsen (KF) Erik Christensen (S) Karin Gaardsted (S) Malte Larsen (S) Mette Reissmann (S) Morten Bødskov (S) fmd.
Rasmus Horn Langhoff (S) Thomas Jensen (S) Pelle Dragsted (EL) Henning Hyllested (EL) Rasmus Nordqvist (ALT) Christian Poll (ALT) Ida Auken (RV) Lisbeth Bech Poulsen (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
