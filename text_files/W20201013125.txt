Erstatningsansvarsloven § 26  godtgørelse for tort, nævnets j. nr. 20-520-06798 og 20-520-06799 Skadevolder A havde med sin mobiltelefon optaget en videosekvens af ansøger og en anden person, der havde samleje.
A videredelte herefter videoen på Snapchat til mellem 4 og 6 personer.
Skadevolder B havde modtaget den pågældende video fra skadevolder A, hvorefter B videredelte videoen til 5 personer.
Ansøgeren havde som følge af optagelsen og udbredelsen af videoen søgt om godtgørelse for tort på 10.000 kr. fra hver af de to skadevoldere.
Erstatningsnævnet besluttede på baggrund af As optagelse og videredeling at tilkende ansøger 10.000 kr. i godtgørelse for tort.
Nævnet besluttede endvidere på baggrund af Bs videredeling at tilkende ansøger 5.000 kr. i godtgørelse for tort.
Vedrørende A lagde nævnet vægt på, at A havde optaget videoen og herefter videredelt den, mens det vedrørende B blev tillagt vægt, at han alene havde videredelt videoen.
Ved udmåling af tortniveauet vedrørende både skadevolder A og B blev også videoens karakter tillagt vægt.
