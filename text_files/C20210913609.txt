Cirkulære om tildeling af Forsvarets Medalje for International Tjeneste § 1. Hendes Majestæt Dronningen bifaldt den 2. september 2020 Forsvarets Medalje for International Tjeneste.
Forsvarets Medalje for International Tjeneste kan tildeles militært og civilt personale i Forsvaret, der har ydet en fortjent international indsats.
 Stk. 2. Medaljen kan tillige tildeles andre danskere såvel som udlændinge, der har ydet en særlig fortjent international indsats for Danmark.
 Stk. 3. Tildeling af medaljen foretages af Forsvarschefen.
§ 2. Medaljen præges i sølv og bærer på aversen statsvåbenets tre kronede løver ledsaget af ni hjerter udfyldende hele aversens flade.
På reversen indgraveres sted og årstal indskrevet i en krans af egeløv.
Stk. 2. Til medaljen hører et rødt krydsbånd med varierende antal smalle eller brede hvide striber, der fastsættes i forbindelse med beslutningen om udsendelse af personel til international tjeneste.
Medaljens krydsbånd placeres på venstre side af brystet i overensstemmelse med det til enhver tid gældende reglement for bæring af dekorationer.
 Stk. 3. Ved gentagen tildeling forholdes således, at anden gang påhæftes medaljens krydsbånd et 2-tal i arabertal, tredje gang påhæftes medaljens krydsbånd et 3-tal i arabertal og så fremdeles.
Stk. 4. Såfremt pågældende medaljemodtager under international operativ indsættelse har ydet en modig indsats, påhæftes medaljens krydsbånd et egeløv i sølv.
Ved gentagen tildeling forholdes således, at anden gang erstattes egeløv i sølv med egeløv i guld.
Ved tredje gang tildeles nyt egeløv i sølv, og der bæres såvel egeløv i sølv som egeløv i guld.
Ved fjerde gang tildeles nyt egeløv i guld, og der bæres to egeløv i guld og så fremdeles.
Stk. 5. Såfremt pågældende medaljemodtager under international operativ indsættelse har ydet en ekstraordinær indsats, påhæftes medaljens krydsbånd et egeløv i bronze.
Egeløv i bronze kan kun tildeles én gang pr. udsendelsesperiode.
Tildeles der i forbindelse med en anden international operativ indsættelse på ny et egeløv i bronze bæres to egeløv på krydsbåndet og så fremdeles.
 § 3. Medaljen tildeles som personlig ejendom.
 § 4. I øvrigt fastsættes de nærmere forhold af Forsvarskommandoen.
 § 5. Cirkulæret træder i kraft den 1. marts 2021.
 Stk. 2. Cirkulæret finder anvendelse for indsatser, som afsluttes efter 1. januar 2021. For indsatser, som afsluttes før 1. januar 2021, finder de hidtil gældende regler anvendelse.
 Stk. 3. Cirkulære nr. 9401 af 1. juli 2010 om tildeling af Forsvarets Medalje for International Tjeneste ophæves.
