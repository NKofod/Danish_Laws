Voldgiftsretten udtaler, at ventilationsanlægget led af en mangel  

 ved leverandørens levering og montering.
Det er ikke bevist at manglen  

 skyldes forhold, der kan bebrejdes indklagede, men da manglen kan  

 henføres til, at indklagedes underentreprenør ved monteringen  

 ikke anvendte kvalificerede folk, hæfter indklagede som  

 hovedentreprenør.
 Da indklagede herudover ikke har opfyldt sine forpligtelser  

 vedrørende anlægget pådrager indklagede sig et  

 selvstændigt erstatningsansvar.
 Klagers påstand tages herefter til følge, men nedsættes  

 på grund af egen skyld fra klagers side.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
Vedrører AB 92 §§ 8, stk. 3 samt 35, stk. 1, 2 og  

 3 KENDELSE afsagt den 26. september 2001 af den voldgiftsret med  

 landsdommer Peter Lilholt som eneste voldgiftsmand, Voldgiftsnævnet for  

 bygge- og anlægsvirksomhed den 7. december 2000 har nedsat i denne  

 voldgiftssag.
 Denne voldgiftssag har klageren anlagt ved klageskrift modtaget i  

 Voldgiftsnævnet for bygge- og anlægsvirksomhed den 28. august  

 2000. Klageren har i klageskriftet indklaget indklagede.
 Sagen har været mundtlig forhandlet den 24. august 2001.
 Klageren har nedlagt påstand om, at indklagede tilpligtes at  

 betale 267.097,01 kr. med tillæg af nærmere angivne renter.
 Indklagede har påstået frifindelse.
 Tvisten under denne sag angår spørgsmålet, om  

 indklagede er erstatningsansvarlig som følge af, at der i en ny  

 svinestald, som indklagede havde opført på klagerens  

 landbrugsejendom, natten mellem den 9. og 10. august 1997 døde 200  

 svin på grund af manglende ventilation.
Indklagede stod som hovedentreprenør for opførelsen af  

 svinestalden og for montering af staldens ventilationsanlæg.
Indklagede  

 havde som leverandør af ventilationsanlægget antaget en  

 underentreprenør, der den 11. februar 2000 er erklæret  

 konkurs.
 Sagens nærmere omstændigheder er gengivet i klagerens  

 klageskrift af 25. august 2000. Parterne har været enige om, at  

 klagerens sagsfremstilling kan lægges til grund ved sagens  

 behandling.
 Sagsfremstillingen i klageskriftet lyder således:
 Sagsforløb:
 Den 18. december 1996 afgav indklagede tilbud til klager om  

 opførelse af en ny ungsvinestald.
 I tilbudet er bl.a. anført, at der ikke er medregnet el- og  

 VVS-arbejde.
 Tilbuddet fremlægges som sagens bilag 1.
 Den 16. januar 1997 fremsatte indklagede et tillæg til tilbuddet  

 vedrørende udvidelse af ungsvinestalden med 2,50 meter, således  

 at der i stedet for 14 stier blev 16 stier.
 Tillægget fremlægges som sagens bilag 2.
 Den 29. januar 1997 udarbejdede indklagede et tillæg nr. 2 til det  

 oprindelige tilbud.
 Tillæg nr. 2 fremlægges som sagens bilag 3.
Den 3. februar 1997 udarbejde indklagede, en tilbudsopstilling, hvoraf  

 fremgår, at tilbudsprisen nu i alt udgjorde kr. 480.120 + moms.  

 Endvidere fremgår det af tilbudsopstillingen, at også  

 tømrerentreprisen blev trukket ud, svarende til et beløb  

 på 150.280 kr.
Endelig fremgår det af tilbudsopstillingen, at  

 indklagede ville sørge for myndighedsbehandling, koordinering samt  

 tegninger og beskrivelser   også til tømrer.
 Tilbudsopstillingen fremlægges som bilag 4.
 Den 27. februar 1997 udarbejdede indklagede en entreprisebeskrivelse og  

 under pkt. 09.08   ventilation er følgende anført:
 "Der leveres og monteres undertrykventilation med luftindtag gennem  

 vægventiler og udsugning gennem ventilationsskorstene.
 Udsugningen er med automatisk styret hastighedsregulering,  

 overtryksspjæl og konus.
Ventilationsanlæggene er forsynet med nødopluk." Entreprisebeskrivelsen fremlægges som sagens bilag 5.
 Efterfølgende blev klager bekendt med et  

 tilbud/ordrebekræftelse fra underentreprenøren stilet til  

 indklagede vedrørende ventilationsanlægget.
 Tilbudet/ordrebekræftelsen fremlægges som sagens bilag 6.
 Klager antog en autoriseret el-installatør til at udføre  

 el-installationsarbejdet i forbindelse med opførelsen af  

 ungsvinestalden og den pågældende el-installatør  

 sørgede herunder også for tilslutning af strøm til det  

 ventilationsanlæg, der blev leveret og opsat af indklagede.
 Faktura fra den autoriserede el-installatør fremlægges som  

 sagens bilag 7.
 Den 4. marts 1997 udarbejdedes kontrakt mellem klager og indklagede.
 Af kontraktens side 2 fremgår, at entreprisesummen blev ændret  

 fra kr. 480.120 til 475.120, idet der blev reduceret med kr. 5.000,00  

 vedrørende rabat på vægelementer.
 Entreprisesummen udgjorde herefter inkl. moms i alt kr. 593.900.
 Af kontraktens side 1 fremgår i øvrigt at arbejdet skulle  

 udføres i henhold til bl.a. "Bygningsbeskrivelse af  

 27.02.1997", hvilket angiveligt er den føromtalte  

 entreprisebeskrivelse af 27. februar 1997, fremlagt nu som sagens bilag  

 5.
Endelig fremgår det af kontrakten vedrørende byggestyring, at  

 "Indklagede forestår styringen af de arbejder, der er omfattet af  

 nærværende kontrakt med tilsyn og afholdelse af byggemøder  

 efter behov." Kontrakten er underskrevet af begge parter den 12. maj 1997.
 Processuelt kan særligt bemærkes, at kontraktens side 3 under  

 punktet "Øvrige betingelser" bl.a. indeholder  

 følgende vilkår:
 "Arbejder og leverancer udføres i henhold til AB 92 med  

 følgende undtagelser/ændringer/tilføjelser:
 § 6  ..
 § 8 Entreprenøren og dennes underentreprenør skal være  

 medforsikret i bygherrens brand/stormskade og all-risk-forsikringer.
All-risk-forsikring dog kun ved ombygninger/renoveringer .." Det er senere under sagen blevet oplyst, at indklagede ikke i  

 overensstemmelse med AB 92 § 8, stk. 3 har tegnet sædvanlig  

 ansvarsforsikring.
 Kontrakten fremlægges som sagens bilag 8.
 Byggeriet blev gennemført i perioden fra april til juli måned  

 1997.
 Efter el-installatørens færdiggørelse af  

 installationsarbejderne forespurgte klager hos indklagede om han kunne tage  

 stalden i brug.
 Dette blev bekræftet af indklagedes medarbejder.
 Baggrunden for klagers forespørgsel var, at klager ønskede  

 at sikre sig at epoxybehandling under staldens foderautomater var  

 færdighærdet inden han tog stalden i brug.
 Klager indsatte herefter den 16. juli 1997 120 grise i den nye stald.
 Disse grise blev overflyttet fra en ældre stald, som skulle  

 renoveres bl.a. med en ny gyllekanal.
 Den 18. juli 1997 modtog klager yderligere 80 smågrise fra sin  

 sædvanlige smågriseleverandør og disse smågrise  

 indsattes ligeledes i den nye stald.
 Den 29. juli 1997 flyttede klager 40 grise fra den nye stald tilbage i den  

 gamle stald.
 Den 30. juli 1997 modtog klager yderligere 40 smågrise fra klagers  

 sædvanlige smågriseleveranør og disse smågrise  

 indsattes ligeledes i den nye stald.
 Den nye stald indeholdt herefter 200 svin.
 Klager tilså rutinemæssigt svinene søndag morgen den  

 10. august 1997 og konstaterede da, at størstedelen af svinene var  

 døde angiveligt på grund af iltmangel og hedeslag.
 Klager observerede ved tilsynet, at stalden var stærkt tilemmet og  

 nærmest virkede som en dampende sauna.
 Klager åbnede straks døren i staldens gavl for derved at  

 sikre frisk luft i stalden.
 Samtidig konstaterede klager, at staldens vægventiler og  

 spjældet i staldens ventilationsskorsten var totalt lukkede.
 Straks herefter sørgede klager for, at der via hans  

 ægtefælle skabtes kontakt til en vagtdyrlæge samtidig med,  

 at klager tog vinduerne ud af stalden for at sikre yderligere frisk luft til  

 stalden.
 Umiddelbart herefter kontaktede klager telefonisk elinstallatøren  

 og klager forsøgte ligeledes at opnå telefonisk kontakt til  

 indklagede.
 Klager vendte på ny tilbage til stalden og konstaterede, at staldens  

 vægventiler og spjældet i ventilationsskorstenen nu var  

 åbnede.
 Efter dyrlægens ankomst og medens denne var i færd med at  

 aflive de overlevende grise i henhold til Lov om værn for dyr, ankom  

 el-installatøren.
 Efter el-installatørens konstatering af det skete, forlod han  

 på ny ejendommen.
 Efterfølgende opnåede klager kontakt med en ansat hos  

 indklagede.
 Indklagedes ansatte ankom straks til stalden og efter besigtigelsen af det  

 passerede ringede indklagedes ansatte til underentreprenøren, der  

 havde leveret ventilationsanlægget.
 Herefter ankom en montør fra underentreprenøren og denne  

 udtalte, at han formodede at vide, hvad fejlen var.
 Klager udtalte herefter, at man ikke skulle gå i gang med at finde  

 fejlen i ventilationsanlægget før den medvirkende  

 elinstallatør på ny var tilkaldt.
 Elinstallatøren ankom herefter på ny til ejendommen og i  

 fællesskab med montøren fra underentreprenøren  

 undersøgtes fejlmulighederne og det konstateredes herunder, at en  

 mikroswitch (lus) stod i ren forkert position.
 Den forkerte position betyder, at når temperaturen i stalden  

 når den forud fastsatte grænse for, hvornår  

 nødventilationen skal indtræde (grænsen var korrekt sat  

 til 35 grader celcius), vil anlægget automatisk lukke for alle ventiler  

 i staldens vægge og lukke for spjældet til  

 ventilationsskorstenen, i stedet for som korrekt at åbne samtlige  

 ventiler og spjæld i ventilationsskorstenen.
 Såvel elinstallatøren samt indklagedes ansatte, der stadig  

 var til stede, fik forevist fejlen og var enige i, at dette var den tekniske  

 årsag til uheldet.
 Dagen efter, d.v.s. den 11. august 1997 blev på ny afholdt et  

 møde på klagers ejendom med deltagelse af indklagede,  

 elinstallatøren samt en bygningskonsulent, der var referent.
 Referat af det på mødet passerede fremlægges som sagens  

 bilag 9.
 Elinstallatøren anmeldte straks sagen til sit forsikringsselskab.  

 Forsikringsselskabet tilskrev imidlertid allerede den 15. august 1997 til  

 klager og afviste at elinstallatøren var erstatningsansvarlig.
 I skrivelsen anføres bl.a. at hovedentreprenøren  

 (indklagede) burde have medtaget installation af alarmanlæg i tilbuddet  

 og installation af alarmanlægget havde medført, at fejlen var  

 opdaget inden grisene døde.
 Skrivelsen fra forsikringsselskabet fremlægges som sagens bilag  

 10.
 I forbindelse med elinstallatørens arbejde var denne i besiddelse  

 af bl.a. plantegning over bygningen.
 Plantegningen fremlægges som sagens bilag 11.
 Elinstallatøren var endvidere i forbindelse med udførelsen  

 af elinstallationerne i besiddelse af el-diagram for  

 ventilationsanlægget.
 Eldiagrammet fremlægges som sagens bilag 12.
 Endelig var elinstallatøren i besiddelse af brugervejledning  

 udarbejdet af underentreprenøren vedrørende  

 ventilationsanlægget.
 Brugervejledningen er udarbejdet på dansk og består af 23  

 sider.
 Kopi af brugervejledningens forside samt indholdsfortegnelse  

 fremlægges som sagens bilag 13.
 Elinstallatøren afgav en særskilt erklæring om,  at der  

 ikke var udført nødvendige udligningsforbindelser i forbindelse  

 med elinstallation i den nye svinestald.
 Erklæringen fremlægges som sagens bilag 14.
 Det er klagerens opfattelse, at denne erklæring ikke berører  

 nærværende sags tvist.
Klager har via fællesledelsen for svineavl og produktion, ladet  

 udarbejde en tabsopgørelse. Tabsopgørelsen danner grundlag for en del af påstanden under  

 nærværende sag.
 Tabsopgørelsen fremlægges som sagens bilag 15.
 Herudover har klager haft en række positive udgifter i anledning af  

 udarbejdelse af tabsopgørelse samt oprydning.
 Fakturaerne herfor fremlægges som sagens bilag 16, 17, 18, 19 og  

 20.
 Klager reklamerede atter den 29. august 1997 til indklagede og henstillede  

 at det blev afklaret mellem den medvirkende elinstallatør og  

 indklagede indbyrdes, hvor ansvaret skulle placeres.
 Skrivelsen fremlægges som sagens bilag 21.
 Indklagedes sædvanlig benyttede forsikringsselskab, meddelte ved  

 skrivelse af 2. oktober 1997 til klagers advokat, at man ikke kunne varetage  

 indklagedes interesser i sagen.
 Klager har efterfølgende, som allerede nævnt, bragt i  

 erfaring at dette skyldes, at forsikringsselskabet ikke havde tegnet  

 ansvarsforsikring for indklagede.
 Skrivelsen fremlægges som bilag 22.
 Herefter tilskrev klager via sin advokat indklagedes advokat den 7.10.1997  

 og rykkede for stillingtagen til ansvarsfordelingen.
 Skrivelsen fremlægges som bilag 23.
 Indklagede meddelte via sin advokat ved skrivelse af 14. oktober 1997 til  

 klagers advokat, at indklagede ikke kunne anerkende erstatningsansvar, idet  

 indklagedes advokat samtidig henviste til at den medvirkende  

 elinstallatør var ansvarlig for fejlen vedrørende  

 nødoplukning af spjæld m.v.
 Skrivelsen fremlægges som bilag 24.
 Klager udtog herefter stævning mod den medvirkende  

 elinstallatør og underrettede indklagedes advokat herom ved skrivelse  

 af 4. februar 1998, ligesom klagers advokat opfordrede indklagede til at  

 indtræde i retssagen til støtte for klagers påstand mod  

 elinstallatøren og ligesom indklagede opfordredes til at varetage egne  

 interesserer, idet det samtidig oplystes, at det var elinstallatørens  

 opfattelse at der var begået fejl af indklagede.
 Skrivelsen fremlægges som bilag 25.
 Der blev afholdt et møde på ejendommen fredag den 13. februar  

 1998 kl. 11.00.
 Mødets formål var endnu engang at forsøge at forklare,  

 hvor ansvaret for fejlen vedrørende nødoplukket skulle  

 placeres.
 I mødet deltog bl.a. indklagede.
 Ved skrivelse af 19. februar 1998 fra indklagedes advokat til klagers  

 advokat meddeltes, at indklagede ikke var indstillet på at  

 indtræde i sagen.
 Skrivelsen fremlægges som bilag 26.
 Ved skrivelse af 5. maj 1998 fra klagers advokat blev henvist til  

 tidligere fremsendt kopi af stævning med bilag samt kopi af svarskrift,  

 ligesom der nu blev fremsendt syns- og skønstema, som parterne i  

 retssagen var blevet enige om.
 Endvidere blev oplyst, at parterne i retssagen var blevet enige om, at  

 lade Dansk Ingeniørforenings Voldgiftsret bringe en person i forslag  

 som syns- og skønsmand og at dette i øvrigt allerede var sket,  

 idet en elingeniør og afdelingsleder var bragt i forslag som syns- og  

 skønsmand.
 Indklagedes advokat blev opfordret til, at fremsætte eventuelle  

 bemærkninger til syns- og skønstemaet samt valg af syns- og  

 skønsmand, ligesom opfordring til at indtræde i sagen på  

 ny blev fremsat over for indklagede.
 Skrivelsen fremlægges som bilag 27.
 Indklagede fremsendte ikke bemærkninger til syns- og  

 skønstema eller valg af syns- og skønsmand.
 Efter afholdelse af syns- og skønsforretning fremsendte klagers  

 advokat den 3. august 1998 kopi af syns- og skønsrapport og udkast til  

 tillægsspørgsmål til indklagedes advokat.
 Samtidig opfordredes indklagede til at frafalde voldgiftsklausulen,  

 således at klager kunne adcitere indklagede i den verserende retssag  

 mellem klager og elinstallatøren.
 Skrivelsen fremlægges som sagens bilag 28.
 Indklagede svarede ikke på skrivelsen før skrivelse af 22.  

 oktober 1998 fra indklagedes advokat, hvoraf fremgår, at man blot  

 ønskede en dom tilstillet, når denne forelå i sagen mellem  

 klager og elinstallatøren.
 Skrivelsen fremlægges som bilag 29.
 Klagers advokat fremsendte ved skrivelse den 23. november 1998 kopi af dom  

 afsagt af retten i Middelfart den 17. november 1998.
 Ved dommen blev klager alene tilkendt ½ erstatning, idet det ved dommen  

 blev fastslået, at klager havde udvist egen skyld ved at have undladt  

 at sørge for, at der blev installeret et alarmsystem til  

 ventilationsanlægget.
 Som følge heraf forespurgte klager ved den nævnte skrivelse  

 af 23.11.1998 indklagedes advokat, hvorvidt man var indstillet på, at  

 deltage i et forligsmøde.
 Skrivelsen fremlægges som bilag 30.
 Efterfølgende ankede elinstallatøren byretsdommen til  

 Østre Landsret og i denne forbindelse erindrede indklagedes advokat  

 ved skrivelse af 2.12.1998 om svar på ovennævnte skrivelse af 23.  

 november 1998.
 Rykkeren fremlægges som bilag 31.
 Indklagedes advokat svarede ved skrivelse af 16.12.1998 til klagers  

 advokat og afviste herunder erstatningspligt i sagen.
 Skrivelsen fremlægges som bilag 32.
 Ved skrivelse af 5. januar 1999 fra klagers advokat til indklagedes  

 advokat blev stillet forslag om suspension af forældelse og  

 passivitetsindsigelse, således at klager indtil videre kunne vente med  

 indgivelse af klageskrift til Voldgiftsretten indtil Østre  

 Landsretssagen måtte være afgjort.
 Skrivelsen fremlægges som bilag 33.
 Klagers advokat rykkede for svar herpå ved skrivelse af 25. januar  

 1999 til indklagedes advokat.
 Skrivelsen fremlægges som bilag 34.
 Indklagedes advokat meddelte ved skrivelse af 28. januar 1999 til klagers  

 advokat, at det accepteredes at forældelsesfristen blev suspenderet  

 på baggrund af den verserende sag.
 Skrivelsen fremlægges som bilag 35.
 Østre Landsret afsagde dom i sagen mellem klager og  

 elinstallatøren og ifølge dommen blev elinstallatøren i  

 det hele frifundet for erstatningsansvar i sagen.
 Kopi af dommen blev ved klagers advokats skrivelse af 25. april 2000  

 fremsendt til indklagedes advokat.
 Fremsendelsesskrivelsen fremlægges som bilag 36.
 I skrivelsen oplystes endvidere, at det var klagers opfattelse, at  

 indklagede alene havde ansvaret for fejlen ved det pågældende  

 ventilationsanlæg.
 Indklagedes advokat meddelte ved skrivelse af 26. juni 2000 til klagers  

 advokat, at indklagede ikke ønskede at medvirke til en  

 forligsmæssig løsning og således ikke kunne anerkende  

 erstatningsansvar i sagen.
 Skrivelsen fremlægges som bilag 37.
 Udskrift af dombogen for retten i Middelfart af dom afsagt den 17.  

 november 1998 i sagen mellem klager og elinstallatøren  

 fremlægges som bilag 38.
 Udskrift af supplerende redegørelse i henhold til Rpl. § 336a, stk.  

 3 fra retten i Middelfart fremlægges som sagens bilag 39.
 Udskrift af Østre Landsret dom af 15. marts 2000 fremlægges  

 som sagens bilag 40.
 Som allerede beskrevet blev der i forbindelse med retssagen mellem klager  

 og elinstallatøren afholdt syn og skøn.
 Syns- og skønserklæring af 30. juni 1998 fremlægges som  

 sagens bilag 41.
 Tillægserklæring nr. 1 af 7. august 1998 fremlægges som  

 sagens bilag 42.
 Tillægserklæring nr. 2 udarbejdet i forbindelse med ankesagens  

 behandling for Østre Landsret fremlægges som bilag 43.
 Af skønserklæringen (nu fremlagt som bilag 41) fremgår  

 særligt ad svar på spørgsmål 5, at  

 leverandøren af ventilationsanlægget har forpligtelse til at  

 oplyse bygherren om indholdet af bekendtgørelse nr. 998 af 14.  

 december 1993 om beskyttelse af svin § 7, stk. 2 vedrørende  

 installation af alarmsystem.
 Af samme skønserklærings svar ad spørgsmål 7 og  

 8 fremgår, at elinstallatøren med rimelighed kan  

 forudsætte, at spørgsmål om installering af alarmsystem er  

 afklaret mellem bygherren og leverandøren af  

 ventilationsanlægget.
 Ifølge syns- og skønsmandens forklaring for Byretten  

 (gengivet nu i sagens bilag 39 side 9 nederst) er det normalt, at  

 leverandøren (her indklagede) medvirker når  

 ventilationsanlægget sættes i gang og at den entreprenør  

 der arbejder på stalden subsidiært på  

 ventilationsanlægget bør sikre sig, at idriftsætning af  

 anlæg ikke sker uden at leverandøren er til stede.
 Servicemontøren ansat hos underentreprenøren afgav ligeledes  

 forklaring i byretten og af hans forklaring (nu bilag 39 side 8 midten)  

 fremgår, at såfremt underentreprenøren var kommet til  

 stede og havde indreguleret anlægget, ville man have opdaget  

 fejlen.
 For landsretten forklarede Kim Nielsen supplerende (nu bilag 40 side 2),  

 at underentreprenøren godt kunne have stillet switchene i  

 styringsboksene uden at strømmen var tilsluttet.
 Tabsopgørelse:
 Klager opgør tabet således:
Kr. 114.000,00 Kr.   23.520,00 Kr.     5.410,00 Kr.  .  1.050,00 Kr.     1.172,50 Kr.     5.504,00 Kr.     4.827,52 Kr.     1.875,00 Kr.     3.075,00 Kr. 160.434,02 BYRETSSAG MOD ELINSTALLATØREN:
 ..
I alt omkring byrets- og ankesag  

kr. 106.662,99 TAB I ALT svarende til stævningspåstand  

          kr. 267.097,01 Indklagede har i sit foreløbige svarskrift af 6. november 2000  

 i tilslutning til sagsfremstilling vedrørende indgåelsen af  

 kontrakten mellem klageren og indklagede anført, at klageren alene  

 ønskede, at indklagede skulle stå for de i kontrakten omhandlede  

 ting og ikke yderligere, hvorfor indklagede tog det som en selvfølge,  

 at klageren selv ville sørge for at få installeret  

 alarmanlæg i forbindelse med elektrikerarbejdet.
Der har under voldgiftssagens mundtlige forhandling været enighed  

 mellem parterne om, at de bilag, der er nævnt i klagerens  

 sagsfremstilling, kan anvendes som dokumentation under voldgiftssagen.
Det  

 gælder også de syns- og skønserklæringer af 30. juni  

 1998, 7. august 1998 og 27. maj 1999, som syns- og skønsmanden har  

 afgivet under den sag mellem klageren og elinstallatøren der blev  

 afsluttet ved Østre Landsrets ankedom af 15. marts 2000. (Ved dommen  

 blev elinstallatøren frifundet for erstatningsansvar for selskabets  

 udførelse af elinstallationsarbejde i forbindelse med svinestaldens  

 opførelse.) Det gælder endvidere gengivelse af de parts- og  

 vidneforklaringer, der under den sag blev afgivet for byret og landsret.
 Under voldgiftssagens mundtlige forhandling er der blandt andre  

 følgende dokumenter foretaget supplerende dokumentation:
 Fra sagens bilag 6, Tilbud/ordrebekræftelse af 3. december 1996 fra  

 underentreprenøren til indklagede vedrørende  

 ventilationsanlægget, er det dokumenteret, at der på side 1  

 står følgende:
"Når stalden er fyldt med dyr, er det købers pligt at  

 rekvirere vor servicetekniker for optimal indregulering af  

 anlægget." Fra sagens bilag 40, Østre Landsrets dom af 15. marts 2000 i sagen  

 mellem klageren og elinstallatøren, er det dokumenteret, at  

 landsretten som begrundelse for at frifinde elinstallatøren har  

 anført følgende:
"Efter det for landsretten oplyste, herunder syns- og skønnet,  

 har appellanten (elinstallatøren) ikke begået fejl i forbindelse  

 med elinstallationen, der er sket i overensstemmelse  med de udleverede  

 diagrammer.
Det er endvidere ikke godtgjort, at appellanten i forbindelse med  

 elinstallationen har foretaget ansvarspådragende indgreb i  

 anlægget.
Appellanten, der efter afslutning af elarbejdet udtrykkeligt  

 overfor indstævnte (klager) har tilkendegivet, at han ikke havde  

 kendskab til anlæggets funktion som sådan og at  

 leverandøren af anlægget derfor skulle tilkaldes til kontrol,  

 kan heller ikke i øvrigt anses for ansvarlig for anlæggets  

 funktion, heller ikke ud fra rådgiver hensyn.
Da der endelig ikke er  

 grundlag for at pålægge appellanten ansvar efter  

 stærkstrømsreglementet tages appellantens påstand (om  

 frifindelse) til følge." Fra en billedserie (bilag 44), gengivet i fotokopi i farver, der over 4  

 sider viser 14 fotografier, er det forevist, hvorledes de komponenter, der er  

 nævnt under sagen, ser ud, og hvorledes de er monteret i klagerens  

 svinestald.
Klageren har vedstået sin forklaring afgivet i retten i  

 Middelfart under domsforhandlingen i første instans af sagen mellem  

 klageren og elinstallatøren.
Klageren har supplerende forklaret, at  

 han nok har læst eller vidst, at ventilationsanlægget skulle  

 indreguleres, og at han flere gange talte med indklagedes projektleder om det  

 i telefonen.
Han fik imidlertid ikke noget at vide om, at der skulle  

 foretages en egentlig indkøring, inden anlægget var  

 driftssikkert.
Han har aldrig særskilt drøftet  

 ventilationsentreprisen med folk fra indklagede eller folk fra  

 ventilationsfirmaet.
Indklagedes projektleder har vedstået sin forklaring afgivet  

 i retten i Middelfart under domsforhandlingen i første instans af  

 sagen mellem klageren og elinstallatøren.
Han har supplerende  

 forklaret, at der fra klagerens landbrugskonsulent var lagt op til, hvilken  

 slags ventilation, der skulle installeres.
Tilbudet fra  

 underentreprenøren af 3. december 1996 (bilag 6) blev sendt til  

 klageren.
Det ville have kostet et par tusinde kroner ekstra at etablere et  

 alarmanlæg i den nye stald, det vil sige forbinde en føler i den  

 nye stald til det alarmanlæg, der allerede forefandtes på  

 klagerens ejendom.
Et ventilationsanlæg som det , der blev installeret  

 hos klageren, bliver altid afprøvet af den elektriker, der  

 forestår elinstallationen, som også omfatter montering af  

 ledninger på ventilationsanlæggets enkelte komponenter.
Han har  

 drøftet indreguleringen eller "finindstillingen" med  

 klageren og sagt, at ventilationsanlægget   når stalden var fuld  

   sagtens kunne køre, indtil finindstillingen var foretaget.
Det er  

 efter hans opfattelse "kunden" (klageren), der skulle tilkalde  

 ventilationsfirmaet, og han har sagt til klageren, at det var ham, der skulle  

 rekvirere underentreprenøren, når stalden var fuld.
Det er  

 også "kunden", der skal rykke, hvis ventilationsfirmaet ikke  

 møder op.
Indreguleringen burde være foretaget omkring den 1.  

 august 1997.
Underentreprenørens udviklingschef der er udviklingschef i  

 det ventilationsfirma, der blev dannet efter underentreprenørens  

 konkurs, har redegjort for betydningen af sagens bilag 12, "Eldiagram  

 for Apollo 10" og oplyst, at "T 41 Termostat for max  

 temperatur" er diagrammets betegnelse for termostaten til  

 nødventilationen, samt fortalt, at "Servomotor,  

 indlæsning" er den elkomponent, der regulerer luftindtaget.  

 Han har endvidere på de fotografier af stalden og dens interiør,  

 der er fremlagt under den mundtlige forhandling (bilag 44), påvist,  

 hvor termostaten fysisk er placeret i stalden (yderst til venstre på  

 fotografiet nederst til højre på billedseriens første  

 side). Selve Apollostationen er den tredje komponent fra venstre på  

 samme fotografi.
Termostaten til nødventilationen bestemmer,  

 hvornår nødventilationen skal træde i funktion.
Den vil  

 normalt være indstillet til at træde i funktion, hvis  

 temperaturen stiger mere end 2-3 grader over normal staldtemperatur.
Denne er  

 årstidsafhængig, men vil om sommeren normalt være på  

 22-23 grader.
De fire fotografier på billedseriens side 2 forestiller  

 "Trækstationen for regulering af luftindtaget". Den sidder  

 på staldvæggen og regulerer med en fjeder og wirer luftindtagene,  

 der ses på billedseriens side 4. Den er styret over termostaten og  

 Apollostyringen.
Komponenten, der styrer trækstationen for udsugning,  

 sidder   som det fremgår af billedseriens side 3   oppe under loftet  

 ved selve udsugningskanalen.
Det er ventilationsfirmaet, der monterer de to  

 trækstationer og spjældet i udsugningen.
Trækstationens  

 elektriske komponenter er indkapslet i en lukket stålkasse, der  

 udvendigt i bunden er forsynet med en metalplade med påskrift (bilag  

 45), hvoraf en sagkyndig kan se, at nøddriftanlægget kan  

 køre både "clockwise" og "contra-clockwise".  

 Denne oplysning bør få en elektriker til at sikre sig, at  

 omløbsretningen for nøddrift er korrekt indstillet.
Vidnet kan  

 af fotografierne ikke se, om pladen findes på den afbildede  

 trækstation, eller om den   som antydet i servicemontørens  

 forklaring i byretten i Middelfart   manglede.
På pladen har den  

 amerikanske fabrikant angivet to muligheder ved under ordet  

 "ENERDRIVE" at skrive "CW" og  

"CCW". Muligheden for, at omløbsretningen for  

 nøddriftanlægget kan være både "med uret"  

 og "mod uret" fremgår også af det engelsksprogede bilag  

 21, der er et dokument, som den amerikanske fabrikant af modulet ledsager  

 dette med, når det sælges til fabrikanter af anlæg, hvori  

 den pågældende komponent skal indgå.
Komponenten bruges til  

 meget andet end til ventilationsanlæg i svinestalde.
Af dokumentet, der  

 således hverken er beregnet for elektrikere eller  

 "forbrugere", er muligheden angivet ved, at der under diagrammet  

 på side 2 i højre spaltes venstre side er skrevet  

"CW" og nedenunder "CCW". Inden  

 Ventilationsfirmaet har leveret trækstationen, er det ikke muligt med  

 sikkerhed at stille "Switchen" for nødanlæggets  

 omløbsretning "rigtigt", idet man ikke på  

 forhånd ved, hvorledes anlægget skal monteres på stedet.  

 Når man er på stedet, kan man imidlertid se, hvorledes  

 ventilationsanlægget er konstrueret og opsat, og det vil i den  

 forbindelse være muligt for ventilationsfirmaets servicetekniker at  

 sikre sig, at omløbsretningen er den rigtige   men også  

 elektrikeren, der forbinder de elektriske komponenter med ledninger, skal  

 kunne se det.
Det er for elektrikeren ikke nødvendigt at åbne  

 trækstationens stålkasse for at montere ledningerne til og fra  

 trækstationen.
Den "køber", der ifølge  

 tilbudet/ordrebekræftelsen af 3. december 1996 skal rekvirere  

 ventilationsfirmaets servicetekniker med henblik på "optimal  

 indregulering", er ventilationsfirmaets køber, som i den konkrete  

 sag er indklagede.
Ved indreguleringen justerer man lufthastigheden i  

 luftindtaget.
Det kræver, at stalden er fyldt med grise.
Ved den  

 lejlighed kontrollerer man også nødoplukket.
Nødsystemet  

 er kontrolleret således, at det også fungerer ved  

 strømsvigt.
 Klagerens anbringender er i klagerens påstandsdokument af 15. august  

 2001 gengivet således:
 Anbringender:
 Ad ansvarsgrundlag:
Til støtte for påstanden gør klager  

 gældende At det af indklagede leverede ventilationsanlæg har  

 været behæftet med en fejl, idet en forhåndsindstilling af  

 de i ventilationsanlægget monterede switches har bevirket, at  

 ventilationsanlæggets nødopluk virkede mod det tilsigtede,  

 når temperaturen i stalden nåede 35 grader Celsius, At fejlen har været af en så alvorlig karakter, at  

 ventilationsanlægget har været farligt for de i stalden  

 værende dyr, At indklagede som hovedentreprenør og leverandør af  

 ventilationsanlægget med nødopluk derfor ifalder et  

 erstatningsansvar efter de i retspraksis udviklede regler om  

 produktansvar.
Subsidiært gør klager gældende At indklagede er erstatningsansvarlig i henhold til AB 92 § 35,  

 stk. 1, Idet der er tale om mangel, der skyldes fejl eller  

 forsømmelse fra indklagedes side både for så vidt  

 angår ventilationsanlæggets indretning og for så vidt  

 angår indklagedes montering af ventilationsanlægget uden a  

 sørge for nødvendig afprøvning inden ibrugtagning.
 Idet der alternativt er tale om en mangel vedrørende  

 egenskaber som ifølge entrepriseaftalen må anses for tilsikret  

 på grund af entrepriseaftalens omtale af, at der med anlægget var  

 leveret et nødopluk.
 Ad årsagssammenhæng:
Til støtte for klagers påstand gøres  

 gældende At ventilationsanlæggets fejl og/eller indklagedes fejlagtige  

 montering og manglende afprøvning har forårsaget betydelig skade  

 på de i stalden værende dyr.
Ad tabsopgørelsen Klager gør gældende At indklagedes produktansvar indebærer, at klager har krav  

 på erstatning af ethvert tab forårsaget af  

 ventilationsanlæggets fejl og/eller den fejlagtige montering af  

 ventilationsanlægget, At klagers tab kan opgøres som sket i henhold til  

 særskilt specifikation af tabet.
 Subsidiært såfremt ansvar alene begrundes i AB 92 § 35, stk.  

 1:
at alene posten manglende dækningsbidrag på henholdsvis  

 kr. 23.520 og kr. 5.410 skal fradrages i klagers erstatningsopgørelse,  

 jf.
AB 92 § 35, stk. 2.
 Såfremt klager ikke får medhold i den nedlagte påstand,  

 gør klager gældende:
at indklagede er pligtig at yde et forholdsmæssigt afslag i  

 entreprisesummen, at det forholdsmæssige afslag bør fastsættes til  

 et beløb mindst udgørende den præmie indklagede har  

 sparet ved ikke at opfylde kravet i AB 92 § 8, stk. 3 om tegning af  

 ansvarsforsikring både for så vidt angår indklagedes egen  

 virksomhed og for så vidt angår underleverandøren.
 Bestridelser:
Klager bestrider, At erstatningskravet er bortfaldet ud fra synspunktet om egen  

 skyld.
 Indklagede har i sit påstandsdokument af 17. august 2001 gengivet  

 sine anbringender således:
Det gøres gældende At indklagede i henhold til den indgåede entreprisekontrakt  

 har solgt klageren et ventilationsanlæg forsynet med  

 nødopluk, At indklagede selv har leveret selve ventilationsanlægget, og  

 opsat dette, bortset fra det elektriske, hvilket klagerens elektriker har  

 monteret og i den forbindelse foretaget den elektriske tilkobling, At når klageren har købt ventilationsanlægget  

 forsynet med nødopluk og haft installationsvejledning til  

 rådighed, så må det forhold, at klagers elektriker  

 tilkobler anlægget og undlader at kontrollere dette klart  

 medføre, at ethvert ansvar for de problemer, der opstår i den  

 forbindelse må påhvile klager alene.
I den forbindelse henvises til, at elinstallatøren går hen og  

 foretager ændringer i installeringen efterfølgende, nemlig ved  

 at skrue op for temperaturindstillingen, for at få spjældene til  

 at åbne sig.
I den forbindelse lægges der vægt på, at  

 elinstallatøren selv var forundret over forholdet og påtalte det  

 overfor klageren, uden at denne foretog sig noget i den forbindelse, og igen  

 må have den konsekvens, at ethvert ansvar for den senere indtrufne  

 skade alene må påhvile klageren.
Af samme grund afvises det, at  

 indklagede er erstatningsansvarlig i medfør af AB 92 § 35, stk. 1,  

 dels under henvisning til, at det bestrides, at der var mangler ved  

 anlægget i forbindelse med leveringen, og at den forsømmelse,  

 der kan blive tale om, alene er klagerens egen forsømmelse  

 (elektrikerens), og klageren må selv bære risikoen i den  

 anledning.
At det leverede ventilationsanlæg ikke på nogen  

 måde har været behæftet med fejl, hvorfor indklagede ikke  

 kan pålægges at betale erstatning ud fra reglerne om  

 produktansvar.
Det fastholdes at det eneste man med sikkerhed ved er, at  

 skaden er sket som følge af, at en kontakt har stået forkert i  

 relation til strømomløbet i nødopluksystemet, som er  

 monteret og installeret af klagerens elektriker.
I den forbindelse fastholdes  

 det, at der ikke er nogen dokumentation for, at dette var tilfældet, da  

 leverandøren af anlægget afleverede dette på pladsen.
 Det bestrides også, at der er manglende egenskaber ved det leverede  

 ventilationsanlæg, som jo er forsynet med nødopluk i  

 overensstemmelse med aftalen, blot har klageren ikke på nogen  

 måde dokumenteret, at oplukket ikke virker, men derimod alene, at  

 kontakten stod forkert, efter at elektrikeren havde været ude at  

 montere anlægget, og efterfølgende rettet på tingene  

 uden i øvrigt at vide, hvorledes det fungerede, hvilket også er  

 tilkendegivet over for klageren.
 Ud fra det anførte bestrides, at der er nogen  

 årsagssammenhæng mellem indklagedes levering af  

 ventilationsanlægget og den indtrufne skade, idet skaden jo alene  

 opstår som følge af, at klagers elektriker ikke sørger  

 for at kontrollere tingene af i forbindelse med opsætningen og  

 tilkoblingen eller i forbindelse med de senere opståede problemer med  

 anlægget.
 Klageren var bekendt med forholdene, og foretager sig heller intet selv i  

 den forbindelse.
 At indklagede endvidere klart ved leveringen lagde til grund, at  

 klageren var bekendt med bekendtgørelsen af 14. december 1993 om  

 beskyttelse af svin og herunder § 7.2 vedrørende installation af  

 alarmsystem, og at det fremgår af sagen, at såfremt klageren  

 havde haft installeret det pågældende alarmsystem, så ville  

 den i sagen omhandlede skade ikke være sket, hvorfor klagerens  

 erstatningskrav i alle tilfælde bortfalder ud fra synspunktet om egen  

 skyld.
I relation til erstatningsopgørelsen så bestrides denne, idet  

 det fastholdes, at indklagede ikke på nogen måde kan være  

 forpligtet til at bidrage til klagers omkostninger i relation til den  

 førte sag mod installatøren, hvilket også er i fuld  

 overensstemmelse med retspraksis.
Det gøres i den forbindelse  

 også gældende, at der er manglende årsagssammenhæng  

 og adækvans mellem den indtrufne skade og omkostningerne i relation til  

 installatøren.
 Det bestrides, at indklagede skal betale dækningsbidrag i  

 overensstemmelse med tabsopgørelsen med 23.520,00 og kr. 5.410,00 til  

 klageren for det tilfælde, at denne får medhold i sagen.
 Det bestrides i øvrigt ud fra det ovenfor anførte, at  

 indklagede på nogen måde er pligtig til at yde et  

 forholdsmæssigt afslag i entreprisesummen, dels fordi indklagede ikke  

 har handlet culpøst, og dels fordi klageren ikke har dokumenteret, at  

 der var mangler ved indklagedes entreprise.
 Slutteligt omkring klagers anbringende om, at et forholdsmæssigt  

 afslag bør sættes til mindst et beløb svarende til den  

 sparede præmie, er blot at anføre, at dette er sagen  

 fuldstændig uvedkommende, og argumentet er uforståeligt for  

 indklagede, der afviser det omhandlede.
Det er ikke gjort gældende, at indklagedes ydelse for så vidt  

 angår ventilationsanlæggets bygningsmæssige og mekaniske  

 dele har været mangelfulde.
Der er heller intet grundlag for en  

 sådan antagelse.
Det er ikke gjort gældende, at ventilationsanlæggets  

 elektriske og elektroniske dele som sådanne var mangelfulde ved  

 leveringen.
Der er heller intet grundlag for en sådan antagelse.
Efter sagens samlede bevisførelse, herunder særlig den  

 forklaring, der er afgivet for voldgiftsretten af underentreprenørens  

 udviklingschef der fremstillede og leverede udsugningsanlæggets  

 elektriske komponenter, og som tilsluttede disse til  

 udsugningsanlæggets mekaniske dele, lægges det til grund, at den  

 kontakt, der i trækstationen for luftindtaget skulle regulere  

 omløbsretningen ved nøddrift, ved leveringen var stillet i en  

 position, som bevirkede, at hvis der i forhold til den temperatur termostaten  

 var indstillet på, indtrådte en nødsituation, som  

 medførte, at servomotoren den anden vej og luftspjældene  

 lukkedes.
Der er efter bevisførelsen ikke grundlag for at antage, at  

 der i tiden efter leveringen eller i forbindelse med elektrikerens montering  

 af ledninger til servomotoren for indblæsning er foretaget noget  

 mekanisk indgreb i selve boksen, som kan have bevirket, at den  

 pågældende kontakt er blevet stillet i en anden position, end den  

 stod i, da underleverandørens folk monterede den på staldens  

 endevæg.
 Udluftningsanlægget har derfor ved underentreprenørens  

 levering og montering af det lidt af en mangel.
Det er ikke bevist, at manglen skyldes forhold, der som sådan kan  

 bebrejdes indklagede.
Den kan alene henføres til, at indklagedes  

 underentreprenør ved monteringen af anlægget ikke anvendte folk,  

 som var i stand til at foretage den   efter underentreprenørens  

 udviklingschefs forklaring   meget simple iagttagelse, om kontakten i  

 trækstationen for luftindtag stod i den "rigtige" af to  

 mulige positioner og i tilfælde af, at den stod i den forkerte, rette  

 fejlen.
 Konsekvensen af denne fejl fra underentreprenøren hæfter  

 indklagede som hovedentreprenør for under denne voldgiftssag.
 I overensstemmelse med bevisresultatet for Østre Landsret i sagen  

 mellem klageren og elektrikeren er der heller ikke efter bevisførelsen  

 for voldgiftsretten grundlag for at antage, at elektrikeren har  

 pådraget sig noget ansvar i forbindelse med selve elinstallationen i  

 stalden eller ved monteringen af de ledninger, der forbandt  

 ventilationsanlæggets enkelte elektriske og elektroniske  

 komponenter.
 Det forhold, at elinstallatøren som autoriseret  

 elinstallationsfirma muligvis burde have opdaget, at nødanlægget  

 ikke fungerede, som det skulle, kan ikke bevirke, at indklagedes ansvar er  

 bortfaldet.
Over for denne mulige fejl fra elinstallatørens side må det  

 nemlig lægges til grund, at det i underentreprenørens  

 ordrebekræftelse af 3. december 1996 over for indklagede udtrykkeligt  

 var anført, at det, når stalden var fyldt med dyr, var  

"købers pligt at rekvirere vor servicetekniker for optimal  

 indregulering af anlægget." Det er ubestridt, at indklagede  

 efter at man var blevet bekendt med, at klageren havde sat dyr i stalden  

 ikke på noget tidspunkt tog et egenhændigt initiativ til at  

 opfylde denne forpligtelse.
Da det endvidere af hverken tilbudsskrivelserne  

 eller selve kontrakten mellem klageren og indklagede fremgår, at  

 også klageren skulle være opmærksom på denne pligt,  

 som var så central, at underentreprenøren havde anført  

 den i en ordrebekræftelse, der kun fyldte en A4-side, har indklagede  

 pådraget sig et selvstændigt erstatningsansvar over for  

 klageren.
 Omtalen under bevisførelsen af, at klageren var gjort bekendt med,  

 at der skulle foretages en indregulering af anlægget, og at indklagedes  

 projektleder meget muligt har opfordret klageren til selv at rette  

 henvendelse til underentreprenøren, er efter det foreliggende i hvert  

 fald ikke sket på en sådan måde, at det har stået  

 klart for klageren, at et eftersyn af anlægget fra ventilationsfirmaets  

 side kunne være af afgørende betydning for anlæggets  

 forsvarlige drift, og at det efter indklagedes mening var klageren og ikke  

 indklagede, der skulle sørge for, at en sådan indregulering blev  

 foretaget.
 Det lægges således til grund, at indklagede har leveret et  

 ventilationsanlæg, der på et helt afgørende punkt led af  

 en mangel.
 I første række er ventilationsfirmaet ansvarlig for denne  

 mangel; men indklagede hæfter som hovedentreprenør for den.
I anden række er også indklagede selvstændig ansvarlig  

 for den på grund af undladelsen af over for klageren at opfylde den  

 pligt til at sørge for anlæggets korrekte indregulering, som det  

 af ventilationsfirmaets ordrebekræftelse tydeligt fremgik  

 påhvilede indklagede.
En opfyldelse af denne forpligtelse ville med  

 overvejende sandsynlighed have medført, at ventilationsfirmaets  

 teknikere under indreguleringen havde konstateret ventilationsanlæggets  

 fatale mangel.
 Voldgiftsretten tager derfor klagerens påstand om, at indklagede  

 over for klageren er erstatningsansvarlig efter de regler, der i dansk  

 retspraksis er udviklet vedrørende "produktansvar", til  

 følge.
 Det må imidlertid   som også antaget af Østre Landsret  

   lægges til grund, at klagerens egen elektriker over for klageren  

 udtrykkeligt havde tilkendegivet, at han ikke havde kendskab til  

 anlæggets funktion som sådan, og at leverandøren af  

 anlægget derfor skulle tilkaldes til kontrol.
Det må også lægges til grund, at klageren efter  

 bekendtgørelse nr. 998 af 14. december 1993 om beskyttelse af svin  

 havde pligt til at installere et alarmsystem i sin svinestald.
Som antaget i  

 Middelfart byrets dom af 17. november 1998 antager også  

 voldgiftsretten, at denne bekendtgørelse hovedsagelig retter sig til  

 svineproducenter.
Da det yderligere fremgår af sagen, at klageren i  

 forbindelse med byggeriet var bistået af landbrugskonsulent, og at  

 indklagede var bekendt hermed, kan det ikke lægges indklagede til last,  

 at indklagede ikke på eget initiativ henledte klagerens  

 opmærksomhed på denne bekendtgørelse eller uopfordret  

 indbyggede et alarmsystem i projektet.
Efter det oplyste var et  

 selvstændigt alarmsystem heller ikke påkrævet, idet  

 klageren på sin ejendom allerede havde et alarmsystem som relativt  

 enkelt ville kunne forbindes til en føler i den nye svinestald.
 Disse to forhold sammenholdt med, at klageren, da han i forbindelse med  

 elektrikerens besøg på gården den 1. august 1997 blev klar  

 over, at der var problemer med ventilationsanlægget, ikke foretog sig  

 noget, har til følge, at klageren må tåle en  

 nedsættelse af den erstatning, han ellers vil være berettiget  

 til.
 Dette nedslag kan passende fastsættes til 25 %.
 Da der ikke er grundlag for at pålægge indklagede at betale  

 nogen del af de omkostninger, klageren på eget initiativ har  

 pådraget sig ved i første omgang at vælge at  

 sagsøge elinstallatøren ved de ordinære domstole, kan  

 klagerens krav opgøres således:
 160.434,02 kr. x 75 % = 120.325,52 kr.
 Thi bestemmes:
 Indklagede skal klager betale 120.325,52 kr. med tillæg af  

 procesrente af 114.000 kr. fra den 10. august 1997 til den 2. september 1997,  

 af 119.410 kr. fra den 3. september 1997 til den 9. oktober 1997 og af  

 120.325,52 kr. fra den 10. oktober 1997, til betaling sker.
 I sagsomkostninger skal indklagede betale 13.000 kr. til klageren.
 De tilkendte beløb skal betales inden 14 dage.
 Inden 14 dage efter at have modtaget opgørelse fra  

 Voldgiftsnævnet for bygge- og anlægsvirksomhed over  

 omkostningerne ved sagens behandling i Voldgiftsnævnet og ved den  

 voldgiftsret, der er nedsat af nævnet, skal hver af parterne betale  

 halvdelen af disse omkostninger.
