Engangsindskud på en kapitalforsikringsordning foretaget af en ikke  

 fuldt skattepligtig person Ligningsrådet blev anmodet om bindende forhåndsbesked om følgende:
 Spørgsmål:
1. Vil et engangsindskud på ca. 3 mio.
DKK på en kapitalforsikringsordning  

 være omfattet af præmieafgiftsreglen i pensionsbeskatningslovens § 50, stk.  

 3? 2. Skal forsikringen medregnes ved opgørelsen af den skattepligtige  

 formue, dersom indskyderen bliver fuldt skattepligtig til Danmark? 3. Er udbetalingen af forsikringssummen ved udløb - herunder tilvækst i  

 form af rente eller bonus - efter fuld skattepligts indtræden, skattefri i  

 medfør af pensionsbeskatningslovens § 50, stk. 5 og 6? 4. Vil udbetaling af forsikringssummen ved ophævelse - herunder delvis  

 ophævelse - af forsikringsordningen i utide være skattefri, selv om  

 indskyderen ved udbetalingen er fuldt skattepligtig til Danmark? Sagens omstændigheder var følgende:
En person, der siden 1984 havde været fast bosiddende i Spanien,  

 overvejede at flytte til Danmark.
Forinden fuld skattepligt til Danmark  

 indtrådte, påtænkte personen at tegne en kapitalforsikring med et  

 engangsindskud i et på Guernsey hjemmehørende forsikringsselskab.
Det var  

 hensigten at oprette en forsikring med personen som ejer og begunstiget og  

 med dennes i Danmark bosiddende guddatter som forsikrede.
Indskuddet  

 forventedes at andrage ca. 3 mio.
DKK.
 Ligningsrådet svarede:
Ad 1) Under udtrykkelig forudsætning af, at der er tale om en  

 kapitalforsikring, således som dette begreb er fastlagt i danske  

 koncessionsregler og godkendt af Finanstilsynet, vil den skitserede ordning  

 være omfattet af pensionsbeskatningslovens § 50. Anvendelsen af  

 præmieafgiftsreglen i pensionsbeskatningslovens § 50, stk. 3 forudsætter, at  

 ejeren er fuldt skattepligtig her til landet.
Under forudsætning af, at  

 ejeren ikke på tidspunktet for indskuddet er fuld skattepligtig til Danmark,  

 skal der ikke svares afgift ved indbetaling af det omhandlede engangsindskud.
Ad 2) Idet der som forudsat er tale om en sædvanlig livsforsikring, der  

 indeholder det risikomoment, der ligger i forfaldstidens afhængighed af et  

 dødsfalds indtræden, skal værdien af forsikringen ikke medregnes ved  

 opgørelsen af den skattepligtige formue.
Der henvises herved til  

 pensionsbeskatningslovens § 50, stk. 7, hvorefter formuen skal opgøres efter  

 statsskattelovens § 12.
Ad 3) I den udstrækning udbetalingen af forsikringssummen sker til ejeren  

 af ordningen, følger det af pensionsbeskatningslovens § 50, stk. 5 og 6, at  

 der ikke skal svares nogen form for skatter eller afgifter.
Udbetales  

 forsikringssummen til en anden end ejeren eller ved ejerens død til en, som  

 ikke er berettiget dertil i henhold til bestemmelserne i policen, vil  

 udbetalingen være omfattet af pensionsbeskatningslovens § 56, stk. 2, således  

 at betalingen er skattepligtig indkomst som personlig indkomst for  

 modtageren.
Tilvækst i form af renter m.v. og bonus, der tilskrives ordningen  

 efter forsikredes død eller efter selskabets forsikringsrisiko er udløbet,  

 vil være skattepligtig efter pensionsbeskatningslovens § 53, stk. 1.
Ad 4) Forsikringsordningen kan uden skattemæssige konsekvenser ophæves i  

 utide, dvs. før forsikringsbegivenheden indtræder enten ved død eller ved  

 udløb i henhold til oprindelig aftale, idet pensionsbeskatningslovens § 50,  

 stk. 5 fastslår, at andre udbetalinger end løbende livsbetingede  

 udbetalinger, såsom udbetaling af tilbagekøbsværdi ved ophævelse af en  

 kapitalforsikring ikke medregnes i den skattepligtige indkomst.
NOTER (* 1)  

 Offentliggjort i skat nr. 10, 1990.
