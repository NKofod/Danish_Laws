 De af et selskab modtagne og afgivne forudbetalinger i forbindelse med  

 licensaftaler blev, da de ikke kunne kræves tilbage, anset for omfattet af  

 statsskatteloven, således at de skulle indtægts- henholdsvis udgiftsføres i  

 de år, hvor de var modtaget eller erlagt.
 A A/S klagede for skatteårene 1981/82 - 1985/86, begge inkl., over, at de  

 stedlige skattemyndigheder i henhold til ligningslovens § 27 A havde anset  

 modtagne forudbetalinger i forbindelse med licensaftaler for skattepligtige  

 ved modtagelsen, og over, at erlagte forudbetalinger i henhold til lov om  

 særlig indkomstskat § 15, stk. 2, var anset for afskrivningsberettigede over  

 10 år.
 Det fremgik af sagen, at selskabet, der drev virksomhed inden for  

 medicinalbranchen, havde aftaler med udenlandske firmaer om produktion  

 og/eller salg af selskabets patenterede produkter, ligesom selskabet havde  

 aftaler om produktion og/eller salg af udenlandske firmaers patenterede  

 produkter.
 Disse aftaler hvilede på meget omfattende licenskontrakter (»License  

 Agreement«) bygget over samme grundmodel.
 Grundideen i kontrakterne var, at patenthaveren indrømmede  

 licensmodtageren ret og pligt til at udnytte et produkt eller en  

 fremstillingsmetode, så længe patentet løb, og at licensmodtageren til  

 gengæld til patenthaveren betalte visse procenter af salget  

 (»royalties«) af de omhandlede produkter.
Licenskontrakterne indeholdt en aftale om, at licensmodtageren skulle  

 erlægge en forudbetaling (»advance against royalties«) til  

 patenthaveren, hvilken forudbetaling blev afskrevet, efterhånden som  

 licenserne indgik.
Denne forudbetaling kunne ifølge kontrakten ikke kræves  

 tilbagebetalt.
 I øvrigt indeholdt licenskontrakten bestemmelser om patenthaverens pligt  

 til at videreudvikle patentproduktet til fælles udnyttelse uden særskilt  

 betaling, ligesom patenthaver og licensmodtager skulle samarbejde om  

 produktets udvikling og om kontrol med produktet.
 Ved opgørelsen af de selvangivne indkomster havde selskabet anset de i  

 licenskontrakten omhandlede forudbetalinger for ikke skattepligtige  

 sikkerhedsstillelser og havde herefter indtægts-/udgiftsført licenserne, når  

 de afregnedes.
 De stedlige skattemyndigheder havde ved de påklagede ansættelser anset de  

 omhandlede licenskontrakter som køb/salg af licensrettigheder, således at de  

 aftalte forudbetalinger var henholdsvis almindelig indkomstbeskattet efter  

 ligningslovens § 27 A og afskrevet efter lov om særlig indkomstskat § 15,  

 stk. 2.
Selskabets advokat gjorde gældende, at licenskontrakterne ikke vedrørte  

 salg/køb af patenter, men omfattede et samarbejde mellem patenthaver og  

 licensmodtager, et samarbejde, der kunne strække sig over flere år, hvor der  

 af patenthaveren ydedes bistand til licenstageren.
Advokaten fandt derfor, at  

 licenserne måtte indtægtsføres/fratrækkes, når de blev afregnet fra  

 licensmodtageren.
 For så vidt angik den i licenskontrakten stipulerede forudbetaling, gjorde  

 advokaten gældende, at denne forudbetaling alene, var en sikkerhedsstillelse  

 for licensmodtagerens seriøse interesse i at fremme produktionen/salget af  

 det pågældende produkt.
Når der efter kontrakten skulle ydes en forudbetaling, skyldtes det  

 tidligere dårlige erfaringer, hvor en licensmodtager intet havde foretaget  

 sig for at sælge produktet.
Dette havde medført tabt omsætning for selskabet  

 i det pågældende land.
Da man endvidere ikke ville risikere kostbare  

 retssager, var der optaget en bestemmelse om, at forudbetalingen ikke kunne  

 kræves tilbagebetalt.
Advokaten anførte i denne forbindelse, at dette ikke  

 var væsentligt for en seriøs licensmodtager, da forudbetalingen i forhold til  

 de forventede licenser (»royalties«) var af ret beskeden størrelse.  

 I øvrigt ville selskabet af hensyn til videre samarbejde med licensmodtagere  

 - uanset kontraktsbestemmelsen - tilbagebetale forudbetalinger, hvis  

 licensmodtagerne var uden skyld i, at produktet ikke kunne afsættes.  

 Selskabet havde således tidligere tilbagebetalt en forudbetaling.
Efter de foreliggende oplysninger fandt Landsskatteretten, at såvel de  

 modtagne som de ydede licenser (»royalties«) var omfattet af  

 statsskattelovens regler, idet der ikke var tale om salg eller køb af  

 patenter.
Da de forudbetalte licenser efter kontrakten var endeligt  

 erhvervet, fandt retten, at de skulle henholdsvis indtægts- og udgiftsføres i  

 de år, hvor de var erlagt.
 De påklagede ansættelser blev ændret i overensstemmelse hermed.
 LV 1987, C 3.1. og 2.
 (* 1) Afgørelsen er offentliggjort i Skat 1989, nr. 4, side 328.
