Skriftlig fremsættelse (20. marts 2013) Klima-, energi- og bygningsministeren (Martin Lidegaard):
 Herved tillader jeg mig for Folketinget at fremsætte:
Forslag til lov om ændring af lov om fremme af vedvarende energi (Ændring af støtte til visse solcelleanlæg) (Lovforslag nr.
L 199).
 Lovforslaget indeholder ændringer af lov om fremme af vedvarende energi.
 Lovforslaget fremsættes med henblik på at begrænse udbygningen med store solcelleproduktionsanlæg, der ikke har som hovedformål at levere el til ejeren, og som det ikke var hensigten at støtte med den midlertidigt forhøjede støtte, der blev vedtaget med lov nr. 1390 af 23. december 2012 (L 86 fremsat den 20. november 2012).
Med lov nr. 1390 blev det vedtaget, at solcelleanlæg med en installeret effekt på 400 kW eller derunder kan afregnes med en midlertidigt forhøjet sats, der for anlæg nettilsluttet i 2013 udgør 130 øre per kWh.
Hensigten med effektgrænsen på 400 kW var at begrænse støtten til udbygning af store produktionsanlæg, hvor der ikke er en sammenhæng mellem anlæggets størrelse og ejerens elforbrug.
Det har imidlertid vist sig vanskeligt at håndhæve effektgrænsen på 400 kW, hvorfor der foreslås en ændret begrænsning.
Dette lovforslag indebærer, at effektgrænsen på 400 kW for den generelle midlertidigt forhøjede sats ophæves.
I stedet begrænses denne sats til kun at gælde for solcelleanlæg som er etableret på taget af bygninger.
Mindre anlæg op til 6 kW pr. husstand kan dog undtages dette krav.
Den særlige midlertidigt forhøjede sats for fælles solcelleanlæg, der for anlæg nettilsluttet i 2013 udgør 145 øre per kWh, begrænses til kun at gælde fælles solcelleanlæg etableret på taget af bygninger.
Afregningssatsen for øvrige fælles solcelleanlæg nedsættes til 90 øre per kWh.
 De foreslåede lovændringer udmønter en tillægsaftale af den 19. marts 2013 til den politiske aftale af 15. november 2012 mellem regeringen (Socialdemokraterne, Det Radikale Venstre, Socialistisk Folkeparti) og Venstre, Dansk Folkeparti, Enhedslisten og Det Konservative Folkeparti om strategi for solceller og øvrige små vedvarende energi (VE)-anlæg.
 Det foreslås, at lovforslaget får virkning fra fremsættelsestidspunktet, da der er en væsentlig økonomisk tilskyndelse til at etablere store produktionsanlæg, som er berettigede til den midlertidigt forhøjede sats efter lov nr. 1390 af 23. december 2012.
Da lovforslaget indeholder ændret støtteordning til vedvarende energi, skal det anmeldes til EU efter statsstøttereglerne og kan først sættes i kraft, i det omfang og fra det tidspunkt, som følger af Europa-Kommissionens godkendelse efter statsstøttereglerne.
De midlertidigt forhøjede støttesatser efter lov nr. 1390 er ikke trådt i kraft og afventer Europa-Kommissionens godkendelse.
 Lovforslaget forventes at bidrage til, at den reelle udbygning og de resulterende konsekvenser bliver som forudsat ved vedtagelsen af lov nr. 1390.
Lovforslaget vil blive sendt i høring umiddelbart efter fremsættelsen med en frist på tre uger.
Høringssvarene og kommentarer hertil vil blive fremsendt til Folketinget inden 1. behandlingen af lovforslaget.
 Idet der i øvrigt henvises til lovforslaget med bemærkninger, anbefales lovforslaget til Folketingets velvillige behandling.
