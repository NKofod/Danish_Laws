Et kommunalbestyrelsesmedlem havde som ejer af et mejeri, leveret  

 mælk, købt på et andet mejeri, som økologisk mælk, selvom pågældende vidste,  

 at mælken ikke hidrørte fra besætninger autoriserede som økologiske  

 besætninger, og pågældende havde taget en merpris for mælken således, at han  

 havde haft en ekstra fortjeneste.
Den pågældende var herved fundet skyldig i  

 overtrædelse af mælkeproduktlovens § 13. Valgbarhedsnævnet fandt, at den  

 pågældende ikke kunne anses for valgbar og lagde herved vægt på, at retten  

 havde fundet, at den pågældende havde solgt mælk under omstændigheder, der  

 var egnede til at vildlede køberen med hensyn til mælkens oprindelse og art.
(Fra Valgbarhedsnævnet til en kommunalbestyrelse, j.nr. 509/1995) I brev af 14. juni 1995 har X-Kommune i henhold til § 101, stk. 4, i den  

 kommunale valglov indberettet til Valgbarhedsnævnet, at NN ved Retten i  

 Y-by's dom af 22. maj 1995 er idømt en bøde på kr. 45.000 med hæfte i 20 dage  

 som forvandlingsstraf for overtrædelse af mælkeproduktlovens § 22, stk. 1,  

 jf. § 13, samt konfiskation af kr. 46.246,31 i medfør af straffelovens § 75,  

 stk. 1.
 Det fremgår af anklageskriftet af 22. marts 1995, at den pågældende  

 tiltaltes for bedrageri af særlig grov beskaffenhed efter straffelovens §  

 279, jf. § 286, stk. 2, ved i 1993 og 1994 som ejer af X-Mejeri svigagtigt at  

 have bestemt Z-fabrik til fra mejeriet at aftage mælk til produktion af  

 statskontrolleret, økologisk og biodynamisk hytteost, idet den pågældende  

 fremkaldte, bestyrkede og udnyttede den vildfarelse, at den pågældende var i  

 stand til at levere økologisk skummetmælk og fløde, og idet pågældende  

 derefter ved fakturering angav leverancerne som »økologisk mælk«,  

 leveret til en merpris af 25% i forhold til almindelig mælk.
 Af udskrift af dombogen for Retten i Y-by fremgår endvidere bl.a.:
»Efter bevisførelsen findes det godtgjort, at økologisk mælk efter  

 lovgivning i 1987 adskiller sig fra almindelig mælk ved at stille bestemte  

 krav til de betingelser, under hvilke mælken produceres, samt at der ikke med  

 de nuværende målemetoder er foretaget undersøgelser, der kan påvise kemiske  

 forskelle på økologisk og almindelig mælk.
Det findes endvidere bevist, at  

 tiltalte og CC i 1992 efter møder med Veterinærdirektoratet fik tilladelse  

 til at fremstille økologisk ost bl.a. på betingelse af, at tilvirkning af de  

 økologiske levnedsmidler udelukkende sker på grundlag af mælk hidrørende fra  

 besætninger autoriserede som økologiske besætninger.
Det findes bevist, at  

 tiltalte herefter har leveret mælk, købt på mejeriet Q, som økologisk mælk,  

 selvom tiltalte vidste, at mælken ikke hidrørte fra besætninger autoriserede  

 som økologiske besætninger, og at tiltalte tog en merpris for den mælk, han  

 leverede til Z-fabrik, således at tiltalte havde en ekstra fortjeneste på kr.  

 46.246,31.« Endelig findes det bevist, at Z-fabrik har produceret ost af mælken og  

 videresolgt osten som økologisk ost, således at Z-fabrik ikke har lidt noget  

 formuetab.
 Da det er uoplyst, hvilke priser osten er videresolgt for til forbrugere,  

 og hvilke mængder der er videresolgt, og da kvaliteten af osten efter det  

 oplyste ikke afviger væsentligt fra økologisk ost, finder retten, at der ikke  

 er ført tilstrækkeligt bevis for, at nogen har lidt et formuetab, hvorfor  

 tiltalte frifindes for bedrageri efter straffelovens § 279.
 Således som gerningsindholdet er beskrevet i anklageskriftet, finder  

 retten imidlertid, at tiltalte har overtrådt lov nr. 342 af 14. maj 1992 om  

 mælk m.v. § 13, idet tiltalte har solgt mælken til Z-fabrik under  

 omstændigheder, der er egnede til at vildlede køberen med hensyn til mælkens  

 oprindelse og art.
 Tiltalte straffes derfor i medfør af mælkeproduktlovens § 22, stk. 1, jf.  

 § 13 med en bøde på kr. 45.000,-.
 Forvandlingsstraffen fastsættes til hæfte i 20 dage.
I medfør af straffelovens § 75, stk. 1 konfiskeres det ulovligt indvundne  

 udbytte på kr. 46.246,31' Forholdet er begået, mens den pågældende var medlem af  

 kommunalbestyrelsen.
 I denne anledning skal man meddele, at Valgbarhedsnævnet har fundet, at  

 den begåede forseelse i almindeligt omdømme gør den pågældende uværdig til at  

 være medlem af kommunale råd, jf. den kommunale valglovs § 4. Nævnet har i  

 den forbindelse lagt vægt på, at det af dommen fremgår, at retten finder, at  

 den pågældende har solgt mælk under omstændigheder, der er egnede til at  

 vildlede køberen med hensyn til mælkens oprindelse og art.
 Den pågældende må derfor ikke anses for valgbar.
