Fremsat den 31. marts 2017 af Kaare Dybvad (S), Jan Johansen (S) og Søren Egge Rasmussen (EL) Forslag til folketingsbeslutning om kortlægning af omfanget af udenlandske opkøb af udlejningsejendomme i Danmark Folketinget pålægger regeringen senest med udgangen af 2017 at redegøre for omfanget af udenlandske opkøb i Danmark af udlejningsejendomme indeholdende boliger, herunder hvilke lande investorerne er hjemhørende i.
Folketinget pålægger desuden regeringen at kortlægge over for Folketinget, hvilke danske og EU-retlige regler der p.t. regulerer udenlandske investorers muligheder for køb af danske udlejningsejendomme, og herunder hvilke muligheder der juridisk set står til rådighed for regeringen for at begrænse udenlandske køberes ret til at købe danske udlejningsejendomme indeholdende boliger.
Regeringen pålægges endelig at gennemføre en analyse af, hvordan de danske regler fremadrettet kan strammes for at begrænse udenlandske investorers køb af danske udlejningsejendomme.
Bemærkninger til forslaget Den danske transaktionsvolumen på ejendomsmarkedet for 2016 endte på det højeste niveau siden finanskrisen, og stigningen er især drevet af udenlandske investorer og ejendomsselskaber, der nu samlet set udgør 41 pct. af den totale transaktionsvolumen (»Market Report 2017, Issue I«, www.red.dk), og tendensen vurderes at fortsætte i 2017. Ifølge en kortlægning af området foretaget af DR er 31 ud af landets 100 største ejendomsselskaber ejet af udlændinge (»Flere udlændinge køber danske ejendomme«, bragt den 16. februar 2017 på www.dr.dk).
Forslagsstillerne ser på denne udvikling med en vis bekymring, da massiv udenlandsk investering i danske ejendomme alt andet lige kan være medvirkende til at presse prisen på udlejningsejendomme i vejret med den konsekvens, at antallet af ejendomme, der er til at betale for personer med almindelige indkomster, vil mindskes markant.
Dette vil især være aktuelt i storbyerne.
Dette er en bekymring, der også deles af Lejernes Landsorganisation (»Lejere frygter boom i husleje efter udenlandsk opkøb«, bragt den 16. februar 2016 på www.dr.dk).
Forslagsstillerne ønsker i første omgang en grundig kortlægning af området.
Regeringen pålægges derfor i løbet af 2017 at gennemføre følgende:
  En redegørelse for omfanget af udenlandske opkøb i Danmark af udlejningsejendomme indeholdende boliger, herunder en redegørelse for, hvilke lande investorerne er hjemhørende i.
  En kortlægning af gældende danske og EU-retlige regler for udenlandsk opkøb af danske udlejningsejendomme, herunder en kortlægning af regeringens juridiske muligheder for inden for gældende ret at begrænse udenlandske investorers ret til at købe danske udlejningsejendomme.
  En analyse af mulige regelændringer i dansk regi for fremover at begrænse muligheden for udenlandske investorers køb af danske udlejningsejendomme.
Skriftlig fremsættelse Kaare Dybvad (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kortlægning af omfanget af udenlandske opkøb af udlejningsejendomme i Danmark.
(Beslutningsforslag nr.
B 123) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
