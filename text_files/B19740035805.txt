 I medfør af § 7, stk. 7 og 8, i lov om almindelig arbejdsbeskyttelse, som  

 ændret ved lov nr. 216 af 19. maj 1971 og ved lov af 19. juni 1974,  

 fastsættes:
 Område.
 § 1.  Bekendtgørelsen gælder for bygge- og  

 anlægsarbejde af enhver art, herunder opførelse, forandring, reparation og  

 vedligeholdelse.
 Samarbejde og koordinering.
 § 2.  Sikkerheds- og sundhedsspørgsmål på  

 arbejdspladsen skal løses i samarbejde mellem arbejdsgiveren, hans  

 repræsentant, eventuelle arbejdsledere og arbejderne.
 Stk. 2.  Arbejder flere virksomheder på arbejdspladsen,  

 skal de samarbejde om sikkerheds- og sundhedsforanstaltningerne.
 § 3.  Ved bygge- og anlægsarbejde, som udføres af mere  

 end 10 personer, skal bygherren eller en person, som han overdrager det til  

 (koordinator), samordne de foranstaltninger til fremme af de beskæftigedes  

 sikkerhed og sundhed, der skal udføres af arbejdspladsens forskellige  

 arbejdsgivere.
 Stk. 2.  Inden arbejdet sættes igang skal bygherren i  

 aftalen med den enkelte arbejdsgiver klargøre, inden for hvilke  

 arbejdsområder det påhviler den enkelte arbejdsgiver at tilvejebringe og  

 vedligeholde sikkerhedsforanstaltningerne og at deltage i sikkerhedsarbejdet.
 Stk. 3.  Ved bygherren forstås den, for hvis regning  

 anlægs- nybygnings-, ombygnings- eller vedligeholdelsesarbejde foretages.
Sikkerhedsrepræsentanter,  

 sikkerhedsgrupper, sikkerhedsmøder og Sikkehedsrepræsentanter.
 § 4.  Ved bygge- og anlægsarbejde, hvor arbejdsgiveren  

 beskæftiger 1-4 arbejder på pladsen, skal sikkerheds- og sundhedsarbejdet  

 løses ved personlig kontakt mellem arbejdsgiveren eller arbejdsgiverens  

 repræsentant og arbejderne.
 Stk. 2.  Ved bygge- og anlægsarbejde, hvor  

 arbejdsgiveren beskæftiger 5 arbejdere eller derover på pladsen, skal disse  

 imellem sig vælge en sikkerhedsrepræsentant til at repræsentere sig i  

 spørgsmål om sikkerhed og sundhed.
 Stk. 3.  På pladser, hvor arbejdsgiveren beskæftiger 10  

 arbejdere eller derover, kan der, når arbejdets organisation gør det  

 naturligt, vælges flere sikkerhedsrepræsentanter.
Stk. 4.  Der vælges samtidig en suppleant for hver  

 sikkerhedsrepræsentant.
Suppleanten træder i funktion, når  

 sikkerhedsrepræsentanten afgår fra hvervet i valgperioden, eller når han på  

 grund af længere fravær, f.eks. sygdomsperioder, ferie, kurser eller arbejde  

 andetsteds, ikke kan fungere.
Stk. 5.  Sikkerhedsrepræsentanter og suppleanter skal  

 vælges blandt de arbejdere, som opfylder betingelserne for valg til  

 tillidsmand inden for de pågældende faglige områder.
Reglerne for  

 tillidsmandsvalg gælder også for valgbarhed, valgenes gyldighed og  

 anmeldelse.
Stk. 6.  Sikkerhedsrepræsentanters og suppleanters valg  

 gælder tidtil deres normale arbejdsfunktioner på pladsen er afsluttet.
Dog  

 skal valg foretages hvert andet år i de tilfælde, hvor arbejdet strækker sig  

 over mere end to år.
Genvalg kan finde sted.
Stk. 7.  Uoverensstemmelser om sikkerhedsrepræsentanters  

 og suppleanters valgbarhed og valg afgøres ved fagretlig behandling, jfr. §  

 22 i lov nr. 317 af 13. juni 1973 om arbejdsretten.
Ved indsigelse mod valg  

 jfr. stk. 5, skal den fagretlige behandling fremmes mest muligt.
 Sikkerhedsgrupper.
 § 5.  Arbejdsgiveren eller hans repræsentant danner  

 sammen med sikkerhedsrepræsentanten en sikkerhedsgruppe for det  

 arbejdsområde, hvor sikkerhedsrepræsentanten er valgt.
 Stk. 2.  Ved bygge- og anlægsarbejde, hvor  

 arbejdsgiveren på pladsen beskæftiger en eller flere faste arbejdsledere,  

 indtræder han eller de i de respektive sikkerhedsgrupper, jfr. § 4, stk. 3.
 Stk. 3.  Hvor der ikke er en fast arbejdsleder på  

 pladsen, skal arbejdsgiveren eller hans repræsentant jævnligt tage kontakt  

 med sikkerhedsrepræsentanterne.
 Stk. 4.  Hvor der ikke er valgt sikkerhedsrepræsentant,  

 skal arbejdsgiveren eller hans repræsentant jævnligt tage kontakt med de  

 beskæftigede for at drøfte sikkerhedsforholdene.
 Sikkerhedsmøder og -udvalg.
 § 6.  De enkelte sikkerhedsgrupper og de enkelte  

 virksomheders sikkerhedsarbejde på pladsen skal samordnes gennem bygherren  

 eller hans koordinator, jfr. § 3, stk. 1, ved regelmæssige sikkerhedsmøder på  

 pladsen, f.eks. i forbindelse med byggemøder.
 Stk. 2.  I møderne deltager bygherren eller hans  

 koordinator, arbejdsgiverne eller disses repræsentanter, pladsens  

 sikkerhedsgrupper samt repræsentanter for arbejderne i de virksomheder, hvor  

 der ikke skal vælges sikkerhedsrepræsentanter.
 Stk. 3.  Ved større bygge- og anlægsarbejder og ved  

 bygge- og anlægsarbejder med særlig ulykkes- eller sundhedsrisiko kan  

 arbejdstilsynet forlange, at der til at lede og samordne sikkerhedsarbejdet  

 på pladsen dannes et sikkerhedsudvalg bestående af bygherren eller hans  

 koordinator, repræsentanter for arbejdsgiverne, for arbejdslederne og for  

 sikkerhedsrepræsentanterne.
 Opgaver, pligter og rettigheder.
 Sikkerhedsrepræsentanten.
 § 7.  Sikkerhedsrepræsentanten skal virke for et godt  

 samarbejde om sikkerheds- og sundhedsspørgsmål mellem arbejdsgiveren,  

 arbejdslederne og arbejderne.
Stk. 2.  Sikkerhedsrepræsentanten skal være opmærksom  

 på, at værktøj, redskaber, stilladser og andet materiel er i forsvarlig  

 stand, samt at sikkerhedsforanstaltninger fungerer.
Han skal også være  

 opmærksom på, om forholdene på arbejdspladsen og de arbejdsprocesser, som  

 udføres, iøvrigt frembyder fare for de beskæftigede, og om der gives de  

 beskæftigede den fornødne instruktion.
 Stk. 3.  Sikkerhedsrepræsentanten skal tages med på råd  

 af arbejdsgiveren eller hans repræsentant i spørgsmål om sikkerhed og sundhed  

 for de beskæftigede inden for hans område som sikkerhedsrepræsentant og skal  

 underrettes om, hvilken stilling der er taget til eventuelle konstaterede  

 fejl og mangler, og hvilke foranstaltninger der er truffet.
 Stk. 4.  Sikkerhedsrepræsentanten har ret til at  

 forelægge for arbejdstilsynet ethvert spørgsmål af sikkerheds- eller  

 sundhedsmæssig art, som ikke har kunnet ordnes på arbejdspladsen.  

 Sikkerhedsrepræsentanten skal gøres bekendt med tilsynets påbud og har ret  

 til at få udleveret eksemplarer af anvisninger og forskrifter om sikkerhed og  

 sundhed for arbejder på vedkommende arbejdsplads.
Stk. 5.  Sikkerhedsrepræsentanten kan, hvor han  

 konstaterer en overhængende betydelig fare, som han ikke selv kan afværge, og  

 som der ikke er tid til at behandle i sikkerhedsgruppen, standse  

 arbejdsoperationen eller- processen i det omfang, det er nødvendigt for at  

 afværge faren.
Standsningen skal omgående meldes til arbejdsgiveren eller  

 hans repræsentant.
 § 8.  Sikkerhedsrepræsentanten skal bestræbe sig på at  

 udføre sit hverv på en sådan måde, at det volder mindst mulig afbrydelse i  

 hans eller andre arbejderes normale arbejde.
 Stk. 2.  Arbejdsgiveren afholder udgifterne ved  

 udførelsen af hvervet og godtgør sikkerhedsrepræsentanten tab af indtægt.  

 Dette gælder bl.a. udgifter og indtægtstab i forbindelse med nødvendig  

 deltagelse i kurser og anden oplysningsvirksomhed vedrørende  

 sikkerhedsarbejdet.
 Stk. 3.  Sikkerhedsrepræsentanten er i øvrigt beskyttet  

 imod afskedigelse og anden forringelse af sine forhold på samme måde som  

 tillidsmænd inden for vedkommende eller tilsvarende faglige område.
 Stk. 4.  Uoverensstemmelser vedrørende beskyttelsen  

 efter stk. 2 og 3, herunder spørgsmål om hvilke regler der finder anvendelse  

 og om brud på eller fortolkning af reglerne, afgøres ved fagretlig  

 behandling, jfr. § 22 i lov nr. 317 af 13. juni 1973 om arbejdsretten.
 Arbejdsgiverens repræsentanter.
 § 9.  Arbejdsgiverens repræsentant og eventuelle  

 arbejdsledere skal samarbejde med sikkerhedsrepræsentanten og alle, der  

 arbejder på pladsen om løsningen af de sikkerhedsmæssige opgaver.
 Stk. 2.  Arbejdsgiverens repræsentant og eventuelle  

 arbejdsledere har pligt til at påse, at arbejdet udføres så sikkert som  

 muligt, ligesom det er deres pligt at gøre arbejdsgiveren eller pladsens  

 ledelse bekendt med eventuelle sikkerhedsmæssige mangler, de ikke selv kan  

 afhjælpe.
 Arbejdsgiveren.
 § 10.  Arbejdsgiveren har pligt til, hvis han ikke  

 selv leder arbejdet, at lade sig repræsentere ved en person, der kan handle  

 på hans vegne.
 Stk. 2.  Arbejdsgiveren skal sørge for, at  

 sikkerhedsrepræsentanterne og arbejdslederne får en efter forholdene rimelig  

 tid rådighed til at varetage deres pligter efter denne bekendtgørelse.
 Stk. 3.  Arbejdsgiveren skal give såvel  

 sikkerhedsrepræsentanterne som arbejdslederne lejlighed til at erhverve sig  

 den fornødne viden om og uddannelse i sikkerhedsmæssige spørgsmål.
 Stk. 4.  Arbejdsgiveren har pligt til at give  

 sikkerhedsrepræsentanterne og arbejdslederne lejlighed til at deltage i den  

 løbende planlægning, for så vidt angår spørgsmålet om sikkerhed og sundhed på  

 arbejdspladsen.
 Sikkerhedsgruppen.
 § 11.  Sikkerhedsgruppen skal føre kontrol med, at  

 arbejdet er forsvarligt tilrettelagt og samordnet, at der gives fornøden  

 instruktion, samt at tekniske hjælpemidler, herunder stilladser, maskiner og  

 andet materiel, er i forsvarlig stand.
 Stk. 2.  Sikkerhedsgruppen skal påse, at eventuelle fejl  

 ved de stilladser, maskiner og andet materiel, der er omtalt i stk. 1, bliver  

 rettet, og at risiko ved forholdene på arbejdspladsen og ved arbejdsprocesser  

 imødegås.
Stk. 3.  Sikkerhedsgruppen skal sørge for, at de  

 beskæftigede overholder de bestemmelser, som er fastsat for at beskytte dem  

 under arbejdet, at de respekterer de foranstaltninger, som træffes med dette  

 for øje, at de bruger disse foranstaltninger efter deres hensigt, og at de  

 bruger påbudte personlige værnemidler.
Sikkerhedsgruppen skal herudover søge  

 at påvirke den enkelte til en adfærd, der fremmer egen og andres sikkerhed.
 Stk. 4.  Sikkerhedsgruppen skal sørge for, at ansatte,  

 der kommer til skade, straks kommer under behandling, og at skaden anmeldes  

 til virksomhedens ledelse.
 Stk. 5.  Sikkerhedsgruppens medlemmer har pligt til på  

 begæring at ledsage arbejdstilsynets tilsynsførende under inspektion af  

 pladsen.
Stk. 6.  Sikkerhedsgruppen har ret til at forelægge for  

 sikkerhedsmødet, et eventuelt sikkerhedsudvalg, byggepladsen og  

 arbejdstilsynets tilsynsførende ethvert spørgsmål af sikkerheds- eller  

 sundhedsmæssig art.
Sikkerhedsgruppen skal gøres bekendt med tilsynets påbud  

 vedrørende pladsen.
 Stk. 7.  Sikkerhedsgruppen skal undersøge ulykker og  

 sundhedsskader og tilløb til sådanne.
 Sikkerhedsmøder og -udvalg.
§ 12.  På sikkerhedsmødet skal de enkelte  

 virksomheders sikkerhedsarbejde samordnes.
Mødet skal have indseende med  

 pladsens sikkerhed og sørge for, at de beskæftigede orienteres om mødets  

 beslutninger.
 Stk. 2.  Ordinære sikkerhedsmøder skal holdes  

 regelmæssigt, f.eks. i forbindelse med byggemøder.
 Stk. 3.  Ekstraordinære sikkerhedsmøder skal holdes, når  

 der indtræffer alvorlige hændelser, der kunne have eller har medført ulykke  

 eller sundhedsskade, eller når forholdene iøvrigt taler herfor.
 Stk. 4.  Hvor der er oprettet sikkerhedsudvalg,  

 overtager udvalget funktionerne i stk. 1.
Stk. 5.  Sikkerhedsudvalget skal holde ordinært møde  

 mindst 1 gang om måneden og skal desuden holde ekstraordinære møder, når der  

 indtræffer alvorlige hændelser, der kunne have medført ulykker eller  

 sundhedsskader, og når der er indtruffet alvorlige ulykker, forgiftninger  

 eller andre sundhedsskader.
Der skal udarbejdes referat af møderne, og  

 referatet skal sendes til udvalgets medlemmer, alle arbejdslederne, alle de  

 beskæftigede virksomheder, alle sikkerhedsgrupper samt eventuelle  

 tillidsmænd.
 Stk. 6.  Møderne skal berammes i god tid i forvejen.
 Konsulenter.
§ 13.  Under arbejdstilsynet ansættes efter  

 arbejdsministerens bestemmelse et antal konsulenter til at føre tilsyn med  

 bygge- og anlægsarbejde.
Direktøren for arbejdstilsynet udfærdiger efter  

 forhandling med arbejdsrådet instruks om ansættelse og uddannelse m.v. samt  

 stillingsbeskrivelse for konsulenterne.
§ 14.  Til støtte for konsulenterne oprettes i hver  

 arbejdstilsynskreds en kontaktgruppe med den stedlige fabriksinspektør som  

 formand.
Kontaktgruppen består iøvrigt af:
 3 medlemmer udpeget af Landsorganisationen i Danmark efter forhandling med  

 Byggefagenes Landssammenslutning.
2 medlemmer udpeget af Dansk Arbejdsgiverforening efter forhandling med  

 andre interesserede organisationer inden for bygge- og anlægsområdet, og 1 medlem udpeget af Foreningen af arbejdsledere i Danmark og FR -  

 Hovedorganisation for Arbejdsleder- og tekniske Funktionærforeninger i  

 Danmark efter forhandling med de stedlige afdelinger.
Stk. 2.  Funktionsperioden er 4 år.
Genudpegning kan  

 finde sted.
Stk. 3.  Formanden indkalder til møde, når det skønnes  

 fornødent, dog mindst een gang hver 2. måned.
Kontaktgruppen fastsætter  

 iøvrigt selv sin forretningsorden.
 Stk. 4.  Udtræder et medlem af kontaktgruppen, udpeges  

 et andet for den resterende funktionsperiode.
 § 15.  Kontaktgruppen har til opgave på lokalt plan.
at følge sikkerhedsarbejdet ved bygge- og anlægsarbejde, at indsamle oplysninger om sikkerheds- og sundhedsspørgsmål inden  

 for bygge- og anlægsarbejdet og indstille ændringer og forbedringer til  

 arbejdstilsynet, at udtale sig over for direktøren for arbejdstilsynet om  

 ansættelse, afskedigelse og om eventuel forflyttelse af konsulenten i  

 sikkerhedsspørgsmål vedrørende bygge- og anlægsarbejde, at udtale sig over for direktøren for arbejdstilsynet om klager  

 over konsulenten og tilsynet med bygge- og anlægsarbejdet iøvrigt, at orientere arbejdstilsynet om spørgsmål af  

 arbejdssikkerhedsmæssig interesse i bygge- og anlægssektoren og at sikre, at konsulenternes arbejdskraft anvendes efter hensigten.
 Kapital 6.
 Dispensation og ikrafttræden.
 § 16.  Direktøren for arbejdstilsynet kan i  

 enkelttilfælde, hvor særlige forhold foreligger, tillade afvigelser fra  

 bestemmelserne i bekendtgørelsen.
 § 17.  Bekendtgørelsen træder i kraft den 1. oktober  

 1974.
 Arbejdsministeriet, den 2. juli 1974.
 Johan Philipsen.
/H.
Winther.
