Fremsat den 12. november 2014 af skatteministeren (Benny Engelbrecht) Forslag til Lov om ændring af kildeskatteloven (Nedsættelse af vederlagskravet i skatteordningen for udenlandske forskere og nøglemedarbejdere) § 1 I kildeskatteloven, jf. lovbekendtgørelse nr. 1403 af 7. december 2010, som ændret bl.a. ved § 1 i lov nr. 1565 af 21. december 2010, § 5 i lov nr. 792 af 28. juni 2013, § 3 i lov nr. 274 af 26. marts 2014 og senest ved § 2 i lov nr. 992 af 16. september 2014, foretages følgende ændring:
1. I § 48 E, stk. 3, nr. 3, ændres »69.300 kr.« til: »59.500 kr.« § 2 Stk. 1. Loven træder i kraft den 1. januar 2015.
 Stk. 2. Loven har virkning fra og med indkomståret 2015.
 Stk. 3. Ved opgørelsen af en kommunes slutskat og kirkeskat for indkomståret 2015 efter § 16 i lov om kommunal indkomstskat korrigeres den opgjorte slutskat for den beregnede virkning af de ændringer i udskrivningsgrundlaget for kommuneskat og kirkeskat for 2015, der følger af denne lovs § 1, nr. 1.
 Stk. 4. Den beregnede korrektion af kommunens slutskat og kirkeskat efter stk. 3 fastsættes af økonomi- og indenrigsministeren på grundlag af de oplysninger vedrørende indkomståret 2015, der foreligger pr. 1. maj 2017.
Bemærkninger til lovforslaget Almindelige bemærkninger 1. Indledning Regeringen (Socialdemokraterne og Det Radikale Venstre), Venstre, Dansk Folkeparti, Socialistisk Folkeparti, Liberal Alliance og Det Konservative Folkeparti har den 26. juni 2014 indgået Aftale om en reform af international rekruttering  Lettere adgang til højtkvalificeret arbejdskraft.
 Aftaleparterne er bl.a. blevet enige om følgende:
»Lempelse af bruttoskatteordningen for forskere og nøglemedarbejdere Danske virksomheder konkurrerer med virksomheder i udlandet om at tiltrække højtkvalificeret arbejdskraft.
Højt specialiseret arbejdskraft medvirker til, at danske virksomheder kan udvide deres aktiviteter i Danmark.
Forskerskatteordningen gør det lettere for danske virksomheder at rekruttere højtkvalificerede udenlandske nøglemedarbejdere og forskere, da ordningen indebærer lempeligere indkomstskatteforhold.
Dette gælder også højtkvalificerede danskere, der efter en vis periode ude flytter hjem.
Forskerskatteordningen forbedrer dermed danske virksomheders konkurrenceposition.
Aftalepartierne er på den baggrund enige om at lempe forskerskatteordningen, så det månedlige vederlagskrav nedsættes med 10.000 kr.
Dermed nedsættes vederlagskravet for nøglemedarbejdere fra 70.600 kr. månedligt til ca. 60.600 kr. ekskl. pensionsbidrag.« Lovforslaget udmønter denne del af aftalen.
2. Lovforslagets formål og baggrund Forslaget har til formål at tiltrække flere personer til vigtige nøglefunktioner i Danmark.
Flere højt kvalificerede nøglemedarbejdere vil styrke danske virksomheders konkurrenceposition i en stadigt mere global verden og dermed øge vækstmulighederne i dansk økonomi.
Danske virksomheder konkurrerer med virksomheder i udlandet om at tiltrække højt kvalificeret arbejdskraft.
En af de vigtigste faktorer, når det gælder om at tiltrække højt kvalificeret arbejdskraft, er de økonomiske vilkår, som danske virksomheder kan tilbyde.
Forskerskatteordningen indebærer lempeligere indkomstskatteforhold og gør det dermed lettere for danske virksomheder at rekruttere højt kvalificerede udenlandske nøglemedarbejdere og forskere.
Det gælder også højtkvalificerede danskere, der  efter en vis periode ude  flytter hjem.
Dermed gør forskerskatteordningen det også lettere for danske og udenlandske virksomheder at udvide deres aktiviteter i Danmark.
Lovforslaget lemper på betingelserne for at anvende forskerskatteordningen og bidrager dermed til at gøre det lettere for danske og udenlandske virksomheder at udvide deres aktiviteter i Danmark og forbedrer dermed konkurrenceevnen for virksomheder i Danmark.
3. Gældende ret Den særlige skatteordning for udenlandske forskere og nøglemedarbejdere  ofte kaldet forskerskatteordningen  kan anvendes af enhver, der opfylder en række objektive betingelser.
Der er intet skønselement og ingen dispensationsmuligheder i ordningen.
 Hovedbetingelserne for at kunne anvende ordningen er følgende:
  Medarbejderen skal blive skattepligtig til Danmark samtidig med påbegyndelse af et ansættelsesforhold hos en dansk arbejdsgiver.
  Medarbejderen må ikke inden for de seneste 10 år have været skattepligtig til Danmark af lønindkomst eller indkomst ved selvstændig virksomhed.
  Medarbejderen må ikke inden for de seneste fem år have haft direkte eller indirekte del i ledelsen af, kontrollen med eller have haft væsentlig indflydelse på den virksomhed, hvor den pågældende ansættes.
  Medarbejderen må ikke udføre arbejde uden for Danmark i et sådant omfang, at beskatningsretten til lønnen overgår til udlandet i medfør af en dobbeltbeskatningsoverenskomst.
 Medarbejderen skal efter ansættelseskontrakten være garanteret en løn på i gennemsnit 69.300 kr. om måneden (2010-niveau). Der er tale om et grundbeløb, som reguleres efter personskattelovens § 20 og for 2014 udgør 70.600 kr.
Dette vederlagskrav gælder ikke for personer, hvis kvalifikationer som forskere er godkendt af en offentlig forskningsinstitution eller Det Frie Forskningsråd.
Opfylder forskeren eller nøglemedarbejderen betingelserne for at anvende forskerskatteordningen, kan den pågældende vælge at blive bruttobeskattet med 26 pct. plus arbejdsmarkedsbidrag i en eller flere perioder af indtil fem års samlet varighed.
Der kan, med undtagelse af dokumenterede udgifter til obligatoriske udenlandske sociale bidrag og udenlandske sociale arbejdsgiverbidrag, ikke foretages fradrag i indkomst omfattet af forskerskatteordningen.
4. Skatteministeriets overvejelser og den foreslåede ændring Det foreslås at nedsætte det vederlagskrav, der giver adgang til beskatning under forskerskatteordningen.
Vederlagskravet foreslås nedsat med 10.000 kr. fra 70.600 kr. til 60.600 kr. (2014-niveau) månedligt.
 Formålet med forslaget er at tiltrække flere personer til vigtige nøglefunktioner i Danmark.
 Flere højt kvalificerede nøglemedarbejdere vil styrke danske virksomheders konkurrenceposition i en stadigt mere global verden og dermed øge vækstmulighederne i dansk økonomi.
5. Økonomiske konsekvenser for det offentlige Den foreslåede nedsættelse af vederlagskravet for nøglemedarbejdere under forskerskatteordningen skønnes at medføre et årligt umiddelbart mindreprovenu på ca. 255 mio. kr. i 2015, jf. tabel 1. Efter tilbageløb og adfærd skønnes lovforslaget at medføre et årligt mindreprovenu på ca. 35 mio. kr. i 2015.
I provenuskønnet er der forudsat, at der sker øget anvendelse af forskerskatteordningen fra to forskellige personkredse.
Den ene kreds omfatter personer, der beskattes efter de almindelige skatteregler og under alle omstændigheder ville være kommet til Danmark, uanset nedsættelsen af vederlagskravet.
Antalsmæssigt er det forudsat, at denne personkreds svarer til de personer, der i dag arbejder i Danmark og opfylder de gældende adgangskrav for anvendelse af forskerskatteordningen med undtagelse af det nugældende vederlagskrav på 70.600 kr. pr. måned.
Den anden kreds er personer, som udelukkende kommer til landet, fordi nedsættelsen af vederlagskravet gør det mere attraktivt for udlændinge at udbyde deres arbejdskraft i Danmark.
Denne personkreds øger dermed det samlede arbejdsudbud i Danmark og skatteindtægterne.
Der findes ikke umiddelbart tal for den personkreds, der beskattes efter de almindelige skatteregler og under alle omstændigheder ville være kommet til Danmark.
Derfor er provenuskønnet forbundet med stor usikkerhed.
Forudsættes det imidlertid, at en nedsættelse af vederlagskravet med 10.000 kr. (2014-niveau) vil medføre, at ca. 2.500 personer fremover vil kunne blive omfattet af forskerskatteordningen fremfor at blive beskattet efter de almindelige skatteregler, skønnes det umiddelbare mindreprovenu at udgøre ca. 255 mio. kr. årligt.
Efter tilbageløb skønnes mindreprovenuet at udgøre ca. 215 mio. kr. årligt.
Nedsættelsen af vederlagskravet vil umiddelbart indebære, at det bliver mere attraktivt for personer med indkomst mellem den nuværende og den nye vederlagsgrænse at komme til Danmark for at arbejde, ligesom det vil blive lettere for danske virksomheder at rekruttere udenlandsk arbejdskraft.
Dermed vil det samlede arbejdsudbud stige.
Det skønnes med stor usikkerhed, at nedsættelsen af vederlagskravet vil kunne tiltrække ca. 550 nye personer med samlet skattebetaling på ca. 180 mio. kr. (inkl. moms og afgifter). Samlet set skønnes lovforslaget efter tilbageløb og adfærd således at medføre et årligt mindreprovenu på ca. 35 mio. kr. fra 2015.
At flere fremover vil kunne blive omfattet af forskerskatteordningen medfører to modsatrettede provenueffekter.
På den ene side medfører forslaget faldende indkomstskatter og på den anden side øgede indtægter fra forskerskatten.
Da den kommunale andel af de indkomstskatter, som bortfalder ved forslaget, er noget større end kommunernes andel af forskerskatten, der udgør 1/3 af provenuet, skønnes lovforslaget at medføre et samlet mindreprovenu for kommunerne på ca. 255 mio. kr. årligt, jf. tabel 1. De faldende indkomstskatter skønnes at udgøre ca. 455 mio. kr., mens merprovenuet fra den kommunale andel af forskerskatten skønnes at udgøre ca. 200 mio. kr.
Det bemærkes, at der i skønnet indgår øgede indtægter fra forskerskatten som følge af øget arbejdsudbud, jf. ovenfor.
 Forslaget får ingen umiddelbare økonomiske virkninger for kommunerne for indkomståret 2015, da det af tidsmæssige grunde ikke har været muligt at indarbejde virkningen af forslaget i det statsgaranterede udskrivningsgrundlag for 2015. I den forbindelse vil der, for så vidt angår indkomstskatterne for de kommuner, der vælger at selvbudgettere deres udskrivningsgrundlag i 2015, ske en neutralisering af lovforslagets virkning i forbindelse med afregningen af de kommunale skatter vedrørende indkomståret 2015 i 2018. Der vil ikke ske justeringer af den særskilte afregning af den kommunale andel af forskerskatten for indkomståret 2015, idet afregningen først sker i november 2016.
 Lovforslaget har ingen økonomiske konsekvenser for regionerne.
 For finansåret 2015 skønnes forslaget at medføre et mindreprovenu på ca. 120 mio. kr.
Personer på forskerskatteordningen er omfattet af særlige gunstige skatteregler.
Derfor betragtes skattereglerne knyttet til forskerskatteordningen som en skatteudgift.
Med forslaget skønnes den eksisterende skatteudgift på området at blive forøget, svarende til ca. 300 mio. kr. årligt.
6. Administrative konsekvenser for det offentlige Det skønnes, at der vil være engangsomkostninger på 100.000 kr. til systemtilretninger.
7. Økonomiske konsekvenser for erhvervslivet Danske virksomheder konkurrerer med virksomheder i udlandet om at tiltrække højt kvalificeret udenlandsk arbejdskraft.
Den højt kvalificerede arbejdskraft medvirker til, at danske og udenlandske virksomheder kan udvide deres aktiviteter i Danmark.
Nedsættelsen af vederlagskravet for nøglemedarbejdere under forskerordningen forbedrer dermed danske virksomheders konkurrenceposition.
8. Administrative konsekvenser for erhvervslivet Lovforslaget har ingen administrative konsekvenser for erhvervslivet.
9. Administrative konsekvenser for borgerne Lovforslaget har ikke administrative konsekvenser for borgerne.
10. Miljømæssige konsekvenser Lovforslaget har ikke miljømæssige konsekvenser.
11. Forholdet til EU-retten Lovforslaget indeholder ikke EU-retlige aspekter.
 12. Hørte myndigheder og organisationer mv.
 Et udkast til lovforslag har i perioden fra den 28. august 2014 til den 26. september 2014 været sendt i høring hos følgende myndigheder og organisationer: Advokatsamfundet, Akademikerne, Arbejderbevægelsens Erhvervsråd, CEPOS, Cevea, Danmarks Idrætsforbund, Danmarks Rederiforening, Dansk Arbejdsgiverforening, Dansk Erhverv, Danske Advokater, Den Danske Skatteborgerforening, DI, Foreningen Danske Revisorer, FSR-danske revisorer, FTF, KL, KRAKA, Landsskatteretten, Ledernes Hovedorganisation, LO, SKAT, Skatteankestyrelsen og SRF-Skattefaglig Forening.
Bemærkninger til lovforslagets enkelte bestemmelser Til § 1 Til nr. 1 En af betingelserne for at anvende forskerskatteordningen, hvorefter en medarbejder kan vælge at blive bruttobeskattet med 26 pct., er, at den pågældende efter ansættelseskontrakten er garanteret en løn på i gennemsnit 70.600 kr. om måneden (2014-niveau), idet vederlagskravet dog ikke gælder for personer, hvis kvalifikationer som forskere er godkendt af en offentlig forskningsinstitution eller Det Frie Forskningsråd.
Vederlagskravet, som efter gældende regler udgør et grundbeløb på 69.300 kr. (2010-niveau), foreslås nedsat til 59.500 kr. (2010-niveau). For 2014 svarer det til en nedsættelse med 10.000 kr. fra 70.600 kr. til 60.600 kr. månedligt ekskl. pensionsbidrag.
Formålet med dette er at tiltrække flere personer til vigtige nøglefunktioner i Danmark.
Til § 2 Det foreslås i stk. 1, at loven træder i kraft den 1. januar 2015.
 Det foreslås i stk. 2, at loven får virkning fra og med indkomståret 2015.
 De foreslåede bestemmelser i stk. 3 og 4 indebærer, at de økonomiske virkninger af lovforslaget for indkomståret 2015 neutraliseres for kommunerne og folkekirken, for så vidt angår de kommuner, der for 2015 vælger at budgettere med deres eget skøn over udskrivningsgrundlaget for den personlige indkomstskat.
 Det skyldes, at det tidsmæssigt ikke har været muligt at indarbejde konsekvenserne af lovforslaget i det statsgaranterede kommunale udskrivningsgrundlag for 2015.
 Den foreslåede nedsættelse af vederlagskravet vil medføre et fald i udskrivningsgrundlaget i forhold til det udmeldte statsgaranterede udskrivningsgrundlag, jf. også bemærkningerne om de økonomiske konsekvenser for kommunerne i lovforslagets afsnit 5.
 For de af kommunerne, der evt. for 2015 vælger at budgettere med deres eget skøn over udskrivningsgrundlaget, vil efterreguleringen af indkomstskatten, herunder også kirkeskatten, for 2015, som opgøres i 2017 og afregnes i 2018, blive korrigeret efter denne bestemmelse.
