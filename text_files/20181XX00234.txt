Skriftlig fremsættelse (15. november 2018) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af sundhedsloven og lov om videnskabsetisk behandling af sundhedsvidenskabelige forskningsprojekter (Ændring af aldersgrænsen for stillingtagen til organdonation og transplantationsrelateret forskning på hjernedøde samt obduktion af personer, der dør pludseligt og uventet) (Lovforslag nr.
L 110) Formålet med lovforslaget er at styrke organdonationsområdet, herunder at styrke behandlingstilbuddene ved transplantation på sigt.
Formålet med lovforslaget er endvidere at sikre, at flere personer, der dør pludseligt og uventet, obduceres.
Lovforslaget indeholder tre elementer.
De to forslag vedrørende organdonationsområdet har været drøftet i den etiske kreds, som bl.a. består af sundhedsordførere fra alle partier i Folketinget, hvor der har været bred opbakning til forslagene.
For det første foreslås det, at 15  17 årige selv kan give samtykke til, at der efter deres død må udtages væv og andet biologisk materiale til transplantation.
Det forudsættes i lovforslaget, at såfremt donation bliver aktuelt, inden vedkommende er fyldt 18 år, kan forældremyndighedsindehaveren modsætte sig donationen.
Forslaget vil give unge en højere grad af medindflydelse og mulighed for selv at give samtykke til organdonation.
For det andet foreslås det at tillade forskningsprojekter på hjernedøde, der har til hensigt at optimere transplantationsresultater, såfremt der foreligger specifikt samtykke fra afdøde eller dennes pårørende.
Dette da der er behov for forskning på området, idet det forventes at gavne muligheden for transplantation af organer og hjælpe på det stigende behov for donation af organer.
Forskningen kan alene gennemføres, hvor den hjernedøde i forbindelse med forskningsprojektet ikke udsættes for omfattende interventioner, der ikke almindeligvis ville ske som led i en transplantationssituation.
Endvidere må forskningsprojektet i udgangspunktet ikke forventes at hindre recipientens mulighed for at opnå optimal udnyttelse af det donerede organ.
For det tredje foreslås det, at der indsættes ny bestemmelse i sundhedsloven, som giver regionerne mulighed for at indgå aftale med landets retsmedicinske institutter om foretagelse af lægevidenskabelige obduktioner på personer, som pludseligt og uventet er afgået ved døden.
Obduktioner, der foretages på de retsmedicinske institutter er mere omfattende end hospitalsobduktioner og sikrer derved en mere sikker udelukkelse af anden dødsårsag end hjertedød.
Lovforslaget skal samtidig sikre opretholdelsen af en høj faglig kvalitet og ensartet praksis ved obduktionerne.
 Endelig skal lovforslaget danne grundlag for, at pårørende til personer, som er afgået ved døden pludseligt og uventet, systematisk får tilbud om en afklaring af dødsårsagen ved en obduktion, således at de pårørende på en begrundet lægefaglig indikation kan tilbydes genetisk udredning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
