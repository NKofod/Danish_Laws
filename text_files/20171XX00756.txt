Skriftlig fremsættelse (23. marts 2018) Ældreministeren (Thyra Frank):
 Herved tillader jeg mig for Folketinget at fremsætte:
Forslag til lov om ændring af lov om social service (Plejehjemsoversigten) (Lovforslag nr.
L 211) Formålet med lovforslaget er at etablere en lettilgængelig plejehjemsoversigt med oplysninger om plejehjem efter § 192 i serviceloven, plejeboligbebyggelser for ældre og friplejeboligbebyggelser for ældre.
Oversigten skal hjælpe kommende plejehjemsbeboere og deres pårørende med at træffe et godt og informeret valg, når den ældre skal på plejehjem.
Der findes i dag en Tilbudsportal, der indeholder oplysninger om en række tilbud, bl.a. plejehjem, plejeboliger og friplejeboliger mv.
Tilbudsportalens indhold er ikke målrettet tilbud til svækkede ældre, og dens brugerplatform er primært designet til at blive brugt i forbindelse med visitation til tilbud på det specialiserede socialområdet.
Tilbudsportalen er derfor ikke målrettet ældre og deres pårørende, der søger oplysninger om plejehjem efter § 192 i serviceloven, plejeboligbebyggelser fortrinsvis til ældre og friplejeboligbebyggelser fortrinsvis til ældre.
Tilbudsportalen er som følge heraf mindre velegnet til at understøtte ældres ret til frit plejehjemsvalg.
 Lovforslaget udmønter den del af Aftalen om satspuljen for ældreområdet for 2018-2021, som regeringen (Venstre, Liberal Alliance og Det Konservative Folkeparti) har indgået med Dansk Folkeparti, Socialdemokratiet, Alternativet, Socialistisk Folkeparti og Det Radikale Venstre, der vedrører etablering af en plejehjemsportal (kaldet plejehjemsoversigten).
 Plejehjemsoversigten vil bl.a. skulle indeholde generelle oplysninger om hvert enkelt plejehjem mv. fx adresse, plejehjemsleder, plejehjemstype mm. samt informationer om fx tilbuddets værdigrundlag, tilgang til pårørende, madordning og aktiviteter mm.
 Derudover vil oversigten kunne give en oversigt over og viden om alle plejehjem efter § 192 i serviceloven, plejeboligbebyggelser for ældre og friplejeboligbebyggelser for ældre, som er lettilgængelig for bl.a. kommuner og andre aktører på ældreområdet, og den vil også tjene til at understøtte den lige konkurrence mellem private og offentlige leverandører af en plejehjemsplads.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
