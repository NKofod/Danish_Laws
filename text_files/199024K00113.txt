Nr BTL 113 Betænkning over Forslag til lov om ændring af lov om fonde og visse  

 foreninger, lov om erhvervsdrivende fonde og lov om beskatning af fonde,  

 visse foreninger og institutter m.v. samt skattekontrolloven  

 (Afbureaukratisering af fondslovgivningen)   

 Nr L 113 1990-91, 2. samling Afgivet af Retsudvalget Afgivet: 19910425 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
Nogle af udvalgets spørgsmål og ministerens besvarelse heraf er optrykt som bilag til betænkningen.
 Der er af justitsministeren og af nogle mindretal stillet ændringsforslag,  

 hvorom henvises til de ledsagende bemærkninger.
 Endvidere har udvalget modtaget skriftlige henvendelser fra:
Advokatrådet, Andersen, Lennart Lynge, Frederiksberg, De Danske Skytte-, Gymnastik- & Idrætsforeninger, De Samvirkende Menighedsplejer, Kolonien Filadelfia og Muskelsvindfonden.
 Nogle af disse henvendelser er endvidere optrykt som bilag til  

 betænkningen.
 Herefter indstiller et flertal (Det Konservative Folkepartis,  

 Venstres, Fremskridtspartiets, Centrum-Demokraternes, Det Radikale Venstres  

 og Kristeligt Folkepartis medlemmer af udvalget) lovforslaget til  

vedtagelse med de af justitsministeren stillede ændringsforslag.
 Flertallet finder, at der med de foreslåede ændringer af fondslovgivningen  

 sker en tiltrængt forenkling og modernisering af administrationen på dette  

 område, der for mange fonde har kunnet forekomme unødigt bureaukratisk.
Flertallet fremhæver, at den nu overflødige registrering i Fondsregistret  

 bortfalder, og at fondsmyndigheden fremover samles på eet sted.
Flertallet  

 støtter endvidere den foreslåede ordning, hvorefter kontrollen med de  

 ikkeerhvervsdrivende fondes regnskaber (ud over skattemyndighedernes  

 ligningsmæssige kontrol) overlades til revisorerne, der samtidig får pligt  

 til at give fondsmyndigheden besked, hvis revisionen har givet mistanke om,  

 at en fond ikke overholder loven eller sin egen vedtægt.
 Justitsministeren har i sine svar på udvalgets spørgsmål afklaret enkelte  

 tvivlsspørgsmål om det fremtidige omfang af det offentliges indseende med  

 fondene, og flertallet finder det i den forbindelse værdifuldt, at der  

 fortsat vil være mulighed for et mere intensivt tilsyn med meget store  

 stadfæstede fonde af samfundsmæssig betydning.
 Et mindretal inden for flertallet (Fremskridtspartiets medlem af udvalget)  

 skal i øvrigt bemærke, at mindretallet helst havde set en mere gennemgribende  

 revision af hele denne lovgivning og en langt større liberalisering og  

 sletning af urimelige og bureaukratiske paragraffer, men mindretallet stiller  

 sig for nærværende tilfreds med dette lovforslag, som det anser for et skridt  

 i den rigtige retning.
Et mindretal (Socialdemokratiets medlemmer af udvalget) indstiller  

 lovforslaget til forkastelse ved 3. behandling.
Mindretallet vil dog  

 stemme for de under nr. 3, 4, 9 og 10 stillede ændringsforslag.
Med hensyn  

 til de af justitsministeren stillede ændringsforslag vil mindretallet  

 redegøre for sin stilling ved 3. behandling.
Mindretallet ønsker at tilføje  

 følgende:
 Efter et meget betydeligt udvalgsarbejde i starten af 1980'erne regulerede  

 Folketinget fondenes retsforhold gennem en række love i 1983-86. Et  

 væsentligt punkt var oprettelsen af Fondsregistret.
 Denne lovgivning vil Folketingets flertal nu underminere gennem en  

 hasarderet hurtigt gennemført lovændring.
Om proceduren skal mindretallet bemærke, at Justitsministeriet først ved  

 lovforslagets fremsættelse begyndte at høre en lang række organisationer og  

 ministerier.
Det gav anledning til mange konkrete ændringsforslag til  

 regeringens lovforslag, herunder fra andre ministerier.
 Det forekommer besynderligt, at regeringens forskellige ministerier har  

 forskellige holdninger til regeringens politik.
Om substansen er at bemærke, at det overblik, som lovene fra 1983-86  

 skabte om fondenes forhold, og som Danmark internationalt er blevet anerkendt  

 for, igen mistes.
Vi ved i dag en hel del om fondenes antal, kapital m.v.  

 Dette sættes over styr ved lovændringen.
Endvidere henlægges ansvaret for registreringen af fondene til  

 skattevæsenet.
Det er en helt ny opgave for skatteforvaltningerne, der  

 betyder, at stridigheder om, hvorvidt der foreligger en fond, i fremtiden  

 skal behandles gennem det almindelige skatteretlige system.
Endelig er forslaget om at afskaffe medarbejderrepræsentationen i  

 fondsbestyrelser i moderfonde, der driver virksomhed med massemedier, en ren  

 provokation over for fagbevægelsen.
Der er ingen saglige grunde til at  

 forskelsbehandle medievirksomheder og andre virksomheder.
Det er komplet  

 urealistisk at forestille sig, at den redaktionelle frihed skulle kunne trues  

 af medarbejderrepræsentanter i moderfonde, og der findes intet eksempel på,  

 at det skulle være tilfældet.
Der har i en række henvendelser været peget på de mange mindre foreningers  

 og selvejende institutioners ønske om mindre besværlige relationer til  

 fondsmyndighederne.
Socialdemokratiet har til stadighed været lydhør  

 heroverfor og ville gerne se på en løsning af dette problem, men finder ikke,  

 at det skulle have som konsekvens, at Fondsregistret skulle afskaffes.
Til slut skal det noteres, at formålet med lovforslaget angiveligt er en  

 afbureaukratisering, men effekten er umådelig ringe, nemlig efter regeringens  

 beregninger en besparelse på 10-12 personer, hvilket dog modsiges af  

 høringssvar.
Argumentet har således kun meget ringe vægt.
 Der er i stedet tale om afregulering og mindre samfundsindsigt.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de stillede ændringsforslag  

 med undtagelse af det af justitsministeren under nr. 11 stillede.
Ændringsforslag Til § 1 Af justitsministeren, tiltrådt af et flertal (KF, V, SF, FP,  

 CD, RV og KRF):
 1) I nr. 7 ændres i den foreslåede affattelse af § 1,  

 stk. 5, 1. pkt., ordene »Reglen i § 38« til: »Reglerne i  

 §§ 38 og 59«.
 2) I nr. 14 udgår i den foreslåede affattelse af § 11,  

 stk. 2, 2. pkt., ordene »inden 3 måneder efter ændringen«.
 Af et mindretal (SF), tiltrådt af et mindretal (S):
 3) I den under nr. 18 foreslåede affattelse af § 23  

 affattes stk. 2 således:
»Stk. 2. Mindst en af revisorerne skal være statsautoriseret  

 eller registreret revisor.« 4) I den under nr. 18 foreslåede affattelse af § 23  

 udgår stk. 3, 2. pkt.
 Af justitsministeren, tiltrådt af et flertal (KF, V, SF,  

 FP, CD, RV og KRF):
 5) Efter nr. 20 indsættes som nyt nummer:
 »01. § 26 affattes således:
»§ 26. En tiltrædende revisor skal rette henvendelse til den  

 fratrædende revisor, der har pligt til over for denne at give oplysning om  

 baggrunden for sin fratræden.«» 6) I den under nr. 21 foreslåede affattelse af § 28  

 udgår stk. 2, og i stedet indsættes:
 »Stk. 2. § 23 gælder ikke, hvis en advokat har påtaget sig at  

 udfærdige fondens regnskaber og at påse de forhold, der er nævnt i § 25, stk.  

 1. §§ 24-27 finder tilsvarende anvendelse på den pågældende advokat.
Stk. 3. §§ 23-24 gælder ikke, hvis en godkendt  

 forvaltningsafdeling har påtaget sig de i stk. 2 nævnte opgaver. §§ 25-27  

 finder tilsvarende anvendelse på den pågældende forvaltningsafdeling.« 7) I nr. 29 ændres i den foreslåede affattelse af §  

 43 ordene »eller § 25, stk. 1, 3. pkt.,» til: »§ 25, stk.  

 1, 3. pkt., eller § 26,».
 8) I nr. 42 ændres i den foreslåede § 59, 1. pkt.,  

 ordene »der ikke« til: »som efter den 1. januar 1992 ikke  

 længere«.
Til § 2 Af et mindretal (SF), tiltrådt af et mindretal (S):
 9) Nr. 8 udgår.
 Af et mindretal (S og SF):
 10) Nr. 9 udgår.
 Af justitsministeren, tiltrådt af et flertal (KF, V, FP, CD,  

 RV og KRF):
 11) I nr. 9 ændres i den foreslåede § 22, stk. 3,  

 ordene »der har til hovedformål at drive virksomhed med  

 massemedier« til: »hvis erhvervsmæssige virksomhed udelukkende  

 består i drift af massemedier og hermed beslægtet virksomhed«.
Bemærkninger Til nr. 1 Ved den foreslåede ændring præciseres det, at også ikkestadfæstede fonde,  

 som falder uden for lovens område efter lovens § 1, stk. 2, nr. 1-3, 6 eller  

 7, eller stk. 4, eller som er undtaget fra loven i medfør af stk. 3, men som  

 på et tidligere tidspunkt har tilpasset vedtægterne til fondslovens  

 dagældende tilsynsbestemmelser, nu kan slippe for dette tilsyn uden at skulle  

 ansøge Justitsministeriet om tilladelse til ændring af vedtægten.
Til nr. 2 Ved ændringsforslaget rettes alene en meningsforstyrrende korrekturfejl.  

 Meddelelse om ændringer af en fondsbestyrelses sammensætning skal herefter  

 indsendes til skattemyndigheden sammen med selvangivelsen, jf.  

 fondsbeskatningslovens § 15.
Til nr. 3 og 4 Det synes ikke at være for stort et krav, at fonde med så store aktiver  

 som over 250.000 kr. i det mindste udpeger een registreret eller  

 statsautoriseret revisor.
Revisortitlen er ikke beskyttet.
Det er derfor  

 nødvendigt at stille krav om, at vedkommende revisor i det mindste skal være  

 registreret.
Til nr. 5 Justitsministeriet finder, at det vil kunne medvirke til en yderligere  

 sikring af, at alt går rigtigt til i fondene, såfremt revisor ved sin  

 fratræden skal oplyse sin efterfølger om grunden til, at han fratræder.
 Ændringsforslaget er formuleret i overensstemmelse med et lovforslag (nr.  

 L 150), som industriministeren har fremsat, og som bl.a. skal gælde ved  

 revisorskift i erhvervsdrivende fonde.
Til nr. 6 Ved ændringsforslaget bestemmes det, at en advokat, som har påtaget sig at  

 udfærdige en fonds regnskaber og at påse de forhold, der er nævnt i den  

 foreslåede § 25, stk. 1, også skal opfylde habilitetskravene i fondslovens §  

 24. Ændringsforslaget indebærer desuden, at fondsmyndigheden i visse nærmere  

 angivne tilfælde vil kunne sætte den pågældende advokat fra hvervet.
Til nr. 7 Ved ændringsforslaget pålægges den tiltrædende og fratrædende revisor  

 bødestraf for ikke at opfylde de forpligtelser, som påhviler dem i medfør af  

 den foreslåede § 26 (ændringsforslag nr. 5).
Til nr. 8 Ved ændringsforslaget præciseres det, at den foreslåede affattelse af  

 fondslovens § 59 alene tager sigte på at undgå den situation, at et stort  

 antal fonde, som i tiden efter fondslovens ikrafttræden den 1. januar 1985  

 har fået tilpasset vedtægterne til lovens regler om fondsmyndighedens tilsyn,  

 nu efter en afbureaukratisering af loven skal ansøge fondsmyndigheden om  

 tilladelse til på ny at bringe vedtægtens tilsynsbestemmelser på linje med  

 lovens regler.
Til nr. 9 Der er i lovforslaget ingen afgørende begrundelse for, at erhvervsdrivende  

 fonde med stor egenkapital ikke fortsat skal have et bestyrelsesmedlem  

 godkendt af fondsmyndigheden.
Til nr. 10 Ændringsforslaget betyder, at lovens bestemmelser om  

 medarbejderrepræsentation i fondsbestyrelser fortsat finder anvendelse på  

 alle moderfonde, herunder moderfonde, der udelukkende driver virksomhed med  

 massemedier.
Til nr. 11 Med henblik på at sikre, at den foreslåede bestemmelse om  

 medarbejderrepræsentation kun kommer til at gælde for rene mediefonde, hvor  

 hensynet til at sikre den redaktionelle uafhængighed er tungtvejende,  

 foreslås det, at bestemmelsen alene skal gælde for moderfonde, hvis  

 erhvervsmæssige virksomhed udelukkende består i at drive massemedier og  

 virksomhed, der er beslægtet hermed.
 Undtagelsesbestemmelsen vedrørende medarbejderrepræsentation gælder  

 således efter ændringsforslaget, selv om en massemedievirksomhed tillige  

 måtte drive hermed beslægtet virksomhed, f.eks. forlagsvirksomhed.
Dorte Bennedsen (S) Erling Christensen (S) Lise Hækkerup (S) Frank  

 Jensen (S) Ove Fich (S) Karen Jespersen (S) Ebba Strange (SF) nfmd.  

Gert Petersen (SF) Nør Christensen (CD) Grove (KF) fmd.
Helge Adam  

 Møller (KF) Inge Dahl-Sørensen (V) Birthe Rønn Hornbech (V) Svend Aage Jensby  

 (V) Tom Behnke (FP) Niels Helveg Petersen (RV) Inger Stilling Pedersen (KRF) Bilag Nogle af udvalgets spørgsmål til justitsministeren og dennes besvarelse  

 heraf Spørgsmål:
Hvad er kommentaren til arbejdsministerens ændringsforslag til § 1, stk.  

 3? Svar:
 Arbejdsministeriet foreslår i sit høringssvar, at det præciseres, at  

 fondsmyndigheden kan meddele en generel undtagelse fra fondslovene for helt  

 ensartede fonde, der er undergivet et vist offentligt tilsyn - som f.eks.  

 fonde, der er oprettet i henhold til ferieloven.
 Justitsministeriet har intet at indvende mod, at fondsmyndigheden  

 behandler undtagelsesansøgninger for flere fonde i een omgang, hvis det kan  

 dokumenteres, at de pågældende fonde, som ønsker en generel undtagelse, er  

 identiske, herunder med hensyn til vedtægt og omfanget af det offentlige  

 tilsyn m.v.
Efter Justitsministeriets opfattelse er hverken den hidtidige eller den  

 foreslåede affattelse af fondslovens § 1, stk. 3, til hinder for, at fonde  

 kan undtages gruppevis fra lovens område.
Bemærkningerne til lovforslagets §  

 1, nr. 5, skal således ikke forstås sådan, at ansøgninger om undtagelse  

 nødvendigvis skal indgives og behandles for hver enkelt fond for sig.
Der kan  

 således også gives gruppefritagelse.
 Justitsministeriet skal anmode om, at dette svar optages som bilag til  

 Retsudvalgets betænkning over lovforslaget.
 Spørgsmål:
 Ministerens kommentar udbedes til henvendelse af 26. marts 1991 fra  

 Kolonien Filadelfia, jf. bilag 13.
 Svar:
 1. Henvendelsen, der er skrevet på Kolonien Filadelfias brevpapir, er  

 angiveligt afsendt på vegne af forretningsudvalget for Folkekirkelige  

 Organisationers Fællesudvalg.
 2. Forretningsudvalget rejser i henvendelsen nogle spørgsmål vedrørende  

 begrebet »selvejende institution«, idet man tilsyneladende går ud  

 fra, at der med lovforslaget indføres en fondsretlig sondring mellem fonde og  

 selvejende institutioner.
 Dette er imidlertid ikke tilfældet.
 Fondslovens § 1, stk. 1, der ikke foreslås ændret, lyder således:  

 »Lovens kapitel 1-12 gælder for fonde, legater, stiftelser og andre  

 selvejende institutioner (fonde).« Loven gælder således for en kategori  

 af institutioner, som uanset deres betegnelse har det fællestræk, at de er  

 »selvejende«, idet ingen i institutionen har ejendomsret til  

 institutionens formue.
I fondsretlig henseende vil kriterierne for, hvornår der foreligger en  

 fond eller en (anden) selvejende institution, således stadig være ens.
Der  

 vil fortsat heller ikke være knyttet særlige retsvirkninger til brugen af den  

 ene eller den anden betegnelse.
 3. Forretningsudvalget anfører endvidere, at det bør fremgå udtrykkeligt  

 af den foreslåede bestemmelse i fondslovens § 1, stk. 2, nr. 7 (lovforslagets  

 § 1, nr. 4), at visse selvejende institutioner - som overvejende »lever  

 af« offentlige driftstilskud m.v. - er undtaget fra fondsloven, hvis det  

 bl.a. er fastsat i vedtægten, at det offentlige træffer bestemmelse om  

 anvendelse af den offentlige del af institutionens midler i tilfælde  

 af dennes opløsning.
 I bemærkningerne til lovforslagets § 1, nr. 4, er det fremhævet, at det  

 offentlige i forbindelse med opløsning alene skal træffe bestemmelse om  

 anvendelsen af de midler, som er skudt ind i institutionen af det offentlige.
Der er efter Justitsministeriets opfattelse ingen modstrid mellem  

 bemærkningerne og den foreslåede ordlyd af bestemmelsen, hvorefter det i  

 vedtægten skal være fastsat, at det offentlige »træffer bestemmelse om  

 anvendelse af institutionens midler i tilfælde af dennes opløsning«.
I  

 den foreslåede bestemmelse står der således ikke, at det offentlige skal  

 træffe bestemmelse om anvendelsen af alle institutionens midler.
 Spørgsmål:
 Ministerens kommentar udbedes til henvendelse af 27. marts 1991 fra De  

 Samvirkende Menighedsplejer, (jf. bilag 15).
 Svar:
 De Samvirkende Menighedsplejer udtrykker i henvendelsen en positiv  

 holdning til lovforslagets hovedsigte om at forenkle og modernisere  

 fondslovgivningen.
 Henvendelsen giver i øvrigt Justitsministeriet anledning til følgende  

 bemærkninger:
1. Der vil ikke efter lovforslaget være fri adgang til at stifte fonde med  

 aktiver på under 250.000 kr.
Stiftelse af sådanne små fonde kan efter  

 lovforslaget kun ske i særlige tilfælde med fondsmyndighedens tilladelse, jf.  

 lovforslagets § 1, pkt. 13.
Efter de gældende regler i fondsloven skal en fond ved oprettelsen have en  

 egenkapital på mindst 200.000 kr.
Denne mindstegrænse blev fastsat for at  

 sikre, at fonde - der i princippet skal virke uden tidsbegrænsning - har et  

 rimeligt kapitalgrundlag.
Mindstegrænsen foreslås nu forhøjet i  

 overensstemmelse med den almindelige prisudvikling, jf. lovforslagets § 1,  

 nr. 6, og bemærkningerne hertil.
 Justitsministeriet finder ikke, at mindstegrænsen bør kunne forhøjes  

 administrativt.
2. Justitsministeriet finder, at det af hensyn til omverdenen, herunder  

 kreditorer og aftalepartnere, er mest hensigtsmæssigt, at man af navnet kan  

 udlede en institutions retlige status.
Efter Justitsministeriets opfattelse  

 bør fonde og andre selvejende institutioner derfor fortsat anvende  

 fællesbetegnelsen »fond« i deres navn.
Det bemærkes, at det efter  

 fast praksis er tilstrækkeligt, at ordet »fond« tilføjes i parentes  

 efter navnet.
 3. Med hensyn til bemærkningerne vedrørende affattelsen af lovforslagets §  

 1, nr. 14, skal man henvise til Justitsministeriets besvarelse af  

 Retsudvalgets spørgsmål nr. 23.
 De Samvirkende Menighedsplejers henvendelse giver i øvrigt ikke på det  

 foreliggende grundlag Justitsministeriet anledning til bemærkninger.
 Spørgsmål:
Skal svaret på spørgsmål 26 forstås således, at der ikke sker nogen  

 ændring i Industriministeriets tilsyn med erhvervsdrivende fonde? Svar:
I praksis er Industriministeriets fondsmyndighedsopgaver henlagt til  

 Erhvervs- og Selskabsstyrelsen.
Som nævnt i besvarelsen af spørgsmål nr. 26  

 skal Erhvervs- og Selskabsstyrelsen bl.a. fortsat registrere og have tilsendt  

 årsregnskaber m.v. for alle erhvervsdrivende fonde, jf. bl.a. lov om  

 erhvervsdrivende fonde § 53, stk. 4. I de tilfælde, hvor Erhvervs- og  

 Selskabsstyrelsen bliver fondsmyndighed for erhvervsdrivende fonde efter den  

 foreslåede § 57, stk. 1 (lovforslagets § 2, nr. 13), vil man således også  

 fortsat automatisk modtage de pågældende fondes regnskaber.
Det er alene den  

 hidtidige, formaliserede videresendelse fra Erhvervs- og Selskabsstyrelsen  

 til fondsmyndigheden, der bortfalder, jf. lovforslagets § 2, nr. 12.
 Lovforslaget indeholder herudover kun den ene formelle ændring, at  

 Erhvervs- og Selskabsstyrelsen ikke længere skal godkende et eller flere  

 bestyrelsesmedlemmer i fonde med en egenkapital på 1 mio. kr. og derover, jf.  

 lovforslagets § 2, nr. 8. Som anført i bemærkningerne til den tilsvarende  

 bestemmelse i forslagets § 1, nr. 15, har den hidtil gældende regel herom  

 ikke haft nogen særlig praktisk betydning, idet man i medfør heraf alene  

 påser, at det pågældende medlem er uafhængigt af stifteren, og at vedtægtens  

 og lovens krav i øvrigt er opfyldt.
Justitsministeriet har i anledning af det fornyede spørgsmål indhentet en  

 udtalelse fra Industriministeriet, der har fremhævet, at Erhvervs- og  

 Selskabsstyrelsen som fondsmyndighed har adgang til at indkræve oplysninger  

 af betydning for tilsynet.
Der er således ikke tilsigtet en ændring i selve  

 tilsynets omfang og udstrækning.
 Industriministeren har endvidere anført, at erhvervsdrivende fondes  

 regnskaber skal være udarbejdet efter årsregnskabslovens bestemmelser med de  

 fravigelser og tilpasninger, der følger af fondes særlige forhold, jf. lov om  

 erhvervsdrivende fonde § 28. Der er derfor ikke umiddelbart behov for  

 supplerende bestemmelser om årsregnskabets udformning og indsendelse for de  

 erhvervsdrivende fonde.
Som forudsat i spørgsmål nr. 26 har Justitsministeriet ved besvarelsen  

 heraf alene udtalt sig om Erhvervs- og Selskabsstyrelsens fortsatte  

 fondsmyndighedstilsyn med erhvervsdrivende fonde.
På foranledning af det  

 fornyede spørgsmål skal Justitsministeriet imidlertid for klarheds skyld  

 fremhæve, at Erhvervs- og Selskabsstyrelsen efter forslaget ikke automatisk  

 skal videresende årsregnskaber til Justitsministeriet i de tilfælde, hvor  

 Justitsministeriet er fondsmyndighed efter den foreslåede § 57, stk. 1.  

 Justitsministeriet kan imidlertid i disse tilfælde i medfør af lovens § 57,  

 stk. 3 - som ikke foreslås ændret - forlange en erhvervsdrivende fonds  

 regnskabsmateriale forelagt med henblik på kontrol.
For så vidt angår tilsynet med de erhvervsdrivende fonde, som  

 Justitsministeriet er fondsmyndighed for, kan Justitsministeriet endvidere  

 oplyse, at gennemgang af disse fondes regnskaber hidtil er sket stikprøvevis,  

 foruden i de tilfælde, hvor særlige omstændigheder har henledt opmærksomheden  

 på en eller flere bestemte fonde.
Dette vil også ske fremover, således at  

 Civilretsdirektoratet - hvortil Justitsministeriets fondsmyndighedsopgaver er  

 henlagt - vil rekvirere regnskaber ikke blot for de fonde, hvor revisionen  

 har blotlagt problemer, men herudover også på stikprøvebasis i passende  

 omfang.
 Spørgsmål:
 »Ministerens kommentar udbedes til høringssvar fra:
a) Dansk Revisor Union b) Foreningen af Statsautoriserede Revisorer c) Landbrugsministeriet d) Kontaktudvalget til det frivillige sociale arbejde e) DA f) Foreningen af registrerede revisorer.« Svar:
Ad a) Dansk Revisor Union udtrykker betænkelighed ved forslagets § 1, nr. 21,  

 hvorefter fondslovens §§ 23-24 ikke skal finde anvendelse i tilfælde, hvor en  

 advokat eller en forvaltningsafdeling, der er godkendt af Justitsministeriet  

 efter reglerne i arveloven eller i lov om anbringelse af umyndiges midler,  

 har påtaget sig at udfærdige fondens regnskaber og at påse de forhold, der er  

 nævnt i den foreslåede § 25, stk. 1. Man peger særligt på, at en fond ikke  

 bør kunne undlade at lade regnskabet revidere af en revisor, hvis den  

 advokat, som udfærdiger regnskabet, samtidig sidder i fondens bestyrelse.
 Justitsministeriet har drøftet henvendelsen med Advokatrådet, der har  

 erklæret sig enig i Revisorunionens synspunkter.
På den baggrund agter Justitsministeriet at fremsætte ændringsforslag,  

 således at fondslovens § 24 skal finde tilsvarende anvendelse på de  

 pågældende advokater.
Denne bestemmelse indeholder bl.a. krav om, at  

 revisoren skal være uafhængig af fondsbestyrelsen, samt en regel om, at  

 fondsmyndigheden i visse tilfælde kan afsætte revisor.
Det skal i øvrigt  

 fremhæves, at baggrunden for forslaget til § 28, stk. 2, er, at advokater  

 efter Justitsministeriets opfattelse er mindst lige så egnede som revisorer  

 til at foretage den kontrol af fondes regnskaber, som skal ske efter den  

 foreslåede bestemmelse i fondslovens § 25, stk. 1.
Ad b) Foreningen af Statsautoriserede Revisorer foreslår, at bestemmelsen om,  

 at fonde med aktiver under 250.000 kr. ikke skal være omfattet af fondsloven  

 (lovforslagets § 1, nr. 6), i stedet udformes sådan, at fonde med en  

nettoformue på under 250.000 kr. er undtaget fra loven.
Justitsministeriet er ikke enig heri.
Som fremhævet i bemærkningerne til  

 den foreslåede bestemmelse må aktivernes størrelse anses som det bedste  

 udtryk for fondens omsætning og dens heraf afledede samfundsmæssige  

 betydning.
Justitsministeriet finder endvidere den valgte grænse på 250.000  

 kr. passende.
Foreningen rejser endvidere spørgsmål om det hensigtsmæssige i, at  

 skattemyndighederne i visse tilfælde skal afgøre, om en ikkeerhvervsdrivende  

 institution er en fond.
Justitsministeriet har taget stilling til dette  

 spørgsmål ved besvarelsen af Retsudvalgets spørgsmål nr. 7 og 11, hvortil man  

 kan henholde sig.
 Foreningen finder endvidere, at den foreslåede pligt for revisorerne til  

 at gennemgå fondsregnskaberne ud fra fondsretlige synspunkter og til at give  

 fondsmyndigheden meddelelse om uregelmæssigheder (lovforslagets § 1, nr.  

 19-20) bør lempes.
Justitsministeriet er ikke enig heri.
Forslaget om skærpede regler for  

 revisionen af de ikke-erhvervsdrivende fondes regnskaber skal ses i  

 sammenhæng med, at Fondsregistret nedlægges, og at fondsmyndigheden fremover  

 som udgangspunkt ikke skal gennnemgå disse fondes regnskaber.
Efter  

 Justitsministeriets opfattelse bør det i almindelighed ikke volde revisorerne  

 særlige vanskeligheder at udføre deres hverv i overensstemmelse med de  

 foreslåede regler.
 Foreningen finder endelig, at der i større ikkeerhvervsdrivende fonde  

 fortsat bør stilles krav om, at regnskaberne bliver undergivet revision af en  

 uddannet revisor.
Efter Justitsministeriets opfattelse må det antages, at advokater normalt  

 vil kunne udfærdige regnskaber og samtidig påse de forhold, som er nævnt i  

 den foreslåede § 25, stk. 1, i overensstemmelse med loven og  

 fondsmyndighedens anvisninger.
Skulle dette i konkrete tilfælde  

 undtagelsesvis ikke være tilfældet, bør fondsmyndigheden imidlertid kunne  

 forlange, at advokaten fratræder hvervet.
Justitsministeriet agter at stille  

 ændringsforslag, der sikrer dette, jf. herved ovenfor under pkt. a).
Ad c) Landbrugsministeriet rejser i høringssvaret spørgsmål om  

 anvendelsesområdet for den foreslåede regel i lovforslagets § 1, nr. 7, der  

 drejer sig om tilsynsmyndighedens mulighed for at lempe tilsynet med fonde,  

 som er undtaget fra fondsloven.
 Justitsministeriet skal hertil bemærke, at den foreslåede bestemmelse  

 alene gælder for stadfæstede fonde, jf. herved lovforslagets § 1, nr.  

 28.
Landbrugsministeriet anfører endvidere, at Justitsministeriet ikke blot  

 bør overtage fondsmyndighedsopgaverne, men også bør overtage det  

 bevillingsretlige tilsyn med de fonde inden for Landbrugsministeriets område,  

 som helt eller delvis er oprettet for statsmidler.
Dette tilsyn indebærer  

 først og fremmest en regnskabsmæssig kontrol, bl.a. med uddelingerne.
 Tilsynet med, hvordan statsmidler anvendes, kan efter fondens nærmere  

 karakter hvile på rigsrevisorlovgivningen eller anden lovgivning,  

 tilkendegivelser i aktstykker, vedtægterne eller aftaler.
 Lovforslaget tilsigter ikke generelt at gøre indgreb i tilsyn, der udøves  

 på grundlag af andre regler end fondslovgivningen.
Efter Justitsministeriets opfattelse bør Landbrugsministeriet fortsat  

 udøve det bevillingsretlige tilsyn med de særlige fondskonstruktioner inden  

 for landbruget, der helt eller delvis er oprettet for statsmidler.
I det  

 omfang tilsynsopgaverne måtte være sammenfaldende, vil Justitsministeriet dog  

 naturligvis være indstillet på at drøfte en nærmere koordinering med  

 Landbrugsministeriet.
Det bemærkes herved, at Justitsministeriet som  

 fondsmyndighed efter fondsloven vil kunne føre tilsyn med, at de pågældende  

 fonde overholder de pålæg m.v., som Landbrugsministeriet giver dem med  

 henblik på det bevillingsretlige tilsyn.
 Landbrugsministeriet anfører endelig, at anvendelsesområdet for den  

 foreslåede regel i fondslovens § 59 (forslagets § 1, nr. 42) kan give  

 anledning til tvivl.
 Justitsministeriet er enig heri og skal henvise til det af  

 justitsministeren tidligere fremsatte ændringsforslag.
Ad d) Kontaktudvalget til det frivillige sociale arbejde rejser i høringssvaret  

 spørgsmål vedrørende afgrænsningen af begrebet »fond« over for  

 andre organisationsformer.
 Justitsministeriet har tidligere behandlet de pågældende spørgsmål ved  

 besvarelsen af Retsudvalgets spørgsmål nr. 7, 11, 18 og 22, hvortil man kan  

 henholde sig.
Kontaktudvalget finder endvidere, at den foreslåede bestemmelse i  

 lovforslagets § 1, nr. 4, om undtagelse af visse fonde fra fondsloven er  

 udformet unødigt snævert.
Justitsministeriet kan om dette spørgsmål henholde  

 sig til, hvad der er anført i bemærkningerne til forslaget.
 Høringssvaret giver ikke i øvrigt Justitsministeriet anledning til  

 bemærkninger.
Ad e) Dansk Arbejdsgiverforening anfører i høringssvaret, at oplysninger om  

 ikkeerhvervsdrivende fonde ligesom oplysninger om de erhvervsdrivende fonde  

 bør registreres eller på anden måde opbevares i Erhvervs- og  

 Selskabsstyrelsen, således at offentligheden der kan få oplysninger om alle  

 fonde.
 Justitsministeriet har forelagt dette spørgsmål for Industriministeriet,  

 der finder, at oplysninger om institutioner, som ikke er erhvervsdrivende,  

 ikke hører hjemme i Erhvervs- og Selskabsstyrelsen.
Ad f) Foreningen af Registrerede Revisorer tilslutter sig i høringssvaret  

 lovforslagets hovedsigte om forenkling af fondslovgivningen.
Foreningen giver i øvrigt udtryk for nogle af de samme indvendinger, som  

 Foreningen af Statsautoriserede Revisorer har fremført.
Der henvises derfor  

 til pkt. b) ovenfor.
KOLONIEN FILADELFIA Til Folketingets Retsudvalg26. marts 1991 Vedrørende: Forslag til lov om ændring af lov om fonde og visse  

 foreninger, lovforslag nr.
L 113 Som medlem af forretningsudvalget i Folkekirkelige Organisationers  

 Fællesudvalg er jeg blevet anmodet om på fællesudvalgets vegne at fremsende  

 høringssvar vedrørende det nævnte lovforslag.
Fondslovgivningen har jævnlig været til debat i Folkekirkelige  

 Organisationers Fællesudvalg.
Der har været peget på følgende problemer:
 - Fondsbegrebet er ikke dækkende for den samlede virksomhed, som de  

 folkekirkelige organisationer udfører.
 - Den skelnen, der ligger til grund, mellem begrebet erhvervsdrivende  

 fonde og begrebet ikkeerhvervsdrivende fonde kan i konkrete sammenhænge virke  

 uhensigtsmæssig - som f.eks. når huset Vartov opfattes som en  

 erhvervsdrivende fond, fordi huset har indtægter på lejemålene i bygningen.
Organisationen hilser derfor med tilfredshed, at lovforslagets nr. 3 og 4  

 genindfører »den selvejende institution«.
Imidlertid er  

 retsgrundlaget for begrebet den selvejende institution meget uklart, sådan  

 som vi umiddelbart ser det, dersom det fremsatte lovforslag gennemføres.
Hvad  

 vil herefter være definitionen på den selvejende institution? Hvilke regler  

 gælder for bestyrelsessammensætning m.v.? Det er uhensigtsmæssigt, dersom den  

 selvejende institution alene skal defineres af de offentlige myndigheder, man  

 er i forhandlingsposition over for.
En klarhed her er ønskelig.
I lovforslagets nr. 4, nyt nr. 7 i § 1, stk. 2, foreslås, at nogle  

 selvejende institutioner kan undtages fra fondslovgivningen, nemlig dersom  

 det af vedtægterne fremgår, at det offentlige træffer bestemmelse om  

 anvendelsen af institutionens midler ved opløsning.
Af bemærkningerne fremgår  

 det, at denne ret for det offentlige til at træffe bestemmelse om  

 institutionens midler alene skal gælde den offentlige del af institutionens  

 midler.
Dette bør fremgå direkte af lovforslaget, da det ellers i praksis vil  

 blive læst modsat.
Endelig skal bemærkes, at sammenhængen mellem lovforslagets nr. 6, nr. 13  

 og begrebet selvejende institution ikke er helt tydelig.
Spørgsmålet herfra  

 kan formuleres på følgende måde: Vil man fremover kunne oprette en selvejende  

 institution med aktiver under 250.000 kr., der efter lovforslagets § 1, stk.  

 2, nr. 6 eller 7, jævnfør stykke 4, indgår driftsoverenskomst med det  

 offentlige og derefter ikke er at opfatte som en fond? På vegne af forretningsudvalget for Folkekirkelige Organisationers  

 Fællesudvalg.
Lisbet Christoffersen Kst. kontorchef DE SAMVIRKENDE MENIGHEDSPLEJER Til Folketingets Retsudvalg27. marts 1991 Vedrørende: Lovforslag nr.
L 113 (forslag til lov om ændring af lov om  

 fonde og visse foreninger, lov om erhvervsdrivende fonde og lov om beskatning  

 af fonde, visse foreninger og institutter m.v.) På vegne af De Samvirkende Menighedsplejer, der siden 1902 har været  

 engageret i et omfattende kirkeligt/socialt omsorgs- og hjælpearbejde under  

 anvendelse af mangfoldige organisationsformer, skal jeg tillade mig at gøre  

 nogle bemærkninger vedrørende ovennævnte lovforslag.
1. Lovforslaget er først og fremmest positivt, fordi det på området  

 vedrørende selvejende institutioner tager fat på løsningen af nogle af de  

 problemer, som den hidtidige fondslovgivning har skabt.
Netop fordi  

 fondslovgivningen også har omfattet selvejende institutioner, der historisk  

 og aktuelt har været rammen om et betydeligt virke inden for nye tiltag,  

 eksperimenter, alternative eller supplerende institutionsformer etc., er det  

 nu utrolig vigtigt, at betingelserne for at bruge den selvejende institution  

 som organisationsform til at udvikle ideer, arbejdskraft og engagement bliver  

 rimelige.
Lovforslaget vil fremme dette.
 2. For så vidt angår udtrykket »folkekirkens selvejende  

 institutioner« er det imidlertid ikke vort indtryk, at udtrykket dækker  

 den faktiske folkekirkelige virkelighed, når f.eks. stiftsfondene i dag er  

 undergivet fondslovgivningen.
Vi må desuden gøre opmærksom på, at lokale menighedsplejer, der arbejder  

 ud fra den enkelte kirke - i hvert fald de, der har egne vedtægter - indtil  

 nu befinder sig i en gråzone i forhold til fondslovgivningen.
Nogle har søgt  

 registrering i overensstemmelse med hidtil gældende fondslovgivning, andre  

 har ikke.
Det vil være værdifuldt, hvis såvel stiftsfonde som menighedsplejer  

 kunne henføres til »folkekirkens selvejende institutioner«.  

 Alternativt kunne det være rimeligt at indføre en bestemmelse i forslagets §  

 1, nr. 5, således at ikke alene et statsligt eller kommunalt tilsyn kunne  

 begrunde, at fondsmyndigheden meddelte hel eller delvis fritagelse fra loven,  

 men også et folkekirkeligt tilsyn.
3. I det hele taget er der grund til at understrege, at det er en klar  

 forbedring, at denne undtagelsesbestemmelse er foreslået indført i den form,  

 som er nævnt i lovforslaget.
Den umådelig restriktive praksis vedrørende  

 tilladelse til at være undtaget fra loven, som hidtil har eksisteret, er uden  

 for enhver rimelighed.
Det kan således nævnes, at vi er bekendt med, at en  

 kommune, der i sit eget regnskab har opført en fond, som administreres af  

 kommunalbestyrelsen som bestyrelse for fonden, og som revideres af kommunens  

 revisionsmyndighed, ikke har kunnet blive undtaget fra loven! 4. Må det endelig være tilladt at pege på, at der kan være anledning til  

 at rejse spørgsmålet om, hvilket beløb der medfører, at en fond er omfattet  

 af loven.
I lovforslaget nævnes kr. 250.000. Vi mener, der kan være anledning  

 til at overveje dette beløbs størrelse, og foreslår det hævet f.eks. til 1  

 million kroner.
Alternativt må der være mulighed for at indføre en  

 bestemmelse i lovgivningen, således at beløbet kan hæves, uden at der behøves  

 en egentlig lovændring.
Jeg tillader mig i øvrigt at henvise til de grundige bemærkninger, De  

 Samvirkende Menighedsplejers juridiske konsulent, landsretssagfører C.
L.  

 Borch, har gjort til nogle af lovforslagets enkelte bestemmelser.
Med venlig hilsen Jens Chr.
Nielsen Generalsekretær, præst C.
L.
BORCH landsretssagfører Bemærkninger til forslag til lov om ændring af lov om fonde og visse  

 foreninger m.v.
 Ad § 1, nr. 6 og 9:
 Ifølge den foreslåede formulering af fondslovens § 1, stk. 4, er fonde,  

 hvis aktiver ikke overstiger kr. 250.000, ikke omfattet af loven, bortset fra  

 de i 2. pkt. nævnte undtagelser.
 Da fondslovens kapitel 3 i henhold til lovforslagets § 1, nr. 9, ophæves,  

 hvorved bl.a. den nugældende § 5 udgår, må man kunne slutte modsætningsvis,  

 at det herefter vil være lovligt at oprette fonde med aktiver for under kr.  

 250.000 på samme måde som før fondsregistreringslovens indførelse i 1983.  

 Heraf må endvidere følge, at en sådan fond såvel vil kunne erhverve  

 rettigheder som indgå forpligtelser og i det hele optræde som juridisk  

 person, i det omfang dette ikke vil være i strid med de særligt nævnte  

 forpligtelser i den nye § 1, stk. 4.
Når det i ministeriets bemærkninger til lovforslagets nr. 6 vedrørende §  

 1, stk. 4, bl.a. anføres, at »en del af lovens bestemmelser gælder efter  

 almindelige fondsretlige regler for alle fonde, og disse bestemmelser skal  

 også fortsat gælde for de små fonde«, savnes der en konkretisering af  

 begrebet »almindelige fondsretlige regler«.
Det var formentlig  

 mangelen på sådanne, der førte til gennemførelsen af hele fondslovkomplekset,  

 og det forekommer utilfredsstillende, at man ikke skulle kunne betragte en  

 udførlig opremsning af de bestemmelser, der skal være gældende for de fonde,  

 der i øvrigt er undtaget fra fondslovens bestemmelser, som udtømmende.
 Ad forslagets § 1, nr. 8:
Når forslaget vedrørende § 3 alene foreslår en ændret formulering af § 3,  

 stk. 2, forekommer der at være anledning til at nævne, at bestemmelsen i den  

 nugældende § 3, stk. 1, om, at fonde i deres navn skal benytte ordet  

 »fond«, bør udgå.
Anledningen hertil er, at det synes vildledende i  

 en lang række fondes navne netop at benytte ordet »fond«, idet  

 dette ord rent sprogligt hovedsagelig angår sådanne institutioner, hvis  

 væsentligste formål er at fungere som økonomiske foretagender, medens  

 institutioner, der omfattes af lovens bestemmelser, i vidt omfang kan have  

 andre hovedformål af etisk, kulturel, religiøs eller lignende art.
Denne betragtning gælder f.eks.
De Samvirkende Menighedsplejer, hvis  

 hovedformål ikke er at fungere som økonomisk foretagende, og det samme gør  

 sig gældende med hensyn til en lang række andre institutioner af samme  

 karakter.
Bestemmelsen i § 3, stk. 1, forekommer således ganske overflødig, og dens  

 håndhævelse medfører i virkeligheden både sproglige og materielle  

 urimeligheder.
Som eksempel kan nævnes, at De Samvirkende Menighedsplejer  

 efter fondslovens vedtagelse ændrede navn til »Fonden De Samvirkende  

 Menighedsplejer« alene for at opfylde kravet i § 3, stk. 1 - det behøver  

 næppe nærmere begrundelse, at dette navn virker både kunstigt, akavet og  

 forkert.
 Ad forslagets § 1, nr. 13:
 Det forekommer vanskeligt at forstå, hvilken nytte den foreslåede  

 formulering af fondslovens § 8, stk. 2, kan have under hensyn til det ovenfor  

 ad forslagets nr. 6 og 9 anførte.
 Efter at Fondsregistret er ophævet, kan man jo ikke længere erhverve nogen  

 officiel dokumentation for en »lille« fonds eksistens, f.eks. i  

 form af registerudskrift som grundlag for tegningsberettigelse eller  

 lignende, og når man, jf. ovenfor ad nr. 6 og 9, fremtidig frit vil kunne  

 oprette »små« fonde, må man i så henseende disponere på samme måde  

 som før fondslovene.
 Der synes således ikke at være nogen reel begrundelse for at ulejlige  

 fondsmyndigheden med ansøgninger om at blive omfattet af fondsloven.
 For en ordens skyld bemærkes i denne forbindelse, at det er uklart,  

 hvorledes der skal forholdes i eksisterende fonde med aktiver for under kr.  

 250.000, hvis aktiverne helt eller delvis er forsynet med  

 prohibitiv-påtegning om, at der ikke må disponeres uden Fondsregistrets  

 samtykke - efter ophævelsen af registret må det formentlig antages, at  

 sådanne prohibitiv-påtegninger uden videre bortfalder, men en klar  

 bestemmelse herom vil være at foretrække.
 Ad forslagets § 1, nr. 14:
 Den nye affattelse af § 11, stk. 2, pkt. 2, om, at meddelelse om  

 ændringer af bestyrelsens sammensætning skal indsendes til skattemyndigheden  

 inden tre måneder efter ændringen »sammen med selvangivelsen«,  

 forekommer vanskeligt forenelig med de gældende bestemmelser om, at fondes  

 selvangivelser skal være indsendt inden den 30. juni, idet ændringer i  

 bestyrelsens sammensætning, der finder sted mellem juli og marts måned det  

 følgende år, ikke vil kunne anvendes i overensstemmelse med § 11, stk. 2,  

 pkt. 2.
 Ad forslagets § 1, nr. 18:
 Med hensyn til den foreslåede formulering af § 23, stk. 2, forekommer  

 det, at der i henseende til pligten til statsautoriseret revision gør sig de  

 samme grunde gældende for at anvende fondens aktiver som grundlag for denne  

 pligt som med hensyn til de andre bestemmelser, hvor forslaget anvender  

 aktiverne i stedet for eller sammen med egenkapitalen, jf. bl.a. ministeriets  

 bemærkninger til lovforslagets nr. 6 vedrørende den gældende lovs § 1, stk. 4  

 - det kan formentlig endda bemærkes, at der netop i henseende til § 23, stk.  

 2, er en særlig risiko for, at man forsøger at unddrage sig pligten ved en  

 bevidst formindskelse af egenkapitalen - f.eks. ved belåning.
 Ad forslagets § 1, nr. 20:
Den foreslåede formulering af § 25, stk. 4, forekommer urimeligt streng  

 og næppe i overensstemmelse med almindelig dansk retsopfattelse, idet den  

 pålægger revisor ubetinget pligt til at indsende meddelelser til  

 fondsmyndigheden, hvis han finder anledning til påtale.
Der bør formentlig  

 indføjes en bemærkning om, at en sådan pligt - naturligvis bortset fra  

 kriminelle forhold - kun skal bestå, såfremt de forhold, der giver anledning  

 til påtale, ikke rettes inden en rimelig frist.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til justitsministeren, som denne har besvaret skriftligt.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Socialdemokratiets medlemmer af udvalget) indstiller  

 lovforslaget til forkastelse.
 Et andet mindretal (Socialistisk Folkepartis medlemmer af  

 udvalget) kan ikke medvirke til lovforslagets gennemførelse.
 Mindretallet er tilhænger af den afbureaukratisering, der ligger i, at  

 fondslovens dobbeltsystem fjernes.
 Imidlertid har ministeren i sit lovforslag sat sig mellem to stole, idet  

 han overlader en del af arbejdet til skattevæsenet og opretholder  

 fondsmyndigheden, som kun sporadisk skal følge fondene.
 Mindretallet mener, at der burde være en egentlig gennemgang af fondene  

 hos fondsmyndigheden, bl.a. i betragtning af, at skatteregnskab kan være af  

 en anden art end fondsregnskab.
Mindretallet har ved at stille ændringsforslag forsøgt at rette op på  

 nogle af svaghederne i lovforslaget.
Da disse ændringsforslag imidlertid blev  

 forkastet ved lovforslagets 2. behandling, vil mindretallet hverken stemme  

 for eller imod lovforslaget ved 3. behandling.
