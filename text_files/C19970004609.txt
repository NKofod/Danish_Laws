(Skattefritagelse af beløb, som  

 afholdes af det offentlige eller Oliebranchens Miljøpulje til oprensning  

 af forurenede ejendomme) Indholdsfortegnelse 1. Indledning 2. Skattefritagelsesbestemmelsen i ligningslovens § 7 F, stk. 1,  

 nr. 11 - offentligt betalte forureningsoprensninger 3. Skattefritagelsesbestemmelsen i ligningslovens § 7 F, stk. 1,  

 nr. 12 - forureningsoprensninger betalt af Oliebranchens Miljøpulje 4. Ligningslovens § 7 F, stk. 2 5. Beskatningsreglerne ved en senere afståelse af den oprensede  

 ejendom 6. Ikrafttræden 1. Indledning Dette cirkulære omtaler de ændringer, der er gennemført ved lov nr. 239 af  

 2. april 1997 om ændring af ligningsloven (Skattefritagelse af beløb, som  

 afholdes af det offentlige eller Oliebranchens Miljøpulje til oprensning af  

 forurenede ejendomme).
 Med loven er der indført generel skattefritagelse af grundejere for beløb,  

 der i henhold til miljølovgivningen udbetales af det offentlige til  

 oprensning m.v. af forurenede ejendomme, samt beløb, som udbetales af  

 Oliebranchens Miljøpulje i henhold til aftale af 21. december 1992 til  

 oprensning m.v. af forurenede ejendomme, jf. de nye regler i ligningslovens §  

 7 F, stk. 1, nr. 11 og 12.
De nye skattefritagelsesregler indebærer, at der ikke på  

 oprensningstidspunktet skal ske beskatning af grundejere ved oprensninger af  

 forurenede ejendomme, der betales af det offentlige eller Oliebranchens  

 Miljøpulje.
Spørgsmålet om beskatning, der herefter udelukkende relaterer sig  

 til en eventuel værdiforøgelse af ejendommen som følge af den pågældende  

 forureningsoprensning, bliver først aktuelt på tidspunktet for afståelse af  

 ejendommen.
En værdiforøgelse som følge af forureningsoprensningen vil i  

 kraft af de gældende skatteregler om beskatning af fortjeneste og tab ved  

 afståelse af fast ejendom blive integreret i den almindelige avanceopgørelse,  

 der skal foretages på afståelsestidspunktet, og vil dermed kunne få betydning  

 for størrelsen af den fortjeneste eller det tab, der på tidspunktet for  

 afståelse af ejendommen kommer til beskatning.
Som følge af, at  

 værdiforøgelsen integreres i den almindelige avanceopgørelse, der skal  

 foretages på afståelsestidspunktet, skal der hverken på  

 oprensningstidspunktet eller afståelsestidspunktet ske en udskillelse af den  

 værdistigning, som kan henføres til forureningsoprensningen.
2. Skattefritagelsesbestemmelsen i ligningslovens § 7  

 F, stk. 1, nr. 11 - offentligt betalte forureningsoprensninger Efter bestemmelsen i ligningslovens § 7 F, stk. 1, nr. 11, skal der ikke  

 ske beskatning af grundejeren af beløb, der i henhold til miljølovgivningen  

 udbetales af det offentlige til oprensning m.v. af forurenede ejendomme.
Ved »beløb, der i henhold til miljølovgivningen udbetales af det  

 offentlige til oprensning m.v. af forurenede ejendomme«, forstås  

 sådanne udgifter, som det offentlige med hjemmel i gældende og  

 fremtidig miljølovgivning kan afholde til undersøgelse af forureningens  

 art og omfang, afværgeforanstaltninger, oprensning og bortskaffelse af  

 forurenet jord samt efterfølgende kontrolforanstaltninger og lignende  

 udgifter, der har tilknytning til forureningsbekæmpelse af den forurenede  

 ejendom.
Omfanget af det offentliges aktuelle oprensningsforpligtelse, som er  

 fastlagt i miljølovgivningen, afgrænses således af den til enhver tid  

 gældende miljølovgivning på området.
Fremtidige ændringer i miljølovgivningen  

 om det offentliges oprensningsforpligtelser medfører dermed automatisk en  

 ændring af omfanget af skattefritagelsesbestemmelsen i ligningslovens § 7 F,  

 stk. 1, nr. 11.
 De gældende regler i miljølovgivningen om det offentliges  

 oprensningsforpligtelse fremgår af affaldsdepotloven, jf. lovbekendtgørelse  

 nr. 939 af 27. oktober 1996, værditabsloven, jf. lov nr. 214 af 28. april  

 1993, og miljøbeskyttelsesloven, jf. lovbekendtgørelse nr. 590 af 27. juni  

 1994, som senest ændret ved lov nr. 395 af 22. maj 1996.
Det offentliges oprensningsforpligtelse efter affaldsdepotloven  

 omfatter For »nyere« forureninger, d.v.s. forureninger der falder udenfor  

 affaldsdepotlovens nævnte tidsmæssige afgrænsning, finder reglerne i  

miljøbeskyttelsesloven anvendelse.
I modsætning til affaldsdepotloven indeholder miljøbeskyttelsesloven ikke  

 en generel ordning, efter hvilken det offentlige er forpligtet til at rense  

 op, idet udgangspunktet i miljøbeskyttelsesloven er et »forureneren  

 betaler« princip.
Hvis det på den anden side ikke er muligt at  

 gennemføre »forureneren betaler« princippet, f.eks. fordi den  

 ansvarlige forurener er gået konkurs eller lignende, er det offentlige  

 forpligtet til at rense op, hvis forureningen medfører en overhængende  

 alvorlig fare for sundheden, eller hvor et øjeblikkeligt indgreb er  

 nødvendigt for at afværge væsentlig forurening eller forureningens  

 udbredelse, jf. miljøbeskyttelseslovens § 70. Derudover har det offentlige i  

 forbindelse med håndhævelse af ulovlige forhold en ret til at lave  

 afværgeforanstaltninger, jf. lovens § 69, stk. 1, nr. 3. Efter lovens § 84 a  

 har det offentlige endvidere mulighed for at rense op efter forureninger på  

 fremmed grund, hvis grundejeren samtykker.
Det offentliges oprensningsforpligtelse efter værditabsloven  

 omfatter hovedsageligt helårsbeboelser, men dog også etageejendomme med  

 blandet bolig og erhverv, såfremt mindre end 50 % af etagearealet anvendes  

 erhvervsmæssigt.
Oprensningsforpligtelsen omfatter ejendomme, der er  

 forurenet i en sådan grad, at de typisk vil være omfattet af  

 oprensningsforpligtelsen efter affaldsdepotloven.
Værditabsloven åbner  

 imidlertid mulighed for, at grundejere, der uforvarende er blevet ejere af  

 sådanne ejendomme - mod en egenbetaling - kan få fremrykket  

 oprensningstidspunktet, hvis forureningen har en skadelig virkning på  

 mennesker og miljø, eller indebærer en fare herfor.
Ved beløb, der betales af »det offentlige« forstås  

 udgifter til oprensning m.v., der betales af staten, amterne eller  

 kommunerne.
Det er ikke alene staten, der afholder midler til oprensning af  

 forurenede grunde.
En del af den opgave, som Miljøstyrelsen indtil 1996 har  

 varetaget efter affaldsdepotloven er ved lov nr. 396 af 22. maj 1996 om  

 ændring af lov om affaldsdepoter overført til amterne.
Derudover består der  

 efter miljøbeskyttelsesloven både en ret og en pligt for tilsynsmyndighederne  

 (amter og kommuner) til under visse betingelser at iværksætte  

 afværgeforanstaltninger.
Skattefritagelsen gælder hvad enten der er tale om næringsejendomme eller  

 ejendomme omfattet af ejendomsavancebeskatningsloven eller lov om beskatning  

 af fortjeneste ved førstegangsafståelse af visse ejerlejligheder m.v.  

 Skattefritagelsen gælder endvidere for alle grundejere.
Det er således uden  

 betydning, om grundejeren var vidende eller uvidende om forureningen på  

 tidspunktet for erhvervelsen af ejendommen, ligesom det er uden betydning om  

 grundejeren er forurener eller ej.
Hvis grundejeren i henhold til miljølovgivningen eller almindelige  

 erstatningsretlige regler gøres retligt forpligtet til selv at afholde  

 oprensningsudgiften (f.eks. som ansvarlig forurener) har det offentliges  

 eventuelle foreløbige afholdelse af udgifterne til oprensningen karakter af  

 udlæg.
I disse tilfælde vil det offentlige således have en fordring mod  

 grundejeren, svarende til det beløb, som grundejeren er retligt forpligtet  

 til at betale.
3. Skattefritagelsesbestemmelsen i ligningslovens § 7  

 F, stk. 1, nr. 12 - forureningsoprensninger betalt af Oliebranchens  

 Miljøpulje Efter bestemmelsen i ligningslovens § 7 F, stk. 1, nr. 12, skal der ikke  

 ske beskatning af grundejere af beløb, der afholdes af Oliebranchens  

 Miljøpulje i henhold til aftale af 21. december 1992 til oprensning m.v. af  

 forurenede ejendomme.
Den 21. december 1992 blev der indgået en frivillig aftale mellem  

 Oliebranchens Fællesrepræsentation, Miljøstyrelsen, Amtsrådsforeningen,  

 Kommunernes Landsforening samt Københavns og Frederiksberg kommune om  

 oprensning af forurenede ejendomme, hvor der har ligget benzinstationer.  

 Formålet med aftalen er inden for en overskuelig årrække at gennemføre  

 miljøprioriterede oprensninger af forurenede ejendomme, hvor der har ligget  

 detailsalgsanlæg for benzin- og mineralolieprodukter - i et vist omfang  

 omfattes dog også igangværende detailsalgsanlæg, der var i drift den 1.  

 oktober 1991, og som forventes nedlagt i løbet af de kommende år.
For disse  

 sidstnævnte igangværende detailsalgsanlæg er det en betingelse, at de er  

 tilmeldt Oliebranchens Miljøpulje inden udgangen af 1995. I tilknytning til  

 aftalen af 21. december 1992 har de tilsluttede olieselskaber ved en særskilt  

 aftale stiftet Oliebranchens Miljøpulje.
Denne aftale er bindende overfor  

 Industriministeriet, Energiministeriet og Miljøministeriet (nu  

 Erhvervsministeriet og Miljø- og Energiministeriet).
 Aftalen skal betragtes som et supplement til den eksisterende lovgivning,  

 og aftalen følger den samme kompetencefordeling, som findes efter  

 affaldsdepotloven og miljøbeskyttelsesloven.
 For nærmere oplysninger om Oliebranchens Miljøpulje henvises til aftalen  

 af 21. december 1992 samt Miljøstyrelsens notat af 12. oktober 1992 om aftale  

 om oprydninger på nedlagte og eksisterende detailsalgsanlæg for benzin- og  

 mineralolieprodukter, der er optrykt som bilag til lov nr. 239 af 2. april  

 1997.
 Eventuelle ændringer i aftalen bag Oliebranchens Miljøpulje i forhold til  

 den foreliggende aftale af 21. december 1992 vil efter loven ikke være  

 omfattet af skattefritagelsesbestemmelsen i ligningslovens § 7 F, stk. 1, nr.  

 12. Spørgsmålet om, hvorvidt sådanne eventuelle ændringer medfører, at den  

 foreliggende aftale af 21. december 1992 må anses for bortfaldet og de heraf  

 følgende konsekvenser for skattefritagelsesbestemmelsen, beror på en nærmere  

 vurdering af indholdet af sådanne eventuelle ændringer.
4. Ligningslovens § 7 F, stk. 2 Efter ligningslovens § 7 F, stk. 2, kan udgifter i det omfang, de er  

 dækket ved tilskud m.v., der er skattefri efter § 7 F, stk. 1, ikke fradrages  

 ved opgørelsen af den skattepligtige indkomst.
Udgifterne kan heller ikke  

 medregnes i grundlaget for skattemæssige afskrivninger eller tillægges  

 anskaffelsessummen ved opgørelsen af en skattepligtig fortjeneste ved  

 afståelse af ejendommen.
Grundejeren kan således ikke fradrage den af det  

 offentlige eller Oliebranchens Miljøpulje betalte udgift til oprensning m.v.  

 ved indkomstopgørelsen eller medregne udgiften til ejendommens  

 afskrivningsgrundlag eller anskaffelsessum.
5. Beskatningsreglerne ved en senere afståelse af den  

 oprensede ejendom Beskatningsreglerne ved afståelse af en fast ejendom indeholder ikke  

 specifikke regler for ejendomme, hvorpå der er foretaget en oprensning efter  

 en forurening.
En eventuel beskatning ved en senere afståelse af en oprenset  

 ejendom følger således de almindelige regler for beskatning af fortjeneste og  

 tab ved afståelse af fast ejendom.
De gældende beskatningsregler indebærer,  

 uanset om beskatningen sker efter reglerne i ejendomsavancebeskatningsloven,  

 lov om beskatning af fortjeneste ved førstegangsafståelse af visse  

 ejerlejligheder m.v. eller statsskatteloven, at en eventuel fortjeneste som  

 følge af forureningsoprensningen integreres i den almindelige  

 avanceopgørelse.
Det betyder, at den værdistigning på ejendommen, som måtte  

 følge af en forureningsoprensning finansieret af det offentlige eller  

 Oliebranchens Miljøpulje, ikke skal søges udskilt fra de forskellige  

 elementer, der i øvrigt er bestemmende for en ejendoms handelsværdi.
 Det bemærkes, at udgifterne til en forureningsoprensning betalt af det  

 offentlige eller Oliebranchens Miljøpulje, som der ikke er sket beskatning  

 af, ikke kan tillægges anskaffelsessummen for ejendommen ved  

 avanceopgørelsen, uanset efter hvilket regelsæt afståelsesbeskatningen sker.
 Fritagelsesreglerne i ejendomsavancebeskatningslovens § 8  

 (»parcelhusreglen«) og § 9 (landbrugets stuehuse m.v.) og § 11 om  

 skattefrihed ved ekspropriation, frivillige aftaler, der træder i stedet for  

 ekspropriation og opkøb efter værditabslovens § 11 betyder, at der generelt  

 ikke sker nogen avancebeskatning ved afståelsen i disse tilfælde.
 Ejendomsavancebeskatningsloven giver endvidere mulighed for i visse  

 tilfælde at udskyde beskatningen på afståelsestidspunktet til et senere  

 tidspunkt ved at anvende ejendomsavancebeskatningslovens  

 genanbringelsesregler i §§ 6 A og 6 C eller henstandsreglen i lovens § 12.
 For nærmere oplysninger om de gældende skatteregler om beskatning ved  

 afståelse af fast ejendom henvises til de nævnte love samt cirkulære nr. 166  

 af 12. september 1994 om ejendomsavancebeskatningsloven og cirkulære nr. 20  

 af 2. december 1986 om beskatning af fortjeneste ved førstegangsafståelse af  

 visse ejerlejligheder.
6. Ikrafttræden Lov nr. 239 af 2. april 1997 trådte i kraft dagen efter bekendtgørelsen i  

 Lovtidende med virkning fra og med den 29. januar 1997, jf.  

 ikrafttrædelsesbestemmelsen i lovens § 2. Det vil sige, at de nye regler  

 finder anvendelse på oprensninger betalt af det offentlige eller  

 Oliebranchens Miljøpulje, der fuldføres den 29. januar 1997 eller senere.
