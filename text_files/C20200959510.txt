Cirkulæreskrivelse om Styrelsen for Forsyningssikkerhed Styrelsen for Forsyningssikkerhed etableres med virkning fra den 28. august 2020.
 Styrelsen for Forsyningssikkerhed varetager de opgaver vedrørende forsyning, produktion og fordeling af værnemidler, sikring af forbrugsstoffer til testning samt understøttelse af teststrategi og Testcenter Danmark, som under COVID-19-krisen har været løftet af overbygningen på den Nationale Operative Stab (NOST+) under Rigspolitiets ledelse.
 Styrelsen for Forsyningssikkerhed varetager med afsæt heri følgende arbejdsområder:
1. Overblik over værnemidler og andre kritiske ressourcer a.
Tilvejebringelse af et nationalt overblik over lagre af samt udpegning af værnemidler, vitale forbrugsstoffer, medicoudstyr mv. og andre kritiske ressourcer, herunder med henblik på at fastsætte måltal herfor.
b.
Vurdering af behovet for opbygning af lagre af særligt kritiske ressourcer under inddragelse af sundhedsmyndighederne og andre centrale aktører.
c.
Opbygning og forvaltning af lagre, som det ikke vurderes hensigtsmæssigt at opbygge decentralt, herunder fastlæggelse af indkøbs- og lagermodel.
2. Overblik over national produktion af kritiske værnemidler og andre ressourcer a.
Tilvejebringelse af et overblik over aktuel og potentiel national produktion af kritiske ressourcer, herunder understøtte opbygning af et dvaleberedskab for national produktion.
b.
Understøttelse af etableringen af nationale kapaciteter til produktion af kritiske værnemidler og ressourcer, herunder indgåelse af beredskabsaftaler med private virksomheder, som vil kunne omstille eksisterende produktion til at kunne producere kritiske ressourcer.
3. Understøtte indsats for testning a.
Koordinering af samarbejde og praktisk understøttelse af testning i samfundssporet (Testcenter Danmark).
 Direktøren for Styrelsen for Forsyningssikkerhed refererer i sit embede til Justitsministeriets departementschef.
