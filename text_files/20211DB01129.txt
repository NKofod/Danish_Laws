Betænkning afgivet af Udlændinge- og Integrationsudvalget den 7. juni 2022 Betænkning over Forslag til folketingsbeslutning om at erstatte fasttrackordningen for permanent ophold for herboende 18-19-årige med en ny ordning med tidsbegrænset ophold [af Marcus Knuth (KF) og Søren Pape Poulsen (KF)]:
1. Indstillinger Et flertal i udvalget (S, V, SF, RV, EL, FG og SIU) indstiller beslutningsforslaget til forkastelse ved 2. (sidste) behandling.
 Et mindretal i udvalget (DF, KF og NB) indstiller beslutningsforslaget til vedtagelse uændret.
 Liberal Alliance, Alternativet, Kristendemokraterne, Moderaterne, Inuit Ataqatigiit, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget mener, at udlændinge, der er i Danmark, skal stilles fair og strenge krav, når det drejer sig om at opnå permanent opholdstilladelse og efterfølgende statsborgerskab.
Venstre mener dog ikke, at beslutningsforslaget, som Det Konservative Folkeparti fremsætter, er en del af denne fair og strenge udlændingepolitik.
Det skyldes, at beslutningsforslaget mest af alt har til formål at gøre livet sværere for herboende unge udlændinge, som bidrager positivt og gerne vil være en del af det danske samfund.
Venstre mener, at det er uhensigtsmæssigt at ændre i vores udlændingesystem, så det ikke længere vil kunne rumme unge herboende udlændinge.
Ved at gennemføre de foreslåede ændringer i forslaget risikerer vi, at en fejl i valg af uddannelse hos de unge herboende udlændinge kan have uhensigtsmæssige konsekvenser for deres opholdsgrundlag i Danmark.
Dermed kan vi risikere at straffe unge udlændinge, der ønsker at bidrage positivt til det danske samfund.
Derudover anerkender Venstre, at nogle af dem, der benytter fasttrackordningen, senere begår kriminalitet eller ender på offentlig forsørgelse, hvilket Det Konservative Folkeparti påpeger.
Men Venstre mener ikke, at det skal betyde, at vi i Danmark bør indføre lovgivning, der gør livet sværere og giver mindre incitament for alle 18-19-årige herboende udlændinge til at integrere sig i det danske samfund.
Venstre mener derfor, at vi skal lave anden lovgivning, der rammer dem, der træder ved siden af.
 På denne baggrund stemmer Venstre imod beslutningsforslaget.
Dansk Folkeparti Dansk Folkepartis medlemmer af udvalget deler den bekymring, der ligger til grund for forslaget om at erstatte den såkaldte fasttrackordning for 18-19-årige med en ny ordning med tidsbegrænset ophold.
DF er enige med forslagsstillerne i, at den nuværende fasttrackordning for herboende 18-19-årige ikke fungerer efter hensigten.
DF er endvidere enige med forslagsstillerne i, at asylsystemet ikke skal bruges som en fasttrackordning, hverken til permanent ophold eller til dansk statsborgerskab, og at asyl er midlertidigt, hvilket betyder, at asylanter som udgangspunkt skal tilbage til hjemlandet, når det er muligt.
 DF mener, at en sådan ordning, som forslagsstillerne foreslår, hvor opholdstilladelse gøres tidsbegrænset og betinges af, at man ikke begår eller har begået kriminalitet, og at man ikke er på kontanthjælp i over 3 måneder, vil være med til at understøtte, at unge udlændinge, der har boet i Danmark i længere tid, i højere grad vil deltage aktivt på arbejdsmarkedet, bidrage til fællesskaber og undlade at begå kriminalitet.
 DF kan på den baggrund støtte beslutningsforslaget.
3. Udvalgsarbejdet Beslutningsforslaget blev fremsat den 1. marts 2022 og var til 1. behandling den 27. april 2022. Beslutningsforslaget blev efter 1. behandling henvist til behandling i Udlændinge- og integrationsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 1 bilag på beslutningsforslaget.
Bjørn Brandenborg (S) Birgitte Vind (S) Camilla Fabricius (S) fmd.
Thomas Jensen (S) Kasper Sand Kjær (S) Julie Skovsby (S) Lars Aslan Rasmussen (S) Rasmus Horn Langhoff (S) Aki-Matilda Høegh-Dam (SIU) Carl Valentin (SF) Halime Oguz (SF) Anne Sophie Callesen (RV) Kathrine Olldag (RV) Pernille Skipper (EL) Rosa Lund (EL) Sikandar Siddique (FG) Mads Fuglede (V) Anne Rasmussen (V) Heidi Bank (V) Erling Bonnesen (V) Marlene Ambo-Rasmussen (V) Morten Dahlin (V) Pia Kjærsgaard (DF) nfmd.
Morten Messerschmidt (DF) Peter Skaarup (DF) Marcus Knuth (KF) Rasmus Jarlov (KF) Pernille Vermund (NB) Carsten Kissmeyer (V) Liberal Alliance, Alternativet, Kristendemokraterne, Moderaterne, Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
