Nr LSF 253 Forslag til Lov om ændring af lov om social bistand (Ændring af  

 forsøgsregler med hensyn til pasning af børn) Fremsat af socialministeren (Mimi Stilling Jacobsen) den 12. april 1988 § 1 I lov om social bistand, jf. lovbekendtgørelse nr. 171 af 25. marts 1987, som ændret senest ved lov nr. 870 af 23. december 1987, foretages følgende ændring:
 1. I § 138 b, stk. 1, indsættes som 2. pkt.:
»På tilsvarende måde kan der gives tilladelse til andre forsøgsordninger, der sigter mod at nedbringe ventelister til dagtilbud for børn.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Socialministeriet har fra enkelte kommuner modtaget oplysning om, at der ønskes lovgrundlag for ordninger, hvor egne børn under 3 år kan indgå i det antal dagplejebørn, kommunen betaler for, således at bistandslovens § 64 fraviges.
Det er i denne forbindelse fremhævet, at en sådan ordning skulle være forbundet med kommunale besparelser i enkelte kommuner, og at der samtidig skulle kunne skaffes flere dagplejere ved indførelse af sådanne ordninger, således at ventelister til dagtilbud for børn kan nedbringes.
Det findes hensigtsmæssigt, at der bliver adgang til at vurdere effekten af sådanne ordninger gennem forsøgsvirksomhed.
Det foreslås derfor at udvide forsøgsbestemmelsen i bistandslovens § 138 b, så den i princippet omfatter enhver forsøgsordning, der sigter mod at nedbringe ventelister til dagtilbud for børn.
Forslaget sigter imidlertid navnlig mod ordninger, hvormed man prøver at skaffe flere dagplejere gennem mulighed for, at egne børn under 3 år kan indgå i det antal dagplejebørn, kommunen betaler for.
Administrative og økonomiske konsekvenser af lovforslaget Lovforslaget skønnes kun i yderst beskedent omfang at medføre merarbejde i forhold til den sædvanlige administration af den kommunalt formidlede dagpleje.
Som nævnt er det anført fra kommuner, der ønsker at aflønne dagplejere for pasning af egne børn, at ordningen indebærer økonomiske fordele.
»Da der er tale om en frivillig forsøgsordning for kommunerne, ydes der i overensstemmelse med de almindelige kompensationsregler for det udvidede totalbalanceprincip ikke kompensation til kommunerne.« De økonomiske konsekvenser har været drøftet med de kommunale organisationer.
Bemærkninger til de enkelte bestemmelser Til § 1 Forslaget sigter, jf. de almindelige bemærkninger, navnlig mod ordninger, hvorved man prøver at skaffe flere dagplejere gennem tilbud om, at egne børn under 3 år kan indgå i det antal dagplejebørn, kommunen betaler for.
Når den nye forsøgsregel indsættes i bistandslovens § 138 b, stk. 1, får § 138 b, stk. 2, også virkning for sådanne ordninger.
Der bliver hermed hjemmel til at fastsætte andre betalingsordninger og anden udgiftsfordeling, når blot forældrebetalingen ikke kommer over de sædvanlige grænser.
Til § 2 Det foreslås, at loven træder i kraft snarest mulig.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om social bistand, jf. lovbekendtgørelse nr. 171 af 25. marts 1987, som ændret senest ved lov nr. 870 af 23. december 1987, foretages følgende ændring:
 1. I § 138 b, stk. 1, indsættes som 2. pkt.:
»På tilsvarende måde kan der gives tilladelse til andre forsøgsordninger, der sigter mod at nedbringe ventelister til dagtilbud for børn.« § 138 b.
Socialministeren kan efter indstilling fra kommunalbestyrelsen eller amtsrådet tillade, at der for en forsøgsperiode oprettes andre socialpædagogiske tilbud for børn og andre institutionsformer for børn og voksne end dem, der er omtalt i afsnit VI og VII.
