Skriftlig fremsættelse (5. november 2014) Skatteministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af pensionsbeskatningsloven og forskellige andre love (Forlængelse af rabat på afgiften ved omlægning af eksisterende kapitalpensioner og rabat på afgiften ved udbetaling fra eller omlægning af konti i Lønmodtagernes Dyrtidsfond) (Lovforslag nr.
L 55) Regeringen (Socialdemokraterne og Radikale Venstre), SF og Enhedslisten har den 3. oktober 2014 opnået en forståelse om en pensionspakke.
Det foreslås for det første at forlænge den eksisterende afgiftsrabat på 2,7 procentpoint med ét år til 2015 af overførsler, herunder konverteringer, af en fradragsberettiget kapitalpension eller supplerende engangsydelse til en ikke-fradragsberettiget aldersopsparing m.v. henholdsvis supplerende engangssum.
Den almindelige afgiftssats er som hovedregel 40 pct.
Det foreslås for det andet at nedsætte afgiften på udbetalinger fra Lønmodtagernes Dyrtidsfond.
Afgiftssatsen på 40 pct., der gælder for afkast af kontoen fra og med 1980, nedsættes med 2,5 procentpoint til 37,5 pct.
Afgiftssatsen på 25 pct., der gælder for resten af udbetalingen, nedsættes ligeledes med 2,5 procentpoint til 22,5 pct.
Den nedsatte afgift anvendes for det første på udbetalinger, som kontohaverne anmoder om fra den 1. april 2015 og indtil udgangen af 2015, til personer, der er fyldt 60 år inden den 1. april 2015, og andre, der inden dette tidspunkt opfylder betingelserne for udbetaling.
Den nedsatte afgift anvendes for det andet på udbetalinger til personer, der fylder 60 år den 1. april 2015 eller senere, og andre, der opfylder betingelserne for udbetaling den 1. april 2015 eller senere.
Det er en betingelse, at lønmodtageren senest ét år efter, at betingelserne for udbetaling er opfyldt, anmoder om udbetaling.
For det tredje anvendes de reducerede afgiftssatser, hvis lønmodtageren som alternativ til udbetaling af kontoen til de reducerede afgiftssatser vælger at fremrykke betalingen af afgiften af kontoen, men lader opsparingen fortsætte i LD (LD-aldersopsparing). Udbetaling af LD-aldersopsparing vil ske skatte- og afgiftsfrit.
 Det foreslås endvidere, at beløb, der den 1. januar 2015 eller senere overføres fra LD til en kapitalpension, ved rettidig udbetaling behandles på samme måde, som hvis de var blevet stående i LD i relation til muligheden for afgiftsnedsættelse.
 Da det ikke er hensigten, at fremrykningen af beskatningen af LD-opsparing skal ændre på beregningsgrundlaget for nedsættelse af efterløn, fleksydelse og delpension, foreslås det, at indberetning af værdien af LD-aldersopsparing skal ske til bruttoværdi.
Lovforslaget skønnes at medføre et umiddelbart merprovenu på ca. 14,9 mia. kr. i 2015, mens der i de følgende år bliver tale om et mindreprovenu, svarende til de skatteindtægter, der ellers ville være kommet i fravær af den fremrykkede beskatning.
Målt i varig virkning skønnes lovforslaget at medføre et årligt mindreprovenu på ca. 15 mio. kr.
Det har ikke været muligt at gennemføre en ekstern høring over lovforslaget inden fremsættelsen, ligesom det ikke har været muligt at sende lovforslaget i høring i fire uger.
Det skyldes, at forståelsen om pensionspakken først blev opnået den 3. oktober 2014, og at lovforslaget skal vedtages inden årsskiftet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
