Skriftlig fremsættelse (27. oktober 2010) Undervisningsministeren (Tina Nedergaard):
 Herved tillader jeg mig for Folketinget at fremsætte:
Forslag til lov om ændring af lov om statens voksenuddannelsesstøtte (SVU) (Forkortelse af perioden med statens voksenuddannelsesstøtte og afskaffelse af muligheden for genoptjening til uddannelse på videregående niveau, nedsættelse af støttesatsen på både alment og videregående niveau m.v.) (Lovforslag nr.
L 41).
 Regeringen (Venstre og Det Konservative Folkeparti) og Dansk Folkeparti har indgået Aftale om genopretning af dansk økonomi i maj måned 2010, og dette lovforslag er et led i udmøntningen af denne aftale.
De statslige udgifter til voksen- og efteruddannelse er vokset i de senere år, fordi de ordninger, der giver mulighed for støtte under uddannelse, er blevet anvendt mere end tidligere.
Det er vigtigt, at arbejdsstyrken både vedligeholder sine kompetencer og tilegner sig nye, men dette bør ske hurtigere og mere målrettet end i dag.
 På voksen- og efteruddannelsesområdet er der tidligere som led i regeringens genopretningsplan gennemført en ændring af lov om statens voksenuddannelsesstøtte (SVU), der forkortede perioden med mulighed for SVU fra 80 til 40 uger til uddannelse på folkeskoleniveau og til gymnasial uddannelse, jf. lov nr. 727 af 25. juni 2010.
Dette lovforslag har til formål at forkorte perioden med mulighed for SVU til uddannelse på det videregående niveau og at afskaffe den nugældende beregningsperiode på 5 år for det maksimale antal uger med mulighed for at deltage i uddannelse med SVU på det videregående niveau.
Desuden har det til formål at nedsætte støttesatsen til uddannelse på både det almene og det videregående niveau.
Endvidere har lovforslaget til formål at afskaffe muligheden for at indgå aftaler om orlov til uddannelse med SVU efter en opsigelse.
Derudover har lovforslaget til formål at ophæve bestemmelserne om SVU til fagspecifikke kurser.
Bestemmelserne om SVU til fagspecifikke kurser blev indført med virkning fra 1. juli 2008, og var en opfølgning på aftaler mellem regeringen (Venstre og Det Konservative Folkeparti), KL, Danske Regioner, FTF, LO og AC om øget aktivitet på de fagspecifikke kurser.
Det indgik i aftalerne, at ordningen skulle dække perioden 2008-2011.
 Lovforslaget rummer endelig en række mindre justeringer, som tilsigter forenklinger og en mere smidig administration af bestemmelserne om SVU, herunder mulighed for at etablere digital kommunikation.
 Lovforslaget foreslås at have delt ikrafttræden således, at de dele af forslaget, der vedrører regeringens genopretningsplan og ophævelse af bestemmelserne om SVU til fagspecifikke kurser, træder i kraft 1. januar 2012, mens de øvrige dele af forslaget træder i kraft 1. januar 2011.
 Idet jeg henviser til lovforslaget med tilhørende bemærkninger, tillader jeg mig at anbefale lovforslaget til hurtig og velvillig behandling i det høje Ting.
