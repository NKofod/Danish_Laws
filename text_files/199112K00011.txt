Nr LSF 11 Forslag til Lov om Dansk Center for Internationale Studier Fremsat af undervisnings- og forskningsministeren (Bertel Haarder) den 2. oktober 1991 Kapitel 1 Oprettelse og formål.
 § 1. Med det formål at styrke forskning i Danmark vedrørende  

 internationale forhold oprettes Dansk Center for Internationale Studier.
 § 2. Dansk Center for Internationale Studier har til opgave:
1) at udføre, fremme og samordne forskning inden for international politik  

 og internationale forhold samt at følge den internationale udvikling med  

 henblik på at vurdere Danmarks udenrigs- og sikkerhedspolitiske situation  

 både i en bred politisk og i en økonomisk sammenhæng, 2) at iværksætte analyser og udredninger efter anmodning fra regeringen  

 eller på eget initiativ, 3) at virke som forbindelsesled mellem dansk og udenlandsk forskning, 4) at formidle forskningsresultater og analyser samt at bidrage til  

 dokumentation og informationsvirksomhed vedrørende internationale forhold og 5) at medvirke ved forskeruddannelse i samarbejde med andre  

 forskningsinstitutioner.
 Stk. 2. Centret kan yde tilskud til debat- og oplysningsvirksomhed  

 om internationale forhold.
 § 3. Dansk Center for Internationale Studier er en selvejende  

 institution.
 Stk. 2. Undervisnings- og Forskningsministeriet yder til centrets  

 drift et tilskud fastsat på de årlige finanslove.
 § 4. Centret kan inden for sit formål modtage indtægter fra fonde,  

 gaver m.v. og kan inden for sit formål udføre kontraktforskning og  

 indtægtsdækket virksomhed.
Kapitel 2 Centrets ledelse.
 § 5. Centret ledes af en bestyrelse, der fastsætter centrets  

 forskningsstrategi og arbejdsopgaver og udpeger dets daglige leder.
Stk. 2. Bestyrelsen består af 9 medlemmer, der udpeges i deres  

 personlige egenskab.
Formanden udpeges af regeringen.
De øvrige medlemmer  

 udpeges af regeringen blandt de indstillede af følgende:
1) Udenrigsministeriet, 2) Undervisnings- og Forskningsministeriet, 3) Det Samfundsvidenskabelige Forskningsråd, 4) Det Humanistiske Forskningsråd, 5) Rektorkollegiet, 6) Det Udenrigspolitiske Selskab samt 7) relevante udenlandske forskningsinstitutioner.
 Stk. 3. Undervisnings- og forskningsministeren fastsætter nærmere  

 regler for indstilling af og funktionsperiode for bestyrelsens medlemmer.
 § 6. Til bestyrelsen knyttes et repræsentantskab på mindst 20  

 medlemmer, der beskikkes af undervisnings- og forskningsministeren.
 Stk.2. Repræsentantskabet skal være bredt sammensat således, at  

 centrets brugere og interessenter er repræsenteret.
 Stk.3. Undervisnings- og forskningsministeren fastsætter nærmere  

 regler om repræsentantskabets sammensætning og funktioner.
 § 7. De nærmere regler for centrets virksomhed fastsættes i en  

 statut, der godkendes af undervisnings- og forskningsministeren efter forslag  

 fra bestyrelsen.
Kapitel 3 Revision § 8. Centrets regnskaber revideres af Rigsrevisionen.
 Stk.2. Bestemmelserne i § 17, stk. 2 og 3, og § 18 i lov om  

 revisionen af statens regnskaber m.m. finder tilsvarende anvendelse.
 § 9. Dansk Center for Internationale Studier kan nedlægges ved  

 lov.
 Stk. 2. Nedlægges centret som selvejende institution, overgår  

 centrets egne bygninger og anlæg samt formue i øvrigt til staten.
Kapitel 4 Straffebestemmelser m.v.
 § 10. Med bøde eller hæfte straffes, hvis ikke strengere straf er  

 forskyldt efter anden lovgivning, den, der som formand eller medlem af  

 bestyrelsen giver urigtige eller vildledende oplysninger til Rigsrevisionen,  

 undervisnings- og forskningsministeren eller andre offentlige myndigheder om  

 forhold, der vedrører centret.
 Stk. 2. Formanden, bestyrelsesmedlemmerne og ansatte i centret er  

 under ansvar efter borgerlig straffelovs §§ 152-152 e forpligtede til over  

 for uvedkommende at hemmeligholde, hvad de gennem deres virksomhed bliver  

 vidende om.
Kapitel 5 Ikrafttræden m.v.
 § 11. Undervisnings- og forskningsministeren fastsætter  

 tidspunktet for lovens ikrafttræden efter forhandling med udenrigsministeren.  

Stk. 2. Dansk Udenrigspolitisk Institut, Det Sikkerheds- og  

 Nedrustningspolitiske Udvalg og Center for Freds~ og Konfliktforskning  

 nedlægges i forbindelse med lovens ikrafttræden og under hensyntagen til  

 igangværende aktiviteter ved disse forskningscentre m.v.
 Stk. 3. Dansk Center for Internationale Studier indtræder i de  

 rettigheder og forpligtelser, som de i stk. 2 nævnte forskningscentre m.v.  

 har ved lovens ikrafttræden.
 Stk. 4. Center for Udviklingsforskning og Det Danske Center for  

 Menneskerettigheder indgår i et bofællesskab med Dansk Center for  

 Internationale Studier.
 Stk. 5. På baggrund af evalueringer af Center for  

 Udviklingsforskning og Det Danske Center for Menneskerettigheder kan  

 undervisnings- og forskningsministeren efter samråd med udenrigsministeren  

 bestemme en eventuel integrering af disse forskningscentre i Dansk Center for  

 Internationale Studier.
Bemærkninger til lovforslaget Almindelige bemærkninger Det danske samfund er i løbet af de sidste 25 år blevet mere og mere  

 inddraget i en internationalisering, som ligeledes har præget den politiske  

 interesse for internationale forhold.
 På baggrund heraf er der i denne periode oprettet følgende fem  

 udenrigspolitiske forskningscentre m.v., som altovervejende finansieres af  

 offentlige midler:
 Dansk Udenrigspolitisk Institut (DUPI), Det Sikkerheds- og  

 Nedrustningspolitiske Udvalg (SNU), Center for Freds- og Konfliktforskning  

 (CFK), Center for Udviklingsforskning (CUF) og Det Danske Center for  

 Menneskerettigheder (DCM).
Dansk Udenrigspolitisk Institut er en selvejende institution, hvis formål  

 er at fremme dansk forskning i international politik.
Instituttet iværksætter  

 og samordner forskningsprojekter, virker som forbindelsesled mellem dansk og  

 udenlandsk forskning samt bidrager til information og oplysningsvirksomhed  

 omkring internationale forhold.
 Det Sikkerheds- og Nedrustningspolitiske Udvalg har til formål løbende at  

 følge den internationale udvikling med henblik på at vurdere Danmarks  

 sikkerhedspolitiske situation og problemer omkring dansk sikkerhedspolitik i  

 en bred politisk og økonomisk sammenhæng, at stimulere forskning og bidrage  

 til informationsvirksomhed omkring sikkerheds- og nedrustningspolitiske  

 spørgsmål samt at iværksætte analyser efter anmodning fra regeringen eller på  

 eget initiativ.
 Center for Freds- og Konfliktforskning blev etableret i 1984 for en 3-årig  

 forsøgsperiode på baggrund af den dengang stigende oprustning og  

 internationale spænding, og forsøgsperioden er foreløbigt forlænget til  

 udgangen af 1995.
 Center for Udviklingsforskning er en sektorforskningsinstitution, som har  

 til formål at udføre samfundsvidenskabelig udviklingsforskning, yde service  

 og vejledning ved forskeruddannelse på området, tilbyde konsulentydelser samt  

 bidrage til at stimulere interessen for og kendskabet til dansk og  

 international forskning på området.
 Det Danske Center for Menneskerettigheder er en selvejende institution med  

 blandt andet det formål at skabe en selvstændig og uafhængig dansk  

 forskningsindsats på menneskerettighedsområdet.
 En række mindre forskningscentre og institutter beskæftiger sig således  

 med internationale spørgsmål, og regeringen nedsatte i august 1990 et udvalg,  

 der fik til opgave at undersøge mulighederne for en nærmere samordning af  

 disse forskningscentre m.v.
Udvalget afgav rapport i juni 1991 og fremlagde i rapporten en række  

 forslag, som sigter imod at skabe en mere hensigtsmæssig organisering af de  

 fem berørte institutioner.
Udvalgets grundlæggende opfattelse er, at  

 oprettelse af et integreret dansk center for internationale studier, der skal  

 dække alle opgaver, ud fra en helhedsbetragtning vil være at betragte som den  

 optimale løsning på længere sigt.
I første omgang kan et integreret samarbejde mellem de tre institutter,  

 der beskæftiger sig med det udenrigspolitiske felt, DUPI, SNU og CFK,  

 medvirke til en mere hensigtsmæssig løsning af de samlede forskningsopgaver  

 på området.
Ved en fusionering af DUPI, SNU og CFK vil der kunne skabes en  

 integreret institution for forskning og udredning inden for  

 udenrigspolitikken, der vil udgøre en stærkere og størrelsesmæssigt mere  

 hensigtsmæssig enhed til gavn for både faglig produktion og udadvendte  

 aktiviteter, ikke mindst i internationale sammenhænge.
 Denne nye institution, som foreslås kaldt Dansk Center for Internationale  

 Studier (CIS), vil skulle dække de aktiviteter, der i dag varetages af DUPI,  

 SNU og CFK.
Bistandspolitikken er imidlertid blevet en meget betydningsfuld del af  

 dansk udenrigspolitik, og der er en voksende forståelse for, at  

 menneskerettigheder hører med til forudsætningerne for udvikling.
Center for  

 Udviklingsforskning (CUF) og Det Danske Center for Menneskerettigheder (DCM)  

 foreslås derfor at indgå i et nærmere samarbejde med CIS.
CUF og DCM foreslås indtil videre videreført i deres nuværende form, men  

 forudsættes at flytte ind i samme bygning som det nyetablerede CIS.
Et sådant  

 bofællesskab mellem CIS, CUF og DCM kan lægge grunden til et konsolideret  

 internationalt forskningsmiljø i Danmark og samtidig give gode muligheder for  

 udvikling af nye tværgående faglige initiativer.
Ved etablering af et sådant  

 bofællesskab med fælles teknisk-administrative faciliteter vil der desuden  

 kunne opnås en bedre ressourceudnyttelse og en ressourcebesparelse, som vil  

 kunne komme forskningen til gode, ligesom et koordineret samarbejde om  

 informatik og databaser m.v. vil kunne være til gavn for alle parter.  

 Endvidere bør det overvejes at samle de tre centres biblioteker i den fælles  

 bygning med henblik på bedre brugerbetjening og bedst mulig anvendelse af de  

 eksisterende bogsamlinger.
 Inden for de nærmeste år påregnes der foretaget evalueringer af DCM og  

 CUF, og spørgsmålet om en integrering af disse centre i CIS vil blive taget  

 op til overvejelse i forbindelse hermed.
 Det overordnede formål med oprettelsen af CIS er at styrke den danske  

 forskning i internationale forhold, og ved etablering af et bofællesskab som  

 ovenfor beskrevet vil der kunne ske en koordinering af forskningsopgaver og  

 ressourcer efter en overordnet vurdering af hele forskningsfeltet.
Den internationale udvikling i de senere år - såvel på globalt som på  

 regionalt plan - problematiserer i stadig stigende grad den hidtidige  

 opdeling på emneområder og mellem de forskellige discipliner inden for  

 forskning i internationale forhold.
Den traditionelle udenrigspolitik lader  

 sig således vanskeligere og vanskeligere adskille fra de internationale  

 økonomiske, bistandspolitiske og handelspolitiske relationer, som igen hænger  

 sammen med den stigende sociale, kulturelle og mediemæssige integration af  

 verdenssamfundet.
Interessen har flyttet sig fra supermagtskonfrontationen  

 til nationale, etniske og religiøse mindretalsproblemer.
Ved etablering af et bofællesskab mellem CIS, CUF og DCM vil der blive  

 skabt et større, bredere og mere frugtbart forskermiljø med større  

 gennemslagskraft såvel nationalt som internationalt.
Over for udenlandske  

 forskningsinstitutioner vil et større og stærkere forskningsmiljø kunne  

 fremstå som en mere naturlig og iøjnefaldende samarbejdspartner og dermed  

 også have nemmere ved at rekruttere internationalt anerkendte forskere til at  

 indgå i analyse- og forskningsprojekter i Danmark.
I national sammenhæng vil  

 et sådant styrket forskningsmiljø kunne øge kontakten og vekselvirkningen  

 mellem forskningen og brugerne af forskningsresultater, hvorved forskningen  

 også vil kunne få en mere central og selvstændig betydning i den  

 udenrigspolitiske beslutningsproces.
 De fem eksisterende institutter og centre finansieres som nævnt  

 altovervejende af offentlige midler, og på finansloven for 1991 er der ialt  

 afsat kr. 28.298.000, fordelt under budgetterne for Udenrigsministeriet,  

 Forsvarsministeriet og Undervisnings- og Forskningsministeriet.
 Ved en fusion af DUPI's, SNU's og CFK's hidtidige økonomiske ressourcer  

 såvel som af centrenes arbejdsopgaver vil der kunne skabes en  

 størrelsesmæssigt mere hensigtsmæssig enhed med en markant forskningsmæssig  

 profil.
 Etableringen af det bofællesskab, som er en nødvendighed i forbindelse med  

 oprettelsen af CIS, forudsætter, at staten stiller velegnede lokaler til  

 rådighed og afholder de omkostninger, som er forbundet med den fysiske  

 etablering, uden for de ordinære budgetter.
CIS foreslås oprettet som en selvejende institution, der finansieres ved  

 en årlig bevilling på finansloven under Undervisnings- og  

 Forskningsministeriets budget.
Centrets uafhængighed tillægges afgørende  

 vægt, og centret vil ikke i sin virksomhed være underlagt regeringen eller  

 dens myndigheder.
Bemærkninger til de enkelte bestemmelser Til § 1 Det overordnede formål med oprettelsen af Dansk Center for Internationale  

 studier er en styrkelse af det samlede danske forskningsmiljø vedrørende  

 internationale forhold, både med hensyn til bredde, kvalitet og pluralisme.
Til § 2 Ad 1. Der lægges vægt på, at Dansk Center for Internationale Studier som  

 sin væsentligste opgave skal udføre forskning inden for et bredt felt af  

 international politik og internationale forhold.
 Ad 2. Iværksættelse af analyser og aktuelle udredninger i kombination med  

 langsigtet basisforskning vil være en vigtig del af centrets funktioner.  

 Dette vil kunne ske efter anmodning fra regeringen eller på eget initiativ.
 Ad 3. Det danske forskningsmiljø er inden for disse områder stærkt  

 afhængig af det internationale forskningsmiljø, og CIS vil som et større og  

 stærkere forskningsmiljø fremstå som en mere iøjnefaldende samarbejdspartner.
 Ad 4. Et andet af lovens formål er, at der skal lægges vægt på formidling  

 af forskningsresultater og analyser, samt at der ved dokumentation og  

 informationsvirksomhed bidrages til at stimulere interessen for og kendskabet  

 til dansk og international forskning på området.
 Ad 5. Med et forskningsmiljø af international klasse vil centret kunne  

 modtage stipendiater med henblik på forskeruddannelse (Ph.D.) i samarbejde  

 med universiteterne og Forskerakademiet.
 Centret får desuden mulighed for at yde tilskud til debat og  

 informationsvirksomhed om internationale forhold.
Til § 3 CIS etableres som en selvejende institution, der på de årlige finanslove  

 modtager tilskud fra Undervisnings- og Forskningsministeriet.
Centrets  

 uafhængighed tillægges afgørende vægt.
Til § 4 Centret kan modtage indtægter fra fonde m.v. og kan udføre indtægtsdækket  

 virksomhed f.eks. ved at udføre konsulentopgaver og gennemføre  

 efteruddannelseskurser for brugergrupperne.
Til § 5 Sammensætningen af bestyrelsen skal ske således, at alle centrets faglige  

 aktivitetsområder er fyldigt og kompetent dækket.
En kreds af danske og  

 udenlandske organer og institutioner kan foretage indstilling af flere  

 kandidater og af såvel danske som udlændinge, således at der ved udpegningen  

 bliver tale om reelle valgmuligheder.
Bestyrelsen bør i sit virke sikres  

 uafhængighed af særinteresser.
Det er derfor væsentligt, at bestyrelsens  

 medlemmer udpeges i deres personlige egenskab og ikke som repræsentanter for  

 sektorinteresser.
Med henblik på at skabe en kompetent og reelt uafhængig  

 bestyrelse udpeges såvel formanden som bestyrelsens øvrige medlemmer af  

 regeringen.
Det begrænsede antal bestyrelsesmedlemmer er valgt for at sikre  

 en så handlekraftig bestyrelse som muligt.
Til § 6 Repræsentantskabet skal være en støtte for bestyrelsen og skal være  

 bredest muligt sammensat, således at der skabes en omfattende kontaktflade.  

 Det skal repræsentere både forskningens udøvere og forskningens brugere.  

 Repræsentantskabet kan mødes så ofte, som medlemmerne eller centrets  

 bestyrelse finder det påkrævet.
Til § 7 Hovedopgaverne for CIS skal være forskning, formidling og dokumentation,  

 og det er vigtigt, at formålsbestemmelsen er så bred, at der bliver plads til  

 at tage nye opgaver op.
Centret er i sin virksomhed ikke underlagt regeringen  

 eller dens myndigheder.
Til § 8 Centrets bestyrelse får efter loven en temmelig fri dispositionsret.  

 Derfor er det nødvendigt, at der etableres betryggende revision og kontrol,  

 og Rigsrevisorlovens bestemmelser vedrørende revision og rapportering til  

 statsrevisorerne vil være gældende for centret.
Til § 9 Centret finansieres ved et tilskud på de årlige finanslove.
Ved  

 nedlæggelse af centret ved lov overgår centrets egne bygninger og anlæg samt  

 formue til staten.
Til § 10 Berstyrelsens betydelige dispositionsfrihed modsvares af et  

 strafferetligt ansvar for bestyrelsen.
Til § 11 Med henblik på den bedst mulige opbygning af et stærkt udenrigspolitisk  

 forskningscenter foreslås, at der umiddelbart efter lovens vedtagelse  

 nedsættes et fagligt udvalg, som over for regeringen skal fremkomme med  

 anbefalinger vedrørende centrets faglige virksomhed.
I udvalget skal blandt  

 andre de fem berørte institutioner være repræsenteret.
Det faglige udvalg  

 skal have afgivet sine anbefalinger senest 1 år efter lovens vedtagelse.  

 Tidspunktet for lovens ikrafttræden vil blive fastsat af undervisnings- og  

 forskningsministeren efter forhandling med udenrigsministeren.
 I forbindelse med lovens ikrafttræden nedlægges Det Sikkerheds- og  

 Nedrustningspolitiske Udvalg, etableret i 1981 ved folketingsbeslutning af  

 1980, Center for Freds- og Konfliktforskning, etableret i 1984 ved aktstykke,  

 forlænget 1987 og 1990 til udgangen af 1995, og Dansk Udenrigspolitisk  

 Institut, etableret 1967 efter regeringsbeslutning i 1966. De nævnte  

 institutioner vil aktivt blive inddraget i udformningen og opbygningen af  

 CIS, og der vil i videst muligt omfang blive taget hensyn til de tre  

 institutioners igangværende aktiviteter.
 Med henblik på at sikre forsknings- og udredningssamarbejde mellem Center  

 for Udviklingsforskning, Det Danske Center for Menneskerettigheder og Dansk  

 Center for Internationale Studier etableres der et bofællesskab mellem disse  

 tre centre.
Center for Udviklingsforskning er etableret i 1969 ved beslutning i  

 Udenrigsministeriet, og centrets opgaver m.v. er senere medtaget i lov om  

 internationalt udviklingssamarbejde.
Det Danske Center for  

 Menneskerettigheder er etableret 1987 ved folketingsbeslutning.
 I forbindelse med de evalueringer, der inden for de nærmeste år vil blive  

 foretaget af Center for Udviklingsforskning og Det Danske Center for  

 Menneskerettigheder, kan undervisnings- og forskningsministeren efter samråd  

 med udenrigsministeren bestemme en eventuel integrering af disse centre i  

 Dansk Center for Internationale Studier.
