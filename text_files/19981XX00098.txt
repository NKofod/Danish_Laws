Skriftlig fremsættelse (13. november  

 1998) Undervisningsministeren Herved tillader jeg mig for Folketinget at  

 fremsætte:
Forslag til lov om ændring af lov om  

 erhvervsuddannelser, lov om erhvervsskoler og lov om de erhvervsgymnasiale  

 uddannelser til højere handelseksamen og højere teknisk eksamen  

 (Fornyelse af de tekniske erhvervsuddannelser m.v.) (Lovforslag nr.
L 90).
 Lovforslaget fremsættes som led i et samlet  

 regeringsudspil, der i øvrigt omfatter: Styrkelse af uddannelses- og  

 erhvervsvejledningen, afskaffelse af egnethedserklæringen ved  

 ansøgning om optagelse til de gymnasiale uddannelser, målretning  

 af 10. klasse, forslag om et udviklingsprogram for fremtidens  

 ungdomsuddannelser samt revision af  lov om erhvervsgrunduddannelse m.v.
Denne samlede indsats skal føre til, at stort set  

 alle unge begynder på en ungdomsuddannelse, og at frafaldet fra  

 uddannelserne reduceres mest muligt.
Det er regeringens mål, at 95 pct.  

 af en ungdomsårgang skal have en ungdomsuddannelse, og at 50 pct. skal  

 have en videregående uddannelse.
Erhvervsuddannelserne - og ikke mindst de tekniske  

 erhvervsuddannelser -  skal kunne yde et meget væsentligt bidrag til  

 opfyldelse af denne målsætning.
Lovforslaget skal danne rammen  

 for de fornyelser af de tekniske erhvervsuddannelser, som er nødvendig  

 for at dette kan ske.
Efter lovforslaget vil erhvervsuddannelserne  

 fremtræde for de unge og deres forældre på en ny og mere  

 overskuelig måde, idet uddannelsernes indledende dele bliver grupperet  

 i syv erhvervsfaglige fællesindgange, som de unge kan
vælge imellem.
Hidtil har de unge skullet foretage deres valg ud  

 fra ca. 80 valgmuligheder på dette uddannelsesområde.
Disse 80  

 uddannelser grupperes nu på en ny måde i de syv indgange.
Erhvervsuddannelserne får desuden en helt ny  

 struktur med grundforløb, som er skoleundervisning i en  

 fællesindgang, efterfulgt af hovedforløb, som består af  

 skoleundervisning og praktik.
Den enkelte elev vil fortsat kunne indlede en  

 uddannelse enten i praktik med uddannelsesaftale eller på skole i et  

 grundforløb.
Vekseluddannelsesprincippet videreføres  

 uændret.
 Lovforslaget indebærer, at der indføres en  

 personlig uddannelsesplan for den enkelte elev på linie med  

 uddannelsesplanerne i 9. og 10. klasse.
Der vil blive flere og bedre tilbud til unge med svage  

 uddannelsesforudsætninger, bl.a. i form af afstigningsmuligheder og  

 individuelt tilrettelagte forløb.
Samtidig indebærer forslaget,  

 at de mere bogligt stærke elever får mulighed for at supplere  

 deres uddannelse med fag, der forbedrer deres studiekompetence.
Der vil  

 også blive bedre sammenhæng mellem erhvervsuddannelserne og de  

 erhvervsgymnasiale uddannelser med mulighed for, at eleverne kan erhverve en  

 egentlig dobbeltkompetence, d.v.s. både erhvervskompetence og  

 studiekompetence.
Elevernes ventetid fra afsluttet grundforløb til  

 eventuel optagelse i skolepraktik foreslås fastsat til 3 måneder,  

 svarende til den maksimale ledighedsperiode for unge, der er omfattet af  

 aktiveringsordningen.
Herved nedsættes ventetiden med 1 måned i  

 forhold til den gældende ordning.
Samtidig er det tanken, at  

 praktikpladssøgning skal indarbejdes i elevernes  

 uddannelsesplaner.
 Lovforslaget indebærer også, at der  

 indføres bestemmelser i erhvervsuddannelsesloven om kvalitetssikring  

 og -kontrol, hvilket bl.a. vil have betydning for afgørelser om  

 godkendelse af skoler til de enkelte uddannelser.
Forslaget om fornyelse af de tekniske uddannelsers  

 struktur er bl.a. inspireret af den fornyelse, de merkantile uddannelser  

 allerede har fået i 1996. Lovforslaget omfatter derfor ikke umiddelbart  

 de merkantile uddannelsers struktur.
På andre områder  

 vedrører fornyelsen det samlede system, som efter forslaget bliver  

 mere rummeligt både i bredden og i dybden, overskueligt  

for de unge, deres forældre og andre vejledere,   

 imødekommende i forhold til de enkelte unges individuelle behov og  

 muligheder samt fleksibelt både med hensyn til opfyldelsen af  

 arbejdsmarkedets behov for erhvervsfaglige og generelle kvalifikationer og  

 den enkeltes behov og ønsker.
Forslaget bygger i væsentlig grad  

 på resultater af en række forskningsrapporter og forsøgs-  

 og udviklingsprojekter, der er gennemført som led i  

 regeringsprogrammet: »Uddannelse til Alle«.
Lovforslaget fremsættes på baggrund af de  

 drøftelser, som Undervisningsministeriet har haft i perioden fra maj  

 til september 1998 med parter på arbejdsmarkedet om behovet og  

 mulighederne for at styrke de tekniske erhvervsuddannelsers placering i  

 samfundets samlede uddannelsesindsats.
Der er herunder opnået enighed  

 om formålet med lovrevisionen og om hovedelementerne i forslaget.
 Idet jeg henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
