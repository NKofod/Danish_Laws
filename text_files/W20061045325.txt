Klage over smitte med en resistent bakterie (stafylokokker) Nævnet fandt ikke grundlag for at kritisere de læger, som var involveret i behandlingen af patienten i det pågældende tidsrum, idet nævnet ikke fandt tilstrækkeligt grundlag for at antage, at patienten blev smittet med MRSA-stammen under indlæggelserne på det pågældende sygehus.
 Nævnet lagde vægt på, at den pågældende MRSA-stamme typisk spredes uden for hospitalerne, og at patienten var den første patient, der fik påvist denne stamme på netop dette sygehus.
Nævnet lagde videre vægt på, at der ikke var forhold i journalmaterialet, som indikerede, at der var fejl eller brist i hygiejnen, der kunne bevise, at patienten blev smittet med MRSA-stammen på sygehuset.
Endvidere kunne det ikke udelukkes, at infiltratet i lungen havde været til stede i måneder forud for indlæggelsen, og at patienten således havde været inficeret med MRSA-stammen allerede inden indlæggelsen på sygehuset.
