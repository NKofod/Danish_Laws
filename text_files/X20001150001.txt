Efter at klagernes ejendom nedbrændte, indgik klagerne aftale med  

 indklagede om arkitektrådgivningsydelser i forbindelse med  

 genopførelse og nyindretning.
ABR 89 var vedtaget mellem parterne.  

 Aftalen omfattede beskrivelse, tilsyn, kvalitetssikring og kontrol men var  

 ekskl. byggeledelse.
Indklagede indgik efterfølgende aftale med et  

 entreprenørfirma på klagernes vegne om byggeledelse.
 Efter afleveringsforretningen, konstateredes der revner i gulvet i en af  

 lejlighederne.
 Klager gør i denne forbindelse gældende, at indklagede havde  

 påtaget sig at føre kontrol med byggeriet og derfor er ansvarlig  

 for de revnede gulve.
 Indklagede gør gældende, at denne ikke havde påtaget  

 sig ansvar for byggeledelse, samt at projektet indeholdt alle fornødne  

 oplysninger og forskrifter.
Voldgiftsretten udtaler, at indklagedes projektmateriale ikke giver  

 grundlag for at pålægge indklagede ansvar for projekteringsfejl  

 og at indklagede ikke i aftalen har påtaget sig ansvar for  

 byggeledelse.
Derudover er der intet grundlag for at fastslå, at  

 indklagede har handlet ansvarspådragende ved udførelsen at  

 tilsynet med entreprenøren.
 Indklagede frifindes herefter.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører ABR 89.
 Under denne sag har klagerne begæret en voldgiftsret  

 nedsat til afgørelse af klagernes tvist med indklagede.  

 Voldgiftsretten er nedsat med landsdommer Arne Lyngesen som eneste  

 voldgiftsmand.
 Klagerne har gjort gældende, at indklagede har  

 misligeholdt sine forpligtelser i henhold til aftale om  

 arkitektrådgivning og  bistand i forbindelse med genopførelse  

 efter brand af klagernes ejendom.
Klagerne har nedlagt endelig påstand om, at  

 indklagede tilpligtes at betale 108.561,45 kr. med procesrente fra den 3.  

 september 1998 af 95.737,88 kr. og fra den 28. januar 2000 af  

 restbeløbet, alt til betaling sker.
Subsidiært har klagerne  

 påstået indklagede tilpligtet at betale et af voldgiftsretten  

 fastsat beløb.
 Klagernes krav er opgjort som udgiften til udskiftning af  

 gulve i lejligheden 1 B, 3. th. m.m.
 Indklagede har nedlagt påstand om, at klagerne  

 tilpligtes at betale 6.150,15 kr. med rente 5 % over diskontoen fra den 12.  

 april 1998. Subsidiært har indklagede påstået frifindelse  

 over for klagernes påstand, og mest subsidiært frifindelse mod  

 betaling af et mindre beløb end det af klagerne krævede.
 Beløbet 6.150,15 kr. er faktureret af indklagede,  

 men ikke betalt af klagerne.
 Sagens nærmere omstændigheder er  

 således:
Klagernes ejendom brændte i 1994.  

 Forsikringsselskabet betalte genopførelsen.
I forbindelse hermed blev  

 nogle klubværelser på 3.sal nyindrettet som selvstændig  

 lejlighed.
Indklagede, der allerede havde forbindelse til ejerne  

 vedrørende et projekt om privat og offentlig byfornyelse, blev tillige  

 knyttet til projektet om genopførelse og nyindretning.
 Den 3. februar 1995 accepterede forsikringsselskabet et af  

 indklagede den 27. januar 1995 fremsat tilbud i henhold til ABR 89 omfattende  

 følgende arkitektrådgivningsydelser:
Beskrivelse, tilsyn, kvalitetssikring og kontrol til et  

 samlet beløb på 137.000 kr. ekskl. moms.
I tilbuddet var det  

 anført, at tilbuddet var ekskl. byggeledelse.
I de af indklagede udarbejdede fællesbetingelser for  

 genopførelsen er det bl.a. oplyst, at bygherren lader udføre  

 tilsyn uafhængigt af entreprenørens kontrol.
Det er endvidere  

 anført, at entreprenøren skal udarbejde kvalitetsplan,  

 kvalitetssikringssystem, samt føre løbende kvalitetskontrol og  

 samle dokumentation herfor.
I de særlige betingelser for arbejdets  

 udførelse er bl.a. anført, at der skal lægges nye  

 fyrretræsgulve.
Fugtklassen er angivet som 8 % +/- 2. Om gulvlak er det  

 i betingelserne anført, at der anvendes 2-komponent-lak.
Der er  

 endvidere henvist til bl.a. følgende anvisninger:
 BPS-publikation 116 fra november 1994 og Træ 19,  

 Trægulve fra Træbranchens oplysningsråd samt  

 leverandørernes forskrifter.
Den 30. marts 1995 accepterede indklagede "På  

 vegne af ejerne", tilbud fra et entreprenørfirma på  

 gennemførelse af udbedringsarbejderne.
Accepten er påført  

 indklagedes sag nr. xxx.
 I nogle byggemødereferater, hvor nogle af ejerne og  

 indklagedes medarbejdere var til stede, blev en ansat fra  

 entreprenørfirmaet udpeget som byggeleder.
 Den 12. april 1995 fremsendte indklagede til klagerne en  

 underskreven aftale om teknisk rådgivning og bistand (ABR 89). I  

 aftalen er indklagedes opgave beskrevet således:
"Aftalen omfatter teknisk rådgivning og bistand  

 vedrørende div. rådgivning, projektering, udbud, tilsyn og  

 byggestyring i forbindelse med afhjælpning af brandskader samt  

 indretning af lejlighed på 3. sal" Om indklagedes ydelser hedder det yderligere i aftalens  

 pkt. 4.1 og 4.2:
"Rådgivning i forbindelse med indgåelse  

 af aftale mellem forsikringsselskabet og ejerne, iht.
PAR ydelsesbeskrivelse  

 pkt. 2 ad 2.1-2.6. Rådgivning i forbindelse med projektering.
Byggeledelse og tilsyn, iht.
PAR ydelsesbeskrivelse pkt. 3  

 ad 3.1 og 3.2." Aftalen er påført "sag nr. xxx".  

 Aftalen blev fremsendt med en følgeseddel, hvorpå var  

 anført: bedre sent end aldrig." Det fremgår af entreprenørens tidsplan, at  

 trægulvene på 3. sal skulle udføres fra midten af maj til  

 udgangen af juni.
Den 1. juli 1995 skulle den samlede entreprise være  

 afsluttet.
 I skrivelse af 19.maj 1995 meddelte indklagede som tilsyn  

 entreprenøren, at nogle trægulve på 1.sal ikke kunne  

 accepteres.
I byggemødereferat fra den 6. juni 1995 er det om  

 tidsplanen bl.a. anført, at den "følges stort set, dog  

 hænger gulv og maler 3. sal ca. 1 uge.
Forcering  

 nødvendig".
 I byggemødereferat af 13. juni 1995 er det bl.a.  

 anført, at lejligheden 1 B, 3.th. afleveres den 28. juni 1995 til  

 "indflytning den 1. juli 1995".
Den 28. juni 1995 afholdtes afleveringsforretning  

 vedrørende denne lejlighed.
I protokollatet herfra er intet  

 anført om skader på gulvet.
Den 15. august 1995 besigtigede indklagede lejligheden og  

 konstaterede, at gulvene var revnede m.m.
Indklagede orienterede skriftligt  

 klageren, forsikringsselskabet og entreprenøren herom.
 I den følgende tid drøftede parterne  

 afhjælpningsforslag m.m.
 I forbindelse med 1-års eftersynet bestemte  

 indklagede, at der i lejligheden skulle lægges nye gulve.
Entreprenøren afviste ansvar for de revnede gulve,  

 og på vegne af klagerne indgav indklagede i november 1996  

 begæring til Voldgiftsnævnet for Bygge- og Anlægsvirksomhed  

 om udmeldelse af syn og skøn.
Begæringen er hos indklagede  

 behandlet under j.nr. xxx.
 Skønserklæring fra en arkitekt og  

 tømrermester forelå den 4. marts 1997.  

 Tillægserklæringer blev udfærdiget henholdsvis den 5. marts  

 1997 og den 23. april 1997.
 I maj 1997 indgav klagerne til Voldgiftsnævnet for  

 Bygge og Anlægsvirksomhed klageskrift imod entreprenøren.
 Ved kendelse af 24. februar 1998 frifandt voldgiftsretten  

 entreprenøren for ansvar i sagen.
 Ved klageskrift af 3. september 1998 har klagerne  

 begæret nærværende voldgiftsret nedsat.
Efter klage fra lejlighedens lejer bestemte  

 huslejenævnet i begyndelsen af 1998, at manglerne ved lejlighedens  

 trægulve skulle udbedres.
Klageren lod herefter nyt gulv lægge i  

 de 4 værelser, som havde været inddraget under det afholdte syn  

 og skøn.
Lejlighedens sidste værelse havde været  

 tæppebelagt.
I forbindelse med arbejdets udførelse lodlejeren  

 imidlertid også gulvet i det sidste værelse udskifte.
Dette gav  

 anledning til retssag.
Retssagen blev hævet, da klagerne betalte  

 udgiften til det sidste gulv inkl. renter af det påstævnte  

 beløb.
Udgiften er af klagerne medtaget under denne sag ved  

 forhøjelse af påstanden den 28. januar 2000.
Klagernes principale krav består af 51.393,75 kr.  

 vedrørende udskiftning af de 4 gulve, 12.828,57 kr. vedrørende  

 det sidste gulv og klagernes omkostninger ved den afgjorte voldgiftssag med i  

 alt 42.250 kr.
Sidstnævnte beløb består af honorar til  

 klagernes advokat med 23.750 kr., 10.000 kr. til skønsmanden og 8.500  

 kr. i sagsomkostninger til modparten.
Klagerne har endvidere krævet  

 tilbagebetaling af indklagedes faktura på 8.244,28 kr.  

 vedrørende deltagelse i 1-års eftersynet og deltagelse i syn og  

 skøn i efteråret 1996. Klagerne har ved påstandens  

 opgørelse accepteret, at indklagede skal have honoreret en ubetalt  

 faktura fra den 11.marts 1998 på 6.150,15 kr. vedrørende bl.a.  

 deltagelse i besigtigelse i forbindelse med den afgjorte voldgiftssag.
 Det fremgår af PBS-publikationen 116 fra november  

 1994 bl.a., at lakering af nye gulve kan medføre, at brædderne  

 limes sammen, med den følge at de naturlige bevægelser i  

 bræddefladen samler sig i enkelte gabende fuger.
Af vejledning fra trægulvenes leverandør  

 fremgår det bl.a., at gulvene kan lakeres, men at man bør vente,  

 til den naturlige revnedannelse har vist sig.
Man bør endvidere  

 være opmærksom på fugtforholdene.
 I Byg-Erfa, Erfaringsblad 790918, er der nærmere  

 redegjort for betydningen af kontrollerede fugtforhold i forbindelse med  

 lægning af nye gulvbrædder.
 Forklaringer:
Et vidne der er gift med en af ejerne, har  

 forklaret bl.a., at der før branden var overvejelser om byfornyelse af  

 ejendommen.
I den forbindelse havde ejerne kontakt til indklagede.
Ejerne  

 ønskede, at der i forbindelse med genopførelsen skete  

 nyindretning af lejlighed på 3.sal.
Forsikringsselskabet indhentede 2  

 tilbud på genopførelse af ejendommen.
Ejerne ville have deres  

 egen rådgiver på sagen, hvilket forsikringsselskabet accepterede,  

 således at selskabet betalte indklagede og indgik  

 rådgivningsaftalen med indklagede.
Ejerne ønskede, at også  

 de havde en præcis aftale med indklagede og fik derfor  

 rådgivningsaftalen af 12. april 1995. Denne sidste aftale omfattede  

 såvel rådgivning vedrørende nyindretningen samt  

 vedrørende samtlige øvrige arbejder på ejendommen.
For  

 denne aftale skulle ejerne selv betale indklagedes honorar.
Vidnet og  

 indklagede drøftede navnlig materialer og arbejdets kvalitet.
Ejerne  

 ønskede gulvene lakerede, og indklagede havde ingen forbehold  

 heroverfor.
Forsikringsselskabet erstattede ejernes huslejetab indtil  

 afleveringstidspunktet.
Klubværelserne var ikke udlejet før  

 branden, hvorfor ejerne ikke fik erstatning for lejetab vedrørende  

 disse værelser.
Vidnet har ikke været inddraget i  

 spørgsmålet om forcering af arbejdet på 3. sal.
Ejerne  

 havde intet med tidsplanen at gøre og blev ikke rådgivet i  

 relation hertil.
Den nyindrettede lejlighed var vanskelig at leje ud, da  

 køkkenet først blev opsat i sidste halvdel af august 1995. I  

 begyndelsen af august fik de aftale med en lejer, der flyttede ind 1.  

 september 1995. Vidnet blev ikke i første omgang indblandet i  

 drøftelserne om skaderne på gulvene.
Disse drøftelser  

 fandt sted mellem indklagede og entreprenøren.
Vidnet har først  

 under voldgiftssagerne fået at vide, at den sene indflytning  

 måske var et problem i forhold til revnedannelserne i gulvene.
Da  

 indklagede ikke kunne blive enig med entreprenøren, antog klagerne  

 advokat til at føre sagen for sig.
Indtil da havde indklagede  

 håndteret sagen.
Forsikringsselskabet ville ikke betale noget, idet  

 selskabet henviste til, at klagerne selv havde valgt indklagede som  

 rådgiver.
Da forholdene stadig ikke gik i orden, klagede lejeren til  

 huslejenævnet, der i februar 1998 udstedte påbud om udbedring af  

 skaderne.
Lejeren lod derefter gulvene omlægge, og denne  

 omlægning omfattede tillige det værelse, der hidtil havde  

 været holdt uden for sagen.
En af indklagede ansat har forklaret bl.a., at  

 nogle tidligere overvejelser om byfornyelse var blevet aktualiseret i  

 efteråret 1994. Man havde samtidig drøftet nyindretning af  

 lejligheden på 3.sal i stedet for klubværelserne.
Før  

 branden nåede man dog kun at drøfte spørgsmålet om  

 byfornyelse med lejerne og at indgive ansøgning til kommunen.
I  

 indklagedes journalsystem havde sagen om nyindretning af lejligheden på  

 3.sal nr. xxx, og de 2 sager om byfornyelse henholdsvis xxx og xxx.
Efter  

 branden lod forsikringsselskabet skaderne registrere og bad 2 firmaer afgive  

 tilbud på entreprisen.
Vidnet mente, at de 2 tilbud var alt for  

 høje og foreslog forsikringsselskabet at indhente yderligere 2 tilbud  

 på grundlag af indklagedes langt mere præcise udbudsmateriale.  

 Dette skete.
Rådgivningsaftalen med indklagede var da godkendt af  

 forsikringsselskabet.
Sagen om genopførelse efter branden fik i  

 vidnets journalsystem nr. xxx.
Den valgte entreprenør havde egen  

 byggeleder, og forsikringsselskabet havde arkitekt tilknyttet.  

 Forsikringsselskabet fandt, at yderligere byggeledelse ikke var  

 nødvendig.
Indklagedes tilbud til forsikringsselskabet var derfor uden  

 byggeledelse.
Indklagede repræsenterede bygherren.  

 Entreprenørens tidsplan fastsatte, at arbejdet skulle være  

 færdigt den 30. juni 1995. Denne tidsplan blev ikke drøftet  

 mellem parterne.
Tidsplanen fastlagde endvidere, at der var 6 uger til  

 lægning af gulvene på 3. sal.
Dette tidspunkt gav ikke anledning  

 til betænkeligheder.
De anvendte gulvbrædder blev valgt af  

 entreprenøren på grundlag af indklagedes kravsspecifikationer.  

 Beboerne i de andre lejligheder ønskede anden overfladebehandling af  

 deres nye gulve, hvorfor kun gulvene i lejligheden 1 B, 3. th. blev lakerede.  

 Den forcering af arbejdet ,der blev krævet på byggemødet  

 den 6. juni 1995, blev ikke krævet af indklagede, men af byggeledelsen.  

 Vidnet vidste ikke, at lejligheden ville stå tom i en periode.  

 Først på et tidspunkt omkring afleveringen blev vidnet klar  

 over, at ejerne ikke havde nogen lejer til lejligheden.
Vidnet var ikke i  

 lejligheden igen, før han i midten af august besigtigede den på  

 ny.
Da var køkkenet fortsat ikke installeret.
Gulvskaderne blev  

 konstateret, og skaderne var så store, at der skulle  

 iværksættes syn og skøn.
Vidnet udformede  

 spørgsmålene til skønsmanden.
Da  

 skønsbegæringen var indgivet, men inden skønnet fandt  

 sted, sagde vidnet til en af ejerne, at de skulle have en advokat tilknyttet  

 sagen.
Indtil da havde alle regnet med, at skadesbilledet var så klart,  

 at det ikke ville komme til en retslig afgørelse, men at  

 entreprenøren ville acceptere ansvaret.
Advokaten bad indklagede give  

 møde under skønsforretningen.
Lejlighedens ene værelse  

 var ikke inddraget under den første voldgiftssag, da lejeren ikke da  

 var utilfreds med gulvet i dette værelse.
Værelset var  

 tæppebelagt.
Ved besigtigelsen i forbindelse med  

 skønsforretningen kunne vidnet mærke revner gennem tæppet.  

 Indklagede blev ikke procestilvarslet, da den første voldgiftssag blev  

 afviklet.
Vidnet har oplyst, at han var vidende om, at en for tidlig lakering  

 kunne medføre de omhandlede revnedannelser, hvis gulvbrædderne  

 ikke var tilstrækkeligt tørrede.
Entreprenøren har  

 fortalt vidnet, at der var taget fugtmålinger af gulvbrædderne.  

 Sådanne målinger har ikke været forevist indklagede.
En anden af indklagedes ansatte har forklaret  

 bl.a., at tidsplanen er udfærdiget af entreprenøren på et  

 tidspunkt efter byggeriets begyndelse.
I det oprindelige udbudsmateriale var  

 kun anført, at arbejdet skulle udføres til fast tid.
Vidnet  

 erindrer ikke, hvornår gulvene blev lagt.
Den nyindrettede lejlighed  

 på 3. sal blev færdiggjort som den sidste, idet den ikke var  

 lejet ud.
Gulvbræddernes kvalitet blev drøftet af vidnet og  

 entreprenøren.
Det var sidstnævnte, der valgte at anvende de  

 pågældende gulvbrædder.
Vidnet vidste, at der kunne  

 opstå problemer ved lakering af nye gulve, men vidnet har aldrig  

 tidligere været ude for tilsvarende skader.
Gulvbrædderne  

 må have været meget fugtige.
Vidnet har ikke overvejet at  

 besigtige gulvene inden lakeringen for at kontrollere, om de naturlige  

 revnedannelser havde fundet sted.
Vidnet har gentagne gange rykket  

 entreprenøren for kvalitetssikringsmaterialet, men dette kom  

 først meget sent i byggeprocessen og indeholdt ikke oplysninger om  

 fugtmålinger.
Vidnet har ikke gennemgået materialet  

 minutiøst.
Det materiale, som vidnet modtog, har vidnet videregivet  

 til en af ejerne.
Det var kun vidnets opgave at udføre  

 stikprøvevis kontrol af arbejdets kvalitet.
Kravet om forcering af  

 arbejdet med bl.a. gulvene på 3. sal var et krav, entreprenøren  

 fremsatte over for sine underentreprenører.
Vidnet regnede med, at  

 lejligheden ville blive beboet pr. 1. juli 1995, og der blev derfor opsat et  

 midlertidigt køkken, indtil det varige køkken blev leveret.
Skønsmanden har vedstået de af ham  

 afgivne erklæringer og yderligere forklaret bl.a., at han har set  

 entreprisens kvalitetshåndbog, men han erindrer ikke i dag  

 nærmere om indholdet, heller ikke hvorvidt der i bogen var oplysninger  

 om målinger af fugtindholdet i gulvbrædderne.
Den helt  

 afgørende årsag til skaderne på gulvet har været, at  

 lakering er sket for hurtigt efter gulvlægningen.
Derved har gulvene  

 ikke opnået den ligevægtsfugtighed i forhold til omgivelserne,  

 som ville have medført, at de naturlige revnedannelser havde vist sig  

 inden lakeringen.
Revnedannelserne ville i alle tilfælde have vist sig  

 før eller senere, men måske viste de sig på et tidligere  

 tidspunkt, fordi lejligheden stod ubeboet.
 Procedure:
Klagerne har til støtte for deres påstande  

 gjort gældende, at indklagede i henhold til aftalen med  

 forsikringsselskabet og klagerne har påtaget sig på klagernes  

 vegne at udføre fuldstændig kontrol med byggeriet, herunder  

 også byggeledelse vedrørende nyindretning af lejligheden  

 på 3. sal.
Klagerne har herved henvist til indklagedes aftaleformular,  

 der blev fremsendt til klagerne den 12. april 1995. Ved voldgiftskendelsen af  

 24. februar 1998 er det fastslået, at indklagede har valgt en  

 risikobetonet løsning på grundlag af en stram tidsplan.  

 Indklagede har herved begået projekteringsfejl, hvilket i forbindelse  

 med et ikke optimalt tilsyn har medført skaderne på gulvene.  

 Indklagede har ikke sikret, at lakering først skete, når de  

 naturlige revnedannelser i gulvene havde vist sig, og indklagede har heller  

 ikke været opmærksom på, at indflytning burde være  

 sket straks efter lejlighedens færdiggørelse.
Fugtindholdet i de  

 nye gulvbrædder er ukendt.
Indklagede har ikke kontrolleret dette.  

 Indklagede burde under det afholdte syn og skøn have sikret, at  

 også det sidste værelse var blevet inddraget i skønnet.  

 Den betalte faktura på 8.244,28 kr. vedrører 1-års  

 eftersynet og burde være rettet til forsikringsselskabet.
Det ved  

 eftersynet konstaterede er ikke nærmere specificeret og dermed uden  

 værdi for klagerne.
 Vedrørende indklagedes selvstændige  

 påstand har klageren gjort gældende, at kravet først er  

 fremsat sent under sagen og indtil da har været ukendt for klagerne.  

 Kravet kan højst kræves forrentet med procesrente.
Indklagede har til støtte for påstandene  

 gjort gældende, at det ikke er bevist, at indklagede har begået  

 fejl eller forsømmelser vedrørende gulvene.
Indklagedes projekt  

 indeholder alle fornødne oplysninger, herunder henvisning til PBS 116  

 og til gulvleverandørens forskrifter.
Der var ikke tale om nogen  

 risikobetonet løsning.
Lakering er en korrekt overfladebehandling, men  

 den udførende entreprenør skal følge vejledningen fra  

 gulvleverandøren også for så vidt angår tidspunktet  

 for lakering.
Voldgiftskendelsen af 24. februar 1998 har ikke  

 præjudikatsværdi i forhold til indklagede.
I alle tilfælde  

 havde indklagede ikke byggeledelse, hvilket forsikringsselskabet specielt  

 havde krævet undtaget.
Klagerne har heller ikke betalt for  

 byggeledelse.
Det er ikke ved skønsforretningen blevet afklaret,  

 hvorvidt der foreligger tilsynsfejl.
Hvis dette antages, er indklagedes  

 ansvar subsidiært i forhold til entreprenørens.
For så  

 vidt angår skaden på det sidste værelse har klagerne enten  

 givet afkald på krav vedrørende dette eller ved passivitet  

 mistet deres ret til erstatning herfor.
 Voldgiftsretten udtaler:
Indklagede har i projektmaterialets særlige  

 betingelser foreskrevet, at tømrerarbejdet skal udføres bl.a.  

 som anvist i BPS-publikation 116 og efter leverandørens forskrifter.  

 Af BPS-publikation 116 fremgår det bl.a., at lakering af nye gulve kan  

 medføre, at de naturlige bevægelser i bræddefladerne  

 samles i enkelte gabende revnedannelser.
Af leverandørens  

 læggevejledning fremgår det bl.a., at lakering bør  

 afvente, at de naturlige revnedannelser har vist sig.
 Der er herefter ikke grundlag for at fastslå, at  

 indklagede har begået projekteringsfejl.
Indklagede havde ifølge aftalen med  

 forsikringsselskabet ikke byggeledelsen og dermed heller ikke  

 beføjelser med hensyn til den tidsmæssige gennemførelse  

 af byggeriet.
Klagerne var bekendt hermed.
 Der er herefter ikke grundlag for at antage, at indklagede  

 ved aftalen om teknisk rådgivning og bistand fra 12. april 1995 har  

 forpligtet sig over for klagerne med hensyn til byggeledelse udover, at  

 indklagede som led i sin tilsynsforpligtelse måtte kontrollere, at  

 entreprenørens tidsplan var realistisk.
 For gulvene på 3. sal var byggeperioden angivet af  

 entreprenøren som tidsrummet fra midten af maj til udgangen af juni.  

 Der er ikke for voldgiftsretten fremlagt oplysninger, der giver grundlag for  

 at fastslå, at denne periode var uforsvarlig kort, og at indklagede  

 derfor burde være skredet ind heroverfor.
 Efter oplysningerne i byggemødereferatet fra den 6.  

 juni 1995 sammenholdt med de afgivne forklaringer må det antages, at  

 lejlighedens gulv er lagt sent i byggeperioden, og at lakering er sket kort  

 tid efter, at gulvene var lagt.
Om bræddernes opbevaring, inden gulvene blev lagt,  

 foreligger der ikke oplysninger, som giver mulighed for at bedømme,  

 hvorvidt brædderne da kunne forventes at have opnået den af  

 skønsmanden omtalte ligevægtsfugtighed.
På denne baggrund  

 findes det ikke bevist, at indklagede vidste eller burde vide, at de  

 naturlige revnedannelser endnu ikke havde vist sig, hvorfor lakeringen burde  

 være udsat.
Efter skønsmandens oplysninger må det  

 antages, at skaderne ville være indtrådt, selvom lejligheden  

 straks efter afleveringen var blevet beboet.
Forholdet er allerede som  

 følge heraf uden betydning for bedømmelsen af indklagedes  

 eventuelle ansvar.
 Der er herefter heller ikke grundlag for at fastslå,  

 at indklagede har begået ansvarspådragende fejl ved  

 udførelsen af tilsynet.
 Voldgiftsretten tiltræder, at klagerne er  

 forpligtede til at betale indklagedes faktura på 6.150,15 kr. med  

 procesrente fra kravets fremsættelse den 3. december 1998.
Aftalen med forsikringsselskabet om betaling af  

 indklagedes arbejde omhandler ikke indklagedes deltagelse i 1-års  

 eftersynet.
Der er ikke fornødent grundlag for at fastslå, at  

 indklagede burde have sikret, at 1-årseftersynet tillige blev betalt af  

 forsikringsselskabet.
Herefter tages klagernes tilbagebetalingskrav  

 vedrørende fakturaen på 8.244,28 kr. ikke til følge.
 I sagsomkostninger skal klagerne én for alle og  

 alle for én til indklagede betale 12.500 kr.
 Klagerne skal én for alle og alle for én  

 betale voldgiftsrettens omkostninger.
 THI BESTEMMES:
 Inden 14 dage efter modtagelsen af denne kendelse skal klagerne  

 én for alle og alle for én til indklagede betale 6.150,15 kr.  

 med procesrente fra den 3.december 1998 samt sagens omkostninger med 12.500  

 kr.
 Inden 14 dage efter påkrav og opgørelse fra  

 Voldgiftsnævnet for Bygge- og Anlægsvirksomhed skal klagerne  

 én for alle og alle for én betale de med voldgiftsrettens  

 arbejde forbundne omkostninger.
