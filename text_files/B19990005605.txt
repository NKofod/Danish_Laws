Bekendtgørelse om  

 fremgangsmåden ved indeholdelse i løn mv. for ubetalt  

 standsnings- og parkeringsafgift I medfør af § 122 b, stk. 3, og § 122 c i  

 færdselsloven, jf. lovbekendtgørelse nr. 735 af 24. august 1992,  

 som ændret ved lov nr. 484 af 1. juli 1998, fastsættes:
 § 1. Politiet eller kommunalbestyrelsen, herefter  

 kaldet inddrivelsesmyndigheden, træffer afgørelse om  

 indeholdelse i løn mv. for ubetalt standsnings- og parkeringsafgift  

 med tillæg af omkostninger, jf. færdselslovens § 122 b,  

 stk. 1 og 2.
 Stk. 2. Afgørelsen træffes efter  

 forudgående vurdering af skyldnerens personlige og økonomiske  

 forhold, jf. kildeskattelovens § 73, stk. 3.
 Stk. 3. Skyldneren skal give inddrivelsesmyndigheden alle  

 nødvendige oplysninger om personlige eller økonomiske forhold  

 af betydning for indeholdelsen og for spørgsmålet om, hvorvidt  

 der kan foretages indeholdelse.
§ 2. Inddrivelsesmyndigheden underretter straks  

 skyldneren om afgørelsen.
Underretningen skal være skriftlig og  

 angive gældens art og størrelse, herunder omkostninger.  

 Underretningen skal tillige gengive indholdet af færdselslovens  

 § 122 b, samt denne bekendtgørelses §§ 2-7.
 § 3. En afgørelse om lønindeholdelse  

 kan iværksættes ved indberetning til Det Fælles  

 Lønindeholdelsesregister, jf. § 3 i lov om Det Fælles  

 Lønindeholdelsesregister, 14 dage efter, at afgørelsen er  

 meddelt skyldneren.
 § 4. Inddrivelsesmyndighedens afgørelse om  

 lønindeholdelse kan ikke indbringes for anden administrativ  

 myndighed.
 § 5. Afgørelsen om lønindeholdelse  

 kan indbringes for fogedretten efter reglerne i færdselslovens  

 § 122 b, stk. 5-8.
 Stk. 2. Iværksættelse af en beslutning om  

 lønindeholdelse udsættes ikke ved indbringelse for fogedretten,  

 medmindre andet bestemmes af inddrivelsesmyndigheden eller fogedretten.
§ 6. Den indeholdelsespligtige indbetaler  

 indeholdte beløb til Det Fælles Lønindeholdelsesregister.  

 Indbetaling skal ske, efterhånden som lønindeholdelse finder  

 sted.
Beløbene forfalder til betaling den 1. i den  

 kalendermåned, der følger efter lønindeholdelsen med  

 sidste rettidige indbetalingsdag den 15. i forfaldsmåneden.
Er sidste  

 rettidige indbetalingsdag en lørdag, søndag eller helligdag,  

 forlænges fristen til den nærmest følgende hverdag.
 Stk. 2. Ved indbetalingen skal den indeholdelsespligtige give  

 skriftlig meddelelse om skyldners CPR-nummer, navn og adresse,  

 størrelsen af det indeholdte beløb og størrelsen af det  

 indkomstbeløb, hvoraf indeholdelsen er beregnet.
 § 7. Den indeholdelsespligtige skal, hvis  

 skyldneren ikke er eller ophører med at være beskæftiget  

 hos den pågældende, eller udbetaling af indeholdelsespligtige  

 ydelser i øvrigt ophører, inden 5 dage give Det Fælles  

 Lønindeholdelsesregister skriftlig underretning herom.
Stk. 2. Den indeholdelsespligtige skal efter anmodning give  

 Det Fælles Lønindeholdelsesregister alle oplysninger om  

 skyldnerens arbejdsforhold og økonomiske forhold af betydning for  

 indeholdelsen.
Besvarelse skal ske inden 14 dage efter modtagelse af  

 anmodningen.
 § 8. Med bøde straffes den, der  

 overtræder § 1, stk. 3, og §§ 6 og 7.
 Stk. 2. Der kan pålægges selskaber mv. (juridiske  

 personer) strafansvar efter reglerne i straffelovens 5. kapitel.
 § 9. Bekendtgørelsen træder i kraft  

 den 8. februar 1999.
