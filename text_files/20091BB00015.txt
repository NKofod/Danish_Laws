Fremsat den 21. oktober 2009 af Line Barfod (EL), Per Clausen (EL), Johanne Schmidt-Nielsen (EL) og Frank Aaen (EL) Forslag til folketingsbeslutning om at ophæve ægtefælleafhængigheden ved tildeling af kontanthjælp Folketinget pålægger regeringen hurtigst muligt at fremsætte et lovforslag, der ophæver ægtefælleafhængigheden ved tildeling af kontanthjælp.
Bemærkninger til forslaget Den stigende arbejdsløshed rammer masser af mennesker, der ikke er berettiget til arbejdsløshedsunderstøttelse.
Mange af dem tror sig berettiget til kontanthjælp på samme måde som mange mennesker, der falder for begrænsningen i retten til sygedagpenge.
Men de får sig en slem overraskelse, når de opdager, at retten til kontanthjælp forsvinder, fordi de er gift. Ægtepar betragtes som en økonomisk enhed og ikke som to selvstændige individer.
 Kvindebevægelsen har fået fjernet denne opfattelse på de fleste andre områder, men når det kommer til kontanthjælpsmodtagere, betragtes de stadig som et vedhæng til ægtefællen  og ikke som et individ med ret til økonomisk uafhængighed og selvstændighed og dermed ret til egen ydelse.
Skriftlig fremsættelse Line Barfod (EL):
 Forslag til folketingsbeslutning om at ophæve ægtefælleafhængigheden ved tildeling af kontanthjælp.
(Beslutningsforslag nr.
B 15).
