(Til rektorer og forstandere for  

 samtlige gymnasieskoler, studenterkursus og kursus til højere  

 forberedelseseksamen) 1. Karakterskalaen I henhold til bekendtgørelse nr. 67 af 23. januar 1989 skal enhver  

 bedømmelse af elever i gymnasiet og på kursus til højere forberedelseseksamen  

 udtrykkes ved een af følgende karakterer: 13 - 11 - 10 - 9 - 8 - 7 - 6 - 5 -  

 3 - 0. Om anvendelsen af de enkelte karakterer er fastsat:
 13: Gives for den usædvanlig selvstændige og udmærkede præstation.
 11: Gives for den udmærkede og selvstændige præstation.
 10: Gives for den udmærkede, men noget rutineprægede præstation. 9: Gives  

 for den gode præstation, der ligger lidt over middel. 8: Gives for den  

 middelgode præstation. 7: Gives for den ret jævne præstation, der ligger lidt  

 under middel. 6: Gives for den noget usikre, men nogenlunde tilfredstillende  

 præstation. 5: Gives for den usikre og ikke tilfredsstillende præstation. 3:  

 Gives for den meget usikre, meget mangelfulde og utilfredsstillende  

 præstation. 0: Gives for den helt uantagelige præstation.
 Af karakterdefinitionerne fremgår skalaens hovedinddeling i tre grupper  

 med henholdsvis »udmærket«, »middel« og  

 »usikkerhed« som nøgleord.
2. Karaktergivning Bedømmelse af standpunkter og præstationer skal ske på grundlag af de  

 faglige krav, der er opstillet i fagbekendtgørelserne.
Standpunktet eller  

 præstationen skal bedømmes ud fra såvel fagets formål som undervisningens  

 indhold, som det er beskrevet i fagbekendtgørelsen.
Der skal ikke tilstræbes  

 nogen bestemt fordeling af karaktererne.
 Ved enhver bedømmelse skal standpunktet eller præstationen først placeres  

 inden for en af de tre skalagrupper, og derefter afgøres det, hvilken  

 karakter inden for gruppen standpunktet eller præstationen skal vurderes til.
3. Skalainddelingens anvendelse Nedenfor er beskrevet, hvilke træk der skal karakterisere standpunktet  

 eller præstationen som helhed inden for hver af de tre skalagrupper.  

 Karakterfastsættelsen inden for gruppen sker på baggrund af en samlet  

 vurdering af, i hvilket omfang standpunktet eller præstationen opfylder de  

 beskrevne krav.
Til gruppen »udmærket« (karaktererne 13, 11 og 10) hører  

 standpunkter og præstationer, hvor eleven/den studerende - kan skelne mellem væsentligt og uvæsentligt, - kan finde og anvende hensigtsmæssige metoder til problemløsning, - kan kombinere begreber, metoder og informationer på en sådan måde, at  

 hun/han kan give sikre vurderinger, konklusioner og, om muligt,  

 generalisationer og - kan redegøre fyldestgørende for det forelagte emne og selvstændigt  

 disponere ud fra det materiale, der arbejdes med, eller som forelægges, - viser omfattende og sikker viden i faget, Til gruppen »middel« (karaktererne 9, 8 og 7) hører standpunkter  

 og præstationer hvor eleven/den studerende - kan redegøre for det forelagte emne på en måde, så væsentlige forhold  

 kommer frem, - kan benytte kendte metoder og viden ved problemløsning, - kan anvende begreber, metoder og informationer med inddragelse af  

 vurderinger, konklusioner og, om muligt, generalisationer og - viser ret bred og nogenlunde sikker viden i faget, Til gruppen »usikker« (karaktererne 6, 5, 3 og 0) hører  

 standpunkter og præstationer, hvor eleven/den studerende - har vanskeligt ved at skelne mellem væsentligt og uvæsentligt, - kun med usikkerhed kan benytte kendte metoder og viden ved  

 problemløsning, - viser en sådan usikkerhed, at hun/han kun vanskeligt kan redegøre for  

 indhold og problemstillinger i det materiale, der arbejdes med, eller som  

 forelægges og - viser begrænset og usikker viden i faget, 4. Bestågrænsen Karakteren 6 er bestågrænsen; den svarer derfor til et standpunkt eller en  

 præstation, hvor eleven/den studerende har vist det mindste mål af  

 forståelse, kundskaber og færdigheder, hvormed man kunne bestå, hvis man  

 tænkte sig, at undervisningen eller prøven kun omfattede eet fag.
Med hensyn  

 til den viste forståelse samt de viste kundskaber og færdigheder må  

 standpunktets plusser og minusser stå nogenlunde lige.
I præstationer  

 (skriftlige og mundtlige), hvor man med rimelig nøjagtighed kan angive, hvor  

 stor en brøkdel af den stillede opgave eller det forelagte emne eleven har  

 kunne klare, skal denne brøkdel være 1/2.
5. Undtagelseskarakterne 0 og 13 Karaktererne 0 og 13 er undtagelseskarakterer.
Karakteren 0 gives for det  

 standpunkt eller den præstation, hvor eleven/den studerende har vist  

 fuldstændig mangel på forståelse inden for fagets pensum i den pågældende  

 skoleform.
Karakteren 13 gives for den usædvanlige selvstændige og udmærkede  

 præstation, hvis forudsætning ikke er det perfekte i sig selv, men et  

 suverænt standpunkt eller præstation, som viser hurtig opfattelse og fuld  

 forståelse af et problem eller et emne, og som tillige viser selvstændig  

 stillingtagen og overblik over større dele af stoffet og disses indbyrdes  

 sammenhæng.
6. Beståkriteriet Betingelsen for at bestå studentereksamen er, at bestemmelsen i  

 bekendtgørelsens § 2, stk. 1 er opfyldt for såvel årskaraktererne som  

 eksamenskaraktererne, herunder overførte årskarakterer.
Dette betyder, at  

 summen af alle årskarakterer skal være mindst 6 gange karakterernes antal og  

 summen af samtlige eksamenskarakterer, herunder overførte årskarakterer, skal  

 være mindst 6 gange karakterernes antal.
Hvis der i årskarakterrækken indgår  

 karakterer, der skal medregnes med vægt 1/2, ganges karakteren med 1/2, inden  

 summen beregnes, og karakteren tælles som 1/2 i optællingen af antallet af  

 karakterer.
Betingelsen for at bestå højere forberedelseseksamen er, at bestemmelsen i  

 § 2, stk. 1 er opfyldt for eksamenskaraktererne.
Tilsvarende gælder for  

 studentereksamen på særlige vilkår.
7. Notation af karaktererne Karaktererne angives med tal som anført i bekendtgørelsen idet dog  

 karaktererne 0 og 3 angives som henholdsvis 00 og 03.
8. Ikrafttræden Cirkulæret træder i kraft straks og har virkning for de eksaminer, der  

 afsluttes i 1991 eller senere samt den dertil knyttede undervisning.  

 Cirkulære af 6. februar 1963 om anvendelse af den i bekendtgørelsen af 4.  

 februar 1963 omhandlede karakterskala ophæves, men har fortsat virkning for  

 de eksaminer, der afsluttets inden 1991 samt den dertil knyttede  

 undervisning.
 P.m.v.
 e.b.
