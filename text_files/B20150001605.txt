Bekendtgørelse om realkreditforhold i Grønland I medfør af § 8, stk. 7, § 12, stk. 1, § 13, stk. 2, § 16, § 36, nr. 1 og 3, og § 39, stk. 2 og 3, i lov om realkreditlån og realkreditobligationer m.v., jf. lovbekendtgørelse nr. 850 af 25. juni 2014, fastsættes:
Generelle bestemmelser vedrørende långivning i Grønland § 1. Bekendtgørelserne om realkreditinstitutters værdiansættelse og låneudmåling, om realkreditinstitutters udlån mod midlertidig garanti m.v. samt om afgrænsning af ejendomskategorier og indfrielse af lån ved overgang til anden ejendomskategori finder tilsvarende anvendelse for långivning i Grønland, dog således at:
 1) Instituttet skal tage hensyn til de i Grønland sædvanligt anvendte byggemetoder ved vurderingen af, om en byggeudgift er rimelig.
 2) Kontantomregningen af lån ydet af Grønlands Selvstyre sker til pari.
 3) Forhåndslån kan udbetales, når låntager har arealtildeling eller mod tilstrækkelig sikkerhed for, at lånet indfries, hvis arealtildeling ikke opnås.
4) Besigtigelse og værdiansættelse kan overlades til andre end instituttets ansatte, såfremt pantets belåningsværdi er mindre end 10 mio. kr.
Instituttet skal foretage en jævnlig kontrol med besigtigelse af en betryggende andel af de eksternt foretagne værdiansættelser på basis af vurderingsrapporter.
Offentligt ejet eller støttet byggeri § 2. § 7, stk. 3, og § 14, stk. 4, i bekendtgørelse om realkreditinstitutters værdiansættelse og låneudmåling gælder også for ejendomme ejet eller støttet af Grønlands Selvstyre.
 Stk. 2. § 7, stk. 3, i bekendtgørelse om værdiansættelse af pant og lån i fast ejendom som stilles til sikkerhed for udstedelse af særligt dækkede realkreditobligationer og særligt dækkede obligationer gælder også for ejendomme støttet af Grønlands Selvstyre.
Kollektive energiforsyningsanlæg § 3. Lån til kollektive energiforsyningsanlæg kan tillige ydes mod garanti stillet af Grønlands Selvstyre.
Tilsyn § 4. Finanstilsynet nedsætter et udvalg (Grønlandsudvalget) til at følge, rådgive og bistå ved den løbende administration i forbindelse med tilsynet.
Udvalget kan herunder drøfte praktiske og administrative problemer, som måtte opstå som følge af de særlige forhold for långivningen i Grønland.
Stk. 2. Grønlandsudvalget, jf. stk. 1, skal bestå af repræsentanter fra Grønlands Selvstyre og Finanstilsynet.
Udvalget ledes af Finanstilsynet, der varetager udvalgets sekretariat sammen med selvstyret.
Realkreditinstitutter, der yder lån i Grønland, samt relevante brancheorganisationer kan være medlemmer af udvalget.
 § 5. Finanstilsynet skal med forbehold for reglerne om tavshedspligt, i det omfang de særlige grønlandske forhold kræver det, drøfte alle forhold vedrørende långivningen i Grønland med Grønlands Selvstyre, som i øvrigt løbende orienterer og rådgiver Finanstilsynet om forholdene i Grønland.
Indberetning, straffebestemmelser og ikrafttræden § 6. Et institut, der udøver realkreditvirksomhed i Grønland, skal hvert kvartal indberette en oversigt over sin virksomhed i Grønland i den i bilag 1 angivne form senest 20 arbejdsdage efter udløbet af det pågældende kvartal.
 Stk. 2. Indberetningen kan ske på maskinlæsbart medium.
 § 7. Overtrædelse af § 6, stk. 1, straffes med bøde.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 8. Bekendtgørelsen træder i kraft den 16. januar 2015.
 Stk. 2. Bekendtgørelse nr. 825 af 7. oktober 2003 om realkreditforhold i Grønland ophæves.
Finanstilsynet, den 14. januar 2015 Ulrik Nødgaard / Jørn Andersen Bilag 1 Indberetningsskemaer A.
Låneporteføljen fordelt på ejendomskategorier B.
Låneporteføljen fordelt på kommuner Låneporteføljen fordelt på kommuner (opdelt som før kommunalreformen i 2009) C.
Afgivne tilbud D.
Udbetalte lån E.
Tab og nedskrivninger F.
Antal panter i restance1) G.
Overtagne panter 1) Panterne opgøres medio måneden efter seneste kvartal.
