Betænkning afgivet af Miljø- og Fødevareudvalget den 3. april 2019 Betænkning over Forslag til folketingsbeslutning om totalforbud mod salg af ukrudtsmidler og sprøjtegifte med aktivstoffet glyfosat [af Søren Egge Rasmussen (EL) m.fl.]:
1. Indstillinger Et flertal i udvalget (S, V, DF, LA og KF) indstiller beslutningsforslaget til forkastelse ved 2. (sidste) behandling.
 Et mindretal i udvalget (EL og ALT) indstiller beslutningsforslaget til vedtagelse uændret.
 Et andet mindretal i udvalget (RV og SF) vil stemme hverken for eller imod beslutningsforslaget ved 2. (sidste) behandling.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet Socialdemokratiet er enig med forslagsstillerne i, at brugen af sprøjtegifte skal begrænses mest muligt.
Det danske drikkevand skal beskyttes, og mennesker skal ikke udsættes for sundhedsskadelige stoffer fra sprøjtegifte, hverken via det vand, vi drikker, eller den mad, vi spiser.
S har sammen med forslagsstillerne været med til at presse på for en kortere godkendelsesperiode af glyfosat i EU, hvilket lykkedes på trods af regeringen.
S noterer i den forbindelse, at vi ikke i Danmark kan forbyde glyfosat, jf.
EU-retten.
S mener, at regeringen bør presse på i EU for skrappe krav til sprøjtemidler, herunder skal der sendes et klart politisk signal til industrien om omstilling til bæredygtige alternativer.
På den baggrund støtter S ikke beslutningsforslaget.
Radikale Venstre og Socialistisk Folkeparti Radikale Venstre og Socialistisk Folkeparti støtter et forbud mod glyfosat, men mener, at hvis et forbud reelt skal have en effekt, så skal det indføres på EU-niveau, bl.a. for at undgå et juridisk slagsmål mellem Danmark og Europa-Kommissionen.
Derfor mener SF og RV, at regeringen skal prioritere en aktiv indsats på europæisk plan for et forbud mod glyfosat.
Regeringen bør lægge et massivt pres på Europa-Kommissionen og arbejde sammen med andre ligesindede EU-lande for en effektiv EU-regulering.
3. Udvalgsarbejdet Beslutningsforslaget blev fremsat den 4. december 2018 og var til 1. behandling den 24. januar 2019. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 3 bilag på beslutningsforslaget.
Pia Adelsteen (DF) fmd.
Lise Bech (DF) René Christensen (DF) Ib Poulsen (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Hans Christian Schmidt (V) Carsten Bach (LA) May-Britt Kattrup (LA) Mette Abildgaard (KF) Orla Østerby (KF) Bjarne Laustsen (S) Lea Wermelin (S) nfmd.
Christian Rabjerg Madsen (S) Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Øjvind Vilsholm (EL) Christian Poll (ALT) Roger Courage Matthisen (ALT) Rasmus Helveg Petersen (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
