Kapitel 1   Nedsættelse af statstilskuddet til kommunerne Kapitel 2   Nedsættelse af statstilskuddet til den enkelte kommune Kapitel 3   Regulering af statstilskuddet til alle kommuner Kapitel 4   Undtagelse for kommuner, der har nedsat skatten Kapitel 5   Bemyndigelsesbestemmelser Kapitel 6   Ikrafttræden Fremsat den 28. marts 2008 af velfærdsministeren (Karen Jespersen) Forslag til Lov om nedsættelse af statstilskuddet til kommuner ved forhøjelser af den kommunale skatteudskrivning Kapitel 1 Nedsættelse af statstilskuddet til kommunerne § 1. Velfærdsministeren nedsætter statens tilskud til kommunerne, jf. § 14 i lov om kommunal udligning og generelle tilskud til kommuner, hvis den samlede kommunale skatteudskrivning forhøjes som følge af forhøjelser af de kommunale udskrivningsprocenter, grundskyldspromiller eller promillerne for udskrivning af dækningsafgift af erhvervsejendomme.
 Stk. 2. Forhøjelsen af den samlede kommunale skatteudskrivning opgøres af velfærdsministeren.
Kapitel 2 Nedsættelse af statstilskuddet til den enkelte kommune § 2. For de kommuner, der for et budgetår forhøjer skatteudskrivningen, nedsættes statens tilskud, jf. lov om kommunal udligning og generelle tilskud til kommuner, til den pågældende kommune i budgetåret og det følgende år.
Stk. 2. I budgetåret nedsættes tilskuddet til disse kommuner med et beløb, som i alt svarer til 75 procent af forhøjelsen af den samlede kommunale skatteudskrivning.
Nedsættelsen fordeles på de enkelte kommuner i forhold til deres andel af den samlede kommunale skatteforhøjelse opgjort for de kommuner, som har forhøjet skatten.
Stk. 3. I året efter budgetåret nedsættes tilskuddet til disse kommuner med et beløb, som i alt svarer til 50 procent af forhøjelsen af den samlede kommunale skatteudskrivning.
Nedsættelsen fordeles på de enkelte kommuner i forhold til deres andel af den samlede kommunale skatteforhøjelse opgjort for de kommuner, som har forhøjet skatten.
Hvis en kommune for året efter budgetåret nedsætter skatteudskrivningen, opgøres nedsættelsen af tilskuddet ud fra årets skatteudskrivning.
§ 3. Provenuændringen som følge af ændringer i skatteudskrivningen opgøres som summen af 1) provenuændringen i kommunens indkomstskat som følge af ændringer i udskrivningsprocenten, opgjort i henhold til § 4, 2) provenuændringen vedrørende kommunens grundskyld som følge af ændringer i den kommunale grundskyldspromille, opgjort i henhold til § 5, og 3) provenuændringen vedrørende kommunens dækningsafgift af erhvervsejendomme som følge af ændringer i promillen for udskrivning af dækningsafgift af erhvervsejendomme, opgjort i henhold til § 6.
 Stk. 2. Provenuændringen efter stk. 1 fratrækkes eventuelle beløb efter §§ 8, 9 og 11.
§ 4. Provenuændringen i en kommunes indkomstskat som følge af ændringer i udskrivningsprocenten opgøres som kommunens udskrivningsgrundlag for indkomståret ganget med ændringen i udskrivningsprocenten, jf. stk. 2 og 3, korrigeret for en eventuel ændring af 1) kommunens medfinansiering af det skrå skatteloft, jf. lov om fordeling af skattenedslaget mellem staten og kommunerne som følge af personskattelovens skatteloft, som følge af ændringen af udskrivningsprocenten, og 2) kommunens overudligningsbeløb, jf. § 13 i lov om kommunal udligning og generelle tilskud til kommuner, som følge af ændringen af udskrivningsprocenten.
 Stk. 2. Ændringen i udskrivningsprocenten, jf. stk. 1, opgøres som forskellen mellem kommunens udskrivningsprocent for indkomståret og den tilsvarende udskrivningsprocent for det foregående år.
 Stk. 3. Det udskrivningsgrundlag, der er nævnt i stk. 1, er det af kommunen budgetterede udskrivningsgrundlag for indkomståret.
 § 5. Provenuændringen vedrørende en kommunes grundskyld som følge af ændringer i den kommunale grundskyldspromille opgøres som kommunens afgiftspligtige grundværdier for indkomståret ganget med ændringen i grundskyldspromillen, jf. stk. 2.
 Stk. 2. Ændringen i grundskyldspromillen, jf. stk. 1, opgøres som forskellen mellem kommunens grundskyldspromille for indkomståret og den tilsvarende grundskyldspromille for det foregående år.
 Stk. 3. De afgiftspligtige grundværdier, der er nævnt i stk. 1, er de af kommunen budgetterede afgiftspligtige grundværdier for det år, hvori der betales grundskyldsprovenu i indkomståret.
 Stk. 4. Velfærdsministeren fastsætter nærmere regler for beregning af ændringen af en kommunes provenu af grundskyld.
 § 6. Provenuændringen vedrørende en kommunes dækningsafgift af erhvervsejendomme, jf. § 23 A, i lov om beskatning til kommunerne af faste ejendomme, som følge af ændringer i promillen for udskrivning af dækningsafgift af erhvervsejendomme opgøres som forskelsværdien for disse ejendomme ganget med ændringen i promillen, jf. stk. 2.
 Stk. 2. Ændringen i promillen for udskrivning af dækningsafgift af erhvervsejendomme, jf. stk. 1, opgøres som forskellen mellem den pågældende promille for indkomståret og den tilsvarende promille for det foregående år.
 Stk. 3. Hvis en kommune i året før indkomståret har udskrevet dækningsafgift af erhvervsejendomme, men i indkomståret ikke udskriver dækningsafgift af erhvervsejendomme, beregnes provenutabet jf. stk. 1 som provenuet i året før indkomståret fremskrevet med en af velfærdsministeren fastsat procentsats.
 Stk. 4. Den forskelsværdi for erhvervsejendomme, der er nævnt i stk. 1, er den af kommunen budgetterede forskelsværdi for de pågældende ejendomme for det år, hvori der betales dækningsafgift i indkomståret.
Kapitel 3 Regulering af statstilskuddet til alle kommuner § 7. Statens tilskud til kommunerne under ét, jf. § 14 i lov om kommunal udligning og generelle tilskud til kommuner, reguleres i tilskudsåret og det følgende år med et beløb svarende til den samlede provenustigning som følge af ændringer i skatteudskrivningen for kommunerne under ét, fratrukket nedsættelser afregnet med de enkelte kommuner i henhold til § 2.
 Stk. 2. For de efterfølgende tilskudsår reguleres statens tilskud til kommunerne med et beløb svarende til den samlede provenustigning som følge af ændringer i skatteudskrivningen for kommunerne under ét.
 Stk. 3. Hvis velfærdsministeren har fastsat et beløb i henhold til § 11, stk. 1, fratrækkes dette beløb den samlede kommunale provenustigning efter stk. 1 og 2.
Kapitel 4 Undtagelse for kommuner, der har nedsat skatten § 8. For kommuner, der ikke pr. 1. januar 2007 indgik i en kommunesammenlægning, reduceres en beregnet skattestigning efter § 3, hvis kommunens samlede beskatning er nedsat i perioden fra og med budgetåret 2003 til og med budgetåret 2006 og i perioden fra og med budgetåret 2008. Nedsættelsen af beskatningen opgøres af velfærdsministeren.
 Stk. 2. For kommuner omfattet af stk. 1 reduceres en beregnet skattestigning efter § 3 med den beregnede skattenedsættelse efter stk. 1.
 § 9. For kommuner, der pr. 1. januar 2007 indgik i en kommunesammenlægning, reduceres en beregnet skattestigning efter § 3, hvis kommunens samlede beskatning er nedsat i perioden fra og med budgetåret 2008. Nedsættelsen af beskatningen opgøres af velfærdsministeren.
 Stk. 2. For kommuner omfattet af stk. 1 reduceres en beregnet skattestigning efter § 3 med den beregnede skattenedsættelse efter stk. 1.
Kapitel 5 Bemyndigelsesbestemmelser § 10. Velfærdsministeren kan i særlige tilfælde undtage en kommune fra regulering af tilskud i henhold til § 2 i denne lov.
 Stk. 2. De i stk. 1 nævnte kommuner indgår ikke i beregning af reguleringen af statens tilskud til kommuner i henhold til § 7.
 § 11. Velfærdsministeren kan bestemme, at der ikke skal foretages nedsættelse af statens tilskud til kommunerne efter denne lov, hvis den samlede kommunale skatteforhøjelse ikke overstiger et af velfærdsministeren fastsat beløb.
 Stk. 2. Hvis den samlede kommunale skattestigning overstiger et af velfærdsministeren fastsat beløb, jf. stk. 1, reducerer velfærdsministeren inden for dette beløb en beregnet skattestigning for den enkelte kommune efter § 3.
 § 12. Velfærdsministeren fastsætter nærmere regler om opgørelse og afregning af beløb i henhold til denne lov.
 § 13. Forslag til revision af denne lov fremsættes for Folketinget i folketingsåret 2011-12.
Kapitel 6 Ikrafttræden § 14. Loven træder i kraft den 1. januar 2009 og har virkning fra og med indkomståret 2009.
 § 15. I lov nr. 499 af 7. juni 2006 om kommunal udligning og generelle tilskud til kommuner, som ændret ved § 12 i lov nr. 534 af 6. juni 2007, foretages følgende ændringer:
 1. I § 14, stk. 2, nr. 5, ændres »tilskudsåret.« til: »tilskudsåret,«.
 2. I § 14, stk. 2, indsættes som nr. 6:
»6) beløb i henhold til § 7 i lov om nedsættelse af statstilskuddet til kommuner ved forhøjelser af den kommunale skatteudskrivning.« § 16. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Lovforslagets formål Formålet med dette lovforslag er at understøtte aftalesystemet mellem staten og kommunerne ved at styrke kommunernes incitament til at overholde de indgåede aftaler om den kommunale skatteudskrivning.
Lovforslaget indebærer, at velfærdsministeren får hjemmel til at nedsætte kommunernes bloktilskud gennem en kombination af individuelle og kollektive nedsættelser, hvis den samlede kommunale beskatning stiger.
I en sådan situation vil der i budgetåret og det følgende år blive inddraget et beløb fra de kommuner, der har sat skatten op.
I budgetåret vil et beløb svarende til 75 procent af den samlede skattestigning for kommunerne under ét blive inddraget fra disse kommuner.
Beløbet fordeles på kommunerne i forhold til deres andel af den samlede skatteforhøjelse.
I året efter budgetåret inddrages tilsvarende 50 procent af den samlede skattestigning fra disse kommuner.
Den resterende del af skatteforhøjelsen vil blive inddraget fra alle kommuner gennem en generel nedsættelse af statstilskuddet til kommunerne.
Reglerne i dette lovforslag skal tilskynde kommunerne til at tilpasse økonomien på anden måde end ved at hæve skatten, idet provenugevinsten for den enkelte kommune ved at hæve skatten reduceres ifølge forslaget, såfremt kommunerne under ét øger skatten ud over det aftalte.
Lovforslaget vil ikke forhindre kommunerne i at sætte skatten op.
Hvis nogle kommuner sætter skatten op, mens andre nedsætter skatten tilsvarende, vil der ikke blive foretaget nedsættelse af statstilskuddet efter denne lov.
Der foretages kun nedsættelse af statstilskuddet, såfremt den samlede kommunale skatteudskrivning forhøjes.
Nedsættelsen af den enkelte kommunes tilskud i forbindelse med skattestigninger er to-årig.
Loven vil derfor ikke forhindre den enkelte kommune i at gennemføre langsigtede strukturelt betingede tilpasninger af beskatningen.
Regeringen har tidligere givet tilsagn om, at kommuner, der nedsætter skatten, ikke vil blive omfattet af eventuelle individuelle modregningskrav ved en eventuel fremtidig skatteforhøjelse af tilsvarende størrelse.
Lovforslaget indeholder derfor bestemmelser om, at ikke-sammenlagte kommuner, som har nedsat skatten fra og med budgetåret 2003, bliver friholdt for nedsættelse af bloktilskuddet efter denne lov for en tilsvarende skatteforhøjelse.
Tilsvarende vil sammenlagte kommuner, som har nedsat skatten for 2008 eller senere, blive friholdt for nedsættelse af bloktilskuddet efter denne lov.
Velfærdsministeriet opgør hvert år størrelsen af de relevante skattenedsættelser fra tidligere år.
Skattenedsættelserne opgøres som beløb fremregnet til det aktuelle år.
Lovforslaget indebærer endvidere, at regeringen kan fastsætte en ramme for kommunale skatteforhøjelser.
Hvis det er tilfældet, vil nedsættelse efter denne lov kun finde sted, hvis denne ramme overskrides.
 Det indgår i lovforslaget, at lovens bestemmelser skal tages op til revision i folketingsåret 2011-12. Regeringen vil i den forbindelse også have mulighed for at vurdere ordningen i lyset af andre mulige initiativer til en bedre funktion af den kommunale skattefastsættelse, herunder eventuelt øget synlighed af den enkelte kommunes skat.
2. Økonomiske og administrative konsekvenser for det offentlige De økonomiske konsekvenser for staten og kommunerne af dette lovforslag vil afhænge af beslutningerne i kommunalbestyrelserne om forhøjelser eller nedsættelser af skatten.
Men lovforslaget vil tilskynde kommunerne til at overholde de indgåede aftaler mellem regeringen og KL om den kommunale skatteudskrivning.
 Lovforslaget har ingen økonomiske eller administrative konsekvenser for regionerne.
3. De økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
4. De administrative konsekvenser for borgerne Lovforslaget har ingen administrative konsekvenser for borgerne.
5. De miljømæssige konsekvenser Lovforslaget har ingen miljømæssige konsekvenser.
6. Forholdet til EU-retten Lovforslaget indeholder ikke EU-retlige aspekter.
7. Hørte myndigheder og organisationer Lovforslaget har været i høring hos KL.
