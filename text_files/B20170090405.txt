Bekendtgørelse om ændring af bekendtgørelse om tekniske og merkantile erhvervsakademiuddannelser og professionsbacheloruddannelser § 1 I bekendtgørelse nr. 247 af 15. marts 2017 om tekniske og merkantile erhvervsakademiuddannelser og professionsbacheloruddannelser foretages følgende ændringer:
 1. Indledningen affattes således:
»I medfør af § 9, stk. 2, § 22, stk. 1, nr. 1 og 3-6, § 22, stk. 2 og 4, § 23 og § 30 i lov om erhvervsakademiuddannelser og professionsbacheloruddannelser, jf. lovbekendtgørelse nr. 1147 af 23. oktober 2014, som ændret ved lov nr. 411 af 11. maj 2016 og lov nr. 435 af 8. maj 2017, fastsættes efter bemyndigelse:« 2. I § 5 indsættes efter stk. 3 som nye stykker:
 »Stk. 4. Den studerende må under ulønnet praktik i en offentlig eller privat virksomhed ikke indgå som arbejdskraft, herunder være underlagt virksomhedens instruktionsbeføjelse.
Stk. 5. Den studerende kan under ulønnet praktik modtage en erkendtlighed i form af en mindre økonomisk påskønnelse fra en virksomhed mv.
Beløbet må højst svare til 3.000 kr. om måneden og må ikke ydes som en på forhånd fastsat indkomst i lighed med en lønindkomst.« Stk. 4 bliver herefter til stk. 6.
§ 2 Bekendtgørelsen træder i kraft den 1. juli 2017.
