Ændringsforslag stillet den 9. maj 2022 Ændringsforslag til 3. behandling af Forslag til lov om Danmarks deltagelse i det europæiske samarbejde om sikkerhed og forsvar ved at afskaffe EU-forsvarsforbeholdet [af udenrigsministeren (Jeppe Kofod)]:
Ny paragraf Af Morten Messerschmidt (DF):
 1) Efter § 1 indsættes som ny paragraf:
»§ 01. Der skal afholdes en folkeafstemning forud for dansk tiltræden af enhver ændring af traktaten om Den Europæiske Union på det forsvars og sikkerhedspolitiske område.« [Afholdelse af folkeafstemning ved enhver ændring af EU-traktaten på det forsvars- og sikkerhedspolitiske område] Bemærkninger Til nr. 1 Med ændringsforslaget foreslås det, at der skal afholdes en folkeafstemning forud for dansk tiltræden af enhver ændring af traktaten om Den Europæiske Union (EU-traktaten) på det forsvars- og sikkerhedspolitiske område.
Der vil i forbindelse med en eventuel ændring af EU-traktaten på det forsvars- og sikkerhedspolitiske område på baggrund af den konkret påtænkte traktatændring skulle tages stilling til, om den foreslåede folkeafstemning vil kunne afholdes som en bindende folkeafstemning.
Det bemærkes i den forbindelse, at en bindende folkeafstemning efter omstændighederne vil kunne have hjemmel i grundlovens § 20, der angår overladelse af beføjelser, som efter grundloven tilkommer rigets myndigheder.
En bindende folkeafstemning vil efter omstændighederne endvidere kunne have hjemmel i grundlovens § 42, stk. 6, 2. pkt., hvoraf det bl.a. følger, at forslag til de i grundlovens § 19 nævnte beslutninger (dvs. beslutninger om Folketingets samtykke til visse udenrigspolitiske handlinger, herunder indgåelse af visse traktater), der måtte være i lovsform, kan undergives folkeafstemning, hvis det ved særlig lov bestemmes, at sådan afstemning skal finde sted.
Det vil i den forbindelse således navnlig skulle vurderes, om dansk tilslutning til traktatændringen vil kræve Folketingets samtykke efter grundlovens § 19. Hvis dansk tilslutning til traktatændringen ikke forudsætter Folketingets samtykke, vil der skulle vedtages en særskilt lov om en vejledende folkeafstemning.
