 Virksomhedsoverdragelsesloven beskytter alene lønmodtagere mod en  

 forringelse af deres overenskomstmæssige rettigheder i forbindelse med  

 overdragelse af en virksomhed.
Landbrugets EDB-Center L i Århus overtog 1/9-90 Tulip Internationals  

 EDB-Center T i Vejle.
Såvel L som T var medlemmer af Slagteriernes  

 Arbejdsgiverforeninger S, der med HK har indgået særoverenskomst for L.
Der  

 findes endvidere en overenskomst mellem S og HK, betegnet  

 Landsoverenskomsten, der regulerer ansættelsesforholdene i de virksomheder,  

 der ikke er omfattet af særoverenskomsten for L.
Denne overenskomst blev  

 opsagt pr. 1/3-91, hvor den blev fornyet.
Den 2/2-93 indbragte HK S for  

 Arbejdsretten med påstand om, at de medarbejdere, der var blevet overflyttet  

 fra T til L, henhørte under overenskomsten for L, principalt fra den 1/9-90,  

 subsidiært fra den 1/3-91.
Udtalt, at virksomhedsoverdragelsesloven og det til grund herfor  

 foreliggende direktiv alene beskytter lønmodtagerne mod en forringelse af  

 deres overenskomstmæssige rettigheder i forbindelse med overdragelse af en  

 virksomhed.
Som sagen var oplyst, forelå der ikke forhold, der kunne  

 begrunde, at medarbejderne fra og med overdragelsen af virksomheden kunne  

 påberåbe sig den gunstigere overenskomst med L.
Efter opsigelsen af  

 Landsoverenskomsten pr.
1/3-91 måtte formodningen være for, at særoverenskomsten med L var  

 gældende for samtlige medarbejdere i denne virksomhed.
Denne overenskomst  

 indeholdt ingen geografisk begrænsning, men omfattede stillingskategorier,  

 som var dækkende for medarbejderne også i virksomheden i Vejle, og denne  

 virksomhed måtte anses for en afdeling under eller ved siden af virksomheden  

 i Århus.
 Arbejdsretten fastslog herefter, at de i L ansatte medarbejdere, der  

 var blevet overført hertil fra T, var omfattet af særoverenskomsten mellem S  

 og L gældende for L fra 1/3-91.
 Arbejdsretten fandt ikke fuldt tilstrækkeligt grundlag for at fastslå,  

 at den omstændighed, at der ikke i den foreliggende sag i modsætning til  

 andre tilsvarende sager blev udtaget klageskrift i august 1992, men først i  

 februar 1993, kunne begrunde en frifindelse af indklagede.
 Under denne sag har Landsorganisationen i Danmark for Handels- og  

 Kontorfunktionærernes Forbund i Danmark nedlagt påstand om, at de indklagede,  

 Sammenslutningen af Landbrugets Arbejdsgiverforeninger for Slagteriernes  

 Arbejdsgiverforeninger for Landbrugets EDB-Center I/S, skal anerkende, at de  

 hos den indklagede virksomhed ansatte medarbejdere, der udfører arbejde hos  

 Tulip International, Vejle, er omfattet af overenskomsten mellem  

 Slagteriernes Arbejdsgiverforeninger og Handels- og Kontorfunktionærernes  

 Forbund i Danmark gældende for Landbrugets EDB-Center I/S principalt fra den  

 1. september 1990, subsidiært fra den 1. marts 1991.
 De indklagede har påstået frifindelse.
 Sagen nærmere omstændigheder er følgende:
Den 1. september 1990 overtog Landbrugets EDB-Center I/S Tulip  

 Internationals EDB-afdeling i Vejle.
Såvel Landbrugets EDB-Center I/S som  

 Tulip International er medlemmer af Slagteriernes Arbejdsgiverforeninger, der  

 med Handels- og Kontorfunktionærernes Forbund i Danmark har indgået en  

 særoverenskomst for Landbrugets EDB-Center I/S.
Ifølge denne overenskomsts §  

 1 omfatter overenskomsten følgende stillingskategorier: Assistent,  

 driftsassistent, driftskonsulent, driftsplanlægger, ekspedient, konsulent,  

 kontorassistent, operatør, planlægger, programmør, sekretær,  

 servicekonsulent, systemoperatør, systemplanlægger, systemprogrammør og  

 udviklingskonsulent.
Herudover eksisterer der en overenskomst mellem  

 Slagteriernes Arbejdsgiverforeninger og Handels- og Kontorfunktionærernes  

 Forbund i Danmark, der regulerer ansættelsesforholdene i de virksomheder, der  

 ikke er omfattet af særoverenskomsten for Landbrugets EDB-Center I/S - den  

 såkaldte Landsoverenskomst.
Medarbejderne i Tulip Internationals EDB-afdeling  

 i Vejle var omfattet af denne overenskomst, som i henhold til sit indhold  

 blev opsagt pr. 1. marts 1991, hvor den blev fornyet.
I forbindelse med  

 overdragelsen den 1. september 1990 fik medarbejderne i Tulips Internationals  

 EDB-afdeling overført deres ansættelsesforhold til Landbrugets EDB-Center  

 I/S.
Hovedparten af medarbejderne forblev fysisk på virksomheden i Vejle.
 Under sagen har klagerne gjort gældende, at de pågældende medarbejdere  

 principalt fra tidspunktet for overdragelsen, subsidiært fra opsigelsen af  

 Landsoverenskomsten skulle være omfattet af særoverenskomsten med Landbrugets  

 EDB-Center I/S, der efter det oplyste skulle være mere fordelagtig for  

 medarbejderne.
 De indklagede har gjort gældende, at medarbejderne i Vejle fortsat skal  

 være undergivet Landsoverenskomsten.
De indklagede har yderligere gjort et forældelsessynspunkt gældende.  

 Baggrunden herfor er, at denne sag første gang blev drøftet på et  

 organisationsmøde den 4. december 1990, uden at enighed blev opnået.
Den blev  

 herefter drøftet igen den 5. marts 1992 på et organisationsmøde og senere den  

 8. april 1992 på et fællesmøde.
Først den 2. februar 1993 blev der indleveret  

 klageskrift til Arbejdsretten.
I tre sager, hvis problemstilling minder om denne sag, blev der indgivet  

 klageskrift den 20. august 1992. Ifølge det oplyste skulle advokat Nehrkorn  

 ved denne lejlighed have givet udtryk for, at man måtte forvente en  

 forældelsesindsigelse, såfremt der ikke i nærværende sag blev indgivet  

 klageskrift inden for en rimelig tid.
Det er endvidere oplyst, at 2 af de  

 sager, i hvilke der blev indgivet klageskrift den 20. august 1992, stadig  

 verserer ved Arbejdsretten.
Der er afgivet forklaring af Tommy Romme, der er faglig sekretær i  

 HK-Industri.
Han har forklaret, at han deltog i mødet den 4. december 1990.  

 Der kom intet ud af dette møde.
Der verserede en række andre tilsvarende  

 sager, og disse sager er drøftet jævnligt mellem parterne også efter den 4.  

 april 1992. Ved overdragelsen den 1. september 1990 var der 30 - 31  

 medarbejdere i Vejle.
Nogle af disse blev tilbudt at flytte til Århus og fik  

 i begyndelsen tilbudt rejsegodtgørelse og betaling for ekstra tidsforbrug.  

 Andre forblev i Vejle.
Medarbejderne, der tog til Århus, forblev under  

 Landsoverenskomsten i opsigelsesperioden.
Herefter blev de fritstillet, og  

 siden da har de været undergivet specialoverenskomsten med Landbrugets  

 EDB-Center I/S.
Klagerne har gjort gældende, at der ikke er indtrådt forældelse.
Der  

 forelå en lang række sager med til dels ensartede problemer, og det var en  

 tilfældighed, at denne sag ikke kom med, da der blev indgivet klageskrift i  

 august 1992. De indklagede har hele tiden været klar over, at denne sag også  

 ville blive rejst, og en periode på ca. 10 måneder fra mødet den 4. april  

 1992 til indgivelse af klageskriftet er ikke tilstrækkeligt til at begrunde  

 en frifindelse ud fra passivitetssynspunkter.
Med hensyn til realiteten i  

 sagen har klagerne anført, at det er ubestrideligt, at specialoverenskomsten  

 er bedre, at den indklagede virksomhed er omfattet af denne, at  

 overenskomsten ikke er geografisk begrænset, jf. den tidligere citerede § 1 i  

 overenskomsten, og at der, i hvert fald efter at Landsoverenskomsten blev  

 opsagt pr. 1. september 1991 og derefter fornyet, ikke er noget grundlag for  

 at antage, at medarbejderne i Vejle stadig skulle være undergivet denne.  

 Virksomhedsoverdragelsesloven tager ikke stilling til dette problem.  

 Baggrunden for det EF-direktiv, der ligger til grund for  

 virksomhedsoverdragelsesloven, var at beskytte lønmodtagerne mod forringelse  

 i deres overenskomstmæssige rettigheder i forbindelse med en  

 virksomhedsoverdragelse.
Derimod forhindrer hverken direktivet eller loven,  

 at man stilles bedre i forbindelse med en virksomhedsoverdragelse ud fra  

 almindelige arbejdsretlige grundsætninger.
I det foreliggende tilfælde er der  

 mulighed for at anvende 2 overenskomster på samme område, og medarbejderne  

 har derfor i overensstemmelse med arbejdsretlig teori og praksis ret til at  

 vælge den bedste.
Det forhold, at medarbejderne i et vist omfang er forblevet  

 i Vejle, kan ikke give anledning til et andet resultat.
Det er givet, at man  

 ud fra arbejdsretlige grundsætninger må stille medarbejderne ens.
Disse  

 betragtninger må gælde i hvert fald efter udløbet af Landsoverenskomsten,  

 idet medarbejderne da må være omfattet af særoverenskomsten i  

 overensstemmelse med dennes § 1.
De indklagede har anført, at der er indtrådt forældelse.
Klagerne har  

 ladet hengå 10-11 måneder siden den 4. april 1992 og ca. et halvt år efter,  

 at man den 20. august 1992 blev bekendt med, at man fra de indklagedes side i  

 givet fald ville gøre en forældelsesindsigelse gældende.
Det er anerkendt i  

 arbejdsretlig teori og praksis, at sager, der ønskes indklaget for  

 Arbejdsretten, skal fremmes tilbørligt, og i dette tilfælde er der medgået  

 for lang tid, hvorfor der er indtrådt forældelse.
Med hensyn til realiteten i  

 sagen har de indklagede anført, at der foreligger to geografisk adskilte  

 virksomheder, nemlig virksomheden i Århus og virksomheden i Vejle.  

 Landsoverenskomsten, der tidligere var gældende for virksomheden i Vejle, er  

 derfor stadig gældende.
Dette støttes også på, at arbejdet i Vejle adskiller  

 sig væsentligt fra arbejdet i Århus.
I det hele må det lægges til grund, at  

 afdelingen i Vejle er selvstændig fungerende og geografisk udskiller sig fra  

 virksomheden i Århus, og der er derfor ikke noget grundlag for at anvende  

 særoverenskomsten for medarbejderne i Vejle.
Der er heller ikke grundlag for  

 at antage, at Landsoverenskomsten ikke skulle finde anvendelse efter den 1.  

 marts 1991. Dette måtte forudsætte en særskilt opsigelse for så vidt angår  

 medarbejderne i Vejle.
 Arbejdsretten skal udtale:
 Der foreligger ikke oplysninger om, hvorfor der ikke i denne sag i  

 modsætning til de andre tilsvarende sager blev udtaget klageskrift i august  

 1992, men først i februar 1993. Imidlertid må det lægges til grund, at de  

 indklagede ikke har haft - eller kunne få - det indtryk, at sagen ville blive  

 opgivet, og de i sagen foreliggende problemer er i det hele af en sådan art,  

 at forsinkelsen i sig selv ikke har vanskeliggjort behandlingen af sagen.  

 Under hensyn hertil finder Arbejdsretten ikke fuldt tilstrækkeligt grundlag  

 for at fastslå, at den skete forsinkelse kan begrunde de indklagedes  

 frifindelsespåstand.
Med hensyn til sagens realitet finder Arbejdsretten, at  

 virksomhedsoverdragelsesloven og det til grund herfor foreliggende direktiv  

 alene beskytter lønmodtagerne mod en forringelse af deres overenskomstmæssige  

 rettigheder i forbindelse med overdragelse af en virksomhed.
Der foreligger -  

 som sagen er oplyst - ikke forhold, som kan begrunde, at medarbejderne fra og  

 med overdragelsen af virksomheden kan påberåbe sig den gunstigere  

 overenskomst med Landbrugets EDB-Center I/S.
Efter opsigelse af  

 Landsoverenskomsten pr. 1. marts 1991 må formodningen være for, at  

 særoverenskomsten med Landbrugets EDB-Center I/S er gældende for samtlige  

 medarbejdere i denne virksomhed.
Denne overenskomst indeholder ingen  

 geografisk begrænsning, men omfatter efter § 1 de stillingskategorier, som er  

 dækkende for medarbejderne også i virksomheden i Vejle, og denne virksomhed  

 må anses for en afdeling under eller ved siden af virksomheden i Århus.
 Med disse bemærkninger tager Arbejdsretten klagernes subsidiære påstand  

 til følge.
 T h i k e n d e s f o r r e t :
 Sammenslutningen af Landbrugets Arbejdsgiverforeninger for Slagteriernes  

 Arbejdsgiverforeninger for Landbrugets EDB-Center I/S skal anerkende, at de i  

 Landbrugets EDB-Center I/S ansatte medarbejdere, der udfører arbejde hos  

 Tulip International, Vejle er omfattet af overenskomsten mellem Slagteriernes  

 Arbejdsgiverforeninger og Handels- og Kontorfunktionærernes Forbund i Danmark  

 gældende for Landbrugets EDB-Center I/S fra den 1. marts 1991.
 I sagsomkostninger til Arbejdsretten skal de indklagede betale 2.000 kr.
 (* 1)Henvisninger: Per Jacobsen s.204, Svenning Andersen s. 117-19.
