En arbejdsgiver fandtes at have begået overenskomstbrud ved ikke at  

 foranledige udført overarbejde afspadseret og ved i strid med en aftale  

 truffet på timandsmøde at undlade at deltage i reelle forhandlinger om en  

 plan for afvikling af ophobet overarbejde, idet egentlige forhandlinger ikke  

 blev iværksat umiddelbart efter, at der på fællesmøde var givet pålæg herom,  

 men først efter, at klage af arbejdstagersiden var indgivet til  

 Arbejdsretten.
Arbejdsgiveren idømtes en bod på 50.000 kr.
Arbejdsgiveren  

 blev frifundet for en påstand om at have iværksat overenskomststridigt  

 systematisk overarbejde.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Industriens Arbejdsgivere for Maersk Air I/S for Arbejdsretten for  

 overenskomstbrud i forbindelse med udførelse af overarbejde.
 Klagerne har nedlagt følgende påstande:
 1. Indklagede, Maersk Air I/S, har brudt gældende overenskomsts § 12, stk.  

 4, ved ikke at foranledige udført overarbejde afspadseret.
 2. Indklagede har begået overenskomstbrud ved ikke at forhandle med  

 arbejdstagerne om en plan for afvikling af afspadsering i overensstemmelse  

 med pålæg på fællesmøde den 15. juli 1988.
 3. Indklagede har begået overenskomstbrud ved i 1987 og 1988 at have  

 iværksat overenskomststridig systematisk overarbejde.
 4. Indklagede pålægges at betale bod for de begåede overenskomstbrud.
 Indklagede har taget bekræftende til genmæle over for påstand nr. 1, men i  

 øvrigt påstået sig frifundet, subsidiært at der alene ikendes en mild bod.
 Parternes overenskomst indeholder i § 12 følgende bestemmelse om  

 overarbejde:
»Stk. 1 Organisationerne er enige om, at overarbejde så vidt muligt bør undgås,  

 men at der kan forekomme forhold, der nødvendiggør overarbejde af hensyn til  

 virksomhedens drift eller rettidig færdiggørelse af indgåede ordrer,  

 forpligtelser etc.
Stk. 2 Omfanget af overarbejde bør som regel ordnes mellem arbejdsgiverens  

 repræsentant og den enkelte arbejder personligt under hensyn til vedkommende  

 arbejdssteds særlige og den enkelte arbejders personlige forhold.
 Den enkelte arbejder må - udover 39 præsterede arbejdstimer pr. uge - ikke  

 udføre mere afspadseringsfrit overarbejde end 12 timer i alt i 4 på hinanden  

 følgende uger.
 Den enkelte arbejder kan ikke systematisk nægte at påtage sig overarbejde.
 Tillidsmanden holdes orienteret om overarbejdets omfang.
Stk. 3 Når tvingende grunde foranlediger det, kan virksomhedens ledelse og  

 tillidsmanden i forening lokalt give tilladelse til udførelse af overarbejde  

 ud over den i stk. 2 angivne grænse.
Stk. 4. Afspadsering 1. Overarbejde, der overstiger den i stk. 2 anførte grænse, skal  

 afspadseres inden for 6 måneder måneder efter arbejdets udførelse.
Såfremt de  

 lokale parter er enige herom, kan der etableres en ordning vedr.  

 tilbageholdelse af indtjent løn til brug for afspadsering.
Sådant overarbejde  

 skal afspadseres inden arbejderens eventuelle afgang fra virksomheden.
2. Såfremt overarbejde ud over den i stk. 2 anførte grænse ønskes fritaget  

 for afspadsering, må parterne omgående indsende ansøgning til deres  

 respektive organisationer om dispensation for afspadseringen.
En sådan  

 ansøgningspligt må dog i intet tilfælde hindre overarbejdets påbegyndelse og  

 udførelse.
 3. Dispensationsansøgningen skal være organisationerne i hænde senest 3  

 dage efter det udvidede overarbejdes påbegyndelse, således at der umiddelbart  

 herefter mellem organisationerne kan træffes afgørelse om dispensationen.
4. Såfremt dispensationsansøgningen ikke imødekommes, kan sagen behandles  

 fagretligt.« er oplyst følgende om sagens nærmere omstændigheder:
 Virksomheden beskæftiger foruden medlemmer af det i sagen omhandlede  

 forbund medlemmer af Dansk Metalarbejderforbund og Dansk El-Forbund.
 I 1986 opstod der problemer med afvikling af overarbejde i virksomheden.  

 Sagen blev behandlet ved lokal forhandling og på et timandsmøde, hvor den  

 blev afsluttet med en aftale om, at der inden 14 dage lokalt skulle aftales  

 en plan for afvikling af det ophobede overarbejde, hvilket skete.
I en rapport om flyvedligeholdelse af 19. november 1987 gives der udtryk  

 for, at bemandingen i en længere periode har været utilstrækkelig til  

 udførelse af nødvendige aktiviteter.
Der er foretaget en beregning, hvorefter  

 der ønskedes nyansat yderligere 16 mekanikere og 1 flyarbejder.
Kun  

 flyarbejderne er medlemmer af Specialarbejderforbundet i Danmark.
Denne  

 utilstrækkelige bemanding havde medført opsparing af betydelig overtid, at  

 liggetiden var blevet mere end fordoblet, at fejlretning kun blev udført i  

 strengt nødvendigt omfang, og at det ikke længere var muligt at udføre større  

 eftersyn i eget regi.
I maj måned 1988 rejste værkstedsklubben på ny spørgsmål om afspadsering  

 og gjorde gældende, at virksomheden gjorde sig skyldig i brud på  

 overenskomsten.
Sagen blev behandlet lokalt og på et mæglingsmøde, hvor man  

 opnåede enighed om samme retningslinier som i 1986.
Sagen blev endvidere behandlet på et fællesmøde den 15. juli 1988, hvor  

 man fra arbejdsgiverside erkendte, at virksomheden havde begået brud på  

 overenskomstens § 12, stk. 4. Organisationerne var enige om at pålægge  

 parterne lokalt at aftale en plan for afvikling af afspadsering ud over det i  

 § 12, stk. 4, nævnte, som rettelig skulle have været afspadseret inden for en  

 6 måneders periode.
Såfremt der ikke lokalt kunne opnås enighed, forbeholdt  

 arbejdstagerne sig at indbringe sagen for Arbejdsretten.
Der afholdtes herefter lokal forhandling den 21. juli 1988. Ifølge  

 referatet gentog virksomheden et tidligere fremsat forslag, der gik ud på  

 dels afkøb af afspadseringspligtige timer, dels afspadsering efter nærmere  

 anførte retningslinier.
Fra arbejdstagerside fremsattes krav om enten  

 indførelse af en pensionsordning, eller om en to-årig aftale om  

 timelønsforhøjelse og forhøjelse af forskellige tillæg.
Til gengæld ville  

 arbejdstagerne udstrække perioden for afspadsering til et år og lade det være  

 frit for den enkelte, hvorvidt han ville afspadsere eller i stedet have  

 penge.
Afspadsering skulle dog fortrinsvis ske på frivillig basis, men  

 tillidsmændene ville være behjælpelige med afviklingen.
Mødet endte uden  

 enighed, men nyt møde blev fastsat til den følgende dag.
Der foreligger et bilag af 22. juli 1988, hvori virksomheden giver udtryk  

 for, at man har overvejet de af arbejdstagerne fremsatte forslag og er kommet  

 til den konklusion, at man ikke vil betale ekstra for at få lov til at  

 afvikle det afspadseringspligtige overarbejde.
Man ville herefter efterleve  

 organisationernes pålæg ved med virkning fra uge 30 at iværksætte  

 afspadsering inden for de enkelte klubber i henhold til de vedlagte  

 oversigter.
 Der er fremlagt en plan for afspadsering fra uge 30 til og med uge 39. Det  

 har ikke kunnet fastslås, om denne plan, der er dateret den 20. juli 1988,  

 blev udleveret til arbejdstagerne på mødet den 21. juli eller først den 22.  

 juli.
Klagerne indbragte ved klageskrift af 2. august 1988 sagen for  

 Arbejdsretten.
I et forberedende møde den 4. august 1988 blev sagen udsat på  

 fortsat lokal forhandling.
 Der blev herefter ved aftaler af 19. og 24. august 1988 opnået enighed om  

 afvikling af afspadseringen.
 Arbejdsretssagen, som oprindelig var anlagt også på vegne af Dansk  

 Metalarbejderforbund og Dansk El-Forbund, er senere blevet hævet for disse  

 forbunds vedkommende.
 Det er oplyst, at antallet af afspadseringstimer pr. 30. juni 1988 var 568  

 timer for 28 medlemmer af Specialarbejderforbundet i Danmark.
 Der er under domsforhandlingen afgiver forklaring af tillidsmand Jens  

 Boserup Jensen, personalechef Jørgen Raben Korch og teknisk chef Ole Skytte.
Jens Boserup Jensen har forklaret, at han har været forbundets tillidsmand  

 i virksomheden siden 1975. Arbejdet var organiseret, således at 5 hold  

 arbejdede kontinuerligt i 7 dages uge og 3 hold arbejdede kontinuerligt i 5  

 dages uge.
På de førstnævnte 5 hold var der 3 flyarbejdere og på de øvrige  

 hold 2 flyarbejdere på hvert hold.
Vanskelighederne opstod, fordi der kun  

 kunne være 1 flyarbejder væk fra hvert hold ad gangen, og der kunne ikke fås  

 afløsere udefra.
Når der manglede en mand til et hold, blev tillidsmanden  

 bedt om at skaffe en.
Han er blevet orienteret om alt overarbejde, og hvis  

 det var over 12 timer, har han givet tilladelse til overarbejdet mod  

 afspadsering.
Han troede i øvrigt ikke, at han kunne nægte det.
Når  

 overarbejdet var mindre end 12 timer, blev det overladt til den enkelte, om  

 han ville afspadsere eller have overtidsbetaling.
Afspadseringen skete ikke,  

 som den skulle, men det gamle overarbejde er afspadseret, og nu overholdes  

 fristen.
Det er svært at sige, hvor mange der behøvedes, for at overarbejde  

 normalt kunne undgås.
Han havde ved mødet den 21. juli fået det indtryk, at virksomheden ville  

 afkøbe overtimerne, og at der skulle handles herom.
Derfor blev der også  

 forhandlet om eventuel lønforhøjelse og pension, uden at der opnåedes  

 enighed.
Der havde været den forhandling om lønstigning, som overenskomsten  

 gav ret til.
Den 22. juli fik man udleveret referat fra mødet den foregående  

 dag og liste over afvikling af afspadsering.
Der blev ikke forhandlet herom,  

 men blot sagt »nu går vi i gang«.
Det hele tog højst fem minutter.  

 Senere kom en ny liste på grund af fejl i den første, og den blev også bare  

 fremlagt.
Efter mødet i Arbejdsretten blev der i fællesskab aftalt en  

 ordning.
Han ved ikke, hvad de to øvrige forbund har opnået til gengæld for  

 at opgive sagen i Arbejdsretten.
Jørgen Raben Korch har forklaret, at han tiltrådte i Maersk Air I/S den 1.  

 januar 1990. Han kendte sagen fra arbejdsgiverforeningen.
Han har gennemgået  

 beregningen af de henstående afspadseringstimer.
Afspadsering sker i  

 forholdet 1,5 eller 2 afspadseringstimer for hver overarbejdstime.
Af de 568  

 timer er 352 ikke overarbejdstimer.
Hertil kommer, at virksomheden ikke  

 sondrede strengt mellem afspadseringsfrit og andet overarbejde.
Var § 12,  

 stk. 4, udnyttet fuldt ud, var der næppe noget overenskomstbrud.
Det er ikke  

 muligt at opgøre behovet for mandskab med en margen på 1 person.
Overarbejde  

 kan ikke undgås.
Der er ikke nu problemer med afspadsering.
Ole Skytte har forklaret, at planen for mandskabsbehov fra november 1987  

 er udarbejdet på den måde, at man indregner skæve helligdage, ferier og et  

 skønnet antal sygedage.
Derefter laves skiftene.
Arbejdets omfang vekslede  

 meget.
Omfanget heraf, der beror på, hvor meget flyene bruges, hvilket  

 veksler, og hertil kommer leasing af fly.
I det pågældende tidsrum foretog  

 virksomheden desuden udskiftning af Dashfly med Fokkerfly.
Dette betød, at  

 man dels havde eftersyn af de nye fly, dels skulle lave check på solgte fly.  

 Dette kan ikke planlægges på forhånd, men fører til overarbejde, når et fly  

 pludselig kan sælges og derfor skal efterses.
Når man skulle foretage et  

 sådant eftersyn, orienterede man tillidsmændene og så, om der kunne skaffes  

 folk.
Derefter traf man bestemmelse, om man selv skulle foretage eftersynet  

 eller sende eftersynet ud af landet.
Hvis en mand blev syg, foretog man  

 omrokeringer, og dette kan give overarbejde.
Virksomheden har prøvet i videst muligt omfang at imødekomme medarbejderne  

 med hensyn til afspadsering.
I juli 1988 lavede man en plan for  

 afspadseringen.
Vanskeligheden var at skaffe kvalificerede folk, f.eks. en  

 mand med kort til store traktorer, til hvert hold.
Der var nogle fejl i de  

 første lister, men de blev efterhånden rettet, og så kørte man efter dem.
Det  

 er rigtigt, at man først forsøgte at afkøbe medarbejderne afspadseringstimer.
Klagerne har til støtte for deres påstande anført, at der i den første  

 påstand, over for hvilken indklagede har taget bekræftende til genmæle,  

 foreligger et overenskomstbrud uden formildende omstændigheder.
Afspadsering  

 har været undladt gennem længere tid, og det angår et større antal  

 afspadseringstimer, som - således som virksomheden havde tilrettelagt  

 arbejdet - ikke kunne komme til afspadsering.
Det har krævet mange møder at  

 få afspadseringsforholdene bragt i orden.
For så vidt angår den anden  

 påstand, må det efter tillidsmandens forklaring lægges til grund, at der ikke  

 blev foretaget egentlige forhandlinger om afspadseringen forud for sagens  

 indbringelse for Arbejdsretten.
Det må herved tages i betragtning, at der  

 ikke fra indklagedes side er afgivet forklaring om forløbet af møderne den  

 21. og 22. juli.
Det i den tredie påstand omhandlede overenskomstbrud er det  

 alvorligste.
Tillidsmandens forklaring må forstås således, at ferier ikke  

 kunne afvikles uden overarbejde.
Dette må anses for systematisk overarbejde,  

 og det kan ikke undskyldes med, at man regnede med, at arbejdets omfang ville  

 gå ned.
Virksomhedens indsigelse bærer præg af, at man nu søger at finde en  

 forklaring.
De alvorlige overenskomstbrud må føre til, at der pålægges en  

 betydelig bod.
Indklagede har anført, at de 568 afspadseringstimer repræsenterer et  

 væsentligt mindre antal overarbejdstimer, som ikke kan anses for et  

 betydeligt overarbejde.
Virksomheden har opfyldt pålægget om at forhandle.  

 Der blev forhandlet den 21. juli 1988, og virksomheden har fremlagt en plan  

 for afspadsering, men blev mødt med krav om pension og almindelig  

 lønregulering.
Under disse omstændigheder har virksomheden gjort, hvad der  

 kunne forlanges, og afspadseringen fandt stort set sted efter den oprindelige  

 plan.
Det bestrides, at der har foreligget systematisk overarbejde.
Der har  

 kun været en tilfældig ekstra produktionsbelastning på grund af udfasning af  

 fly, hvilket sker med kort varsel.
Der kan ikke lægges vægt på den skønnede  

 beregning af mandskabsbehov fra november 1987. Tillidsmanden har hele tiden  

 været orienteret om overarbejdets omfang og ikke på noget tidspunkt  

 protesteret, og afspadsering kunne da også gennemføres, da man nåede til  

 enighed herom.
Det overenskomstbrud, som erkendes, er af så ringe omfang, og  

 der foreligger formildende omstændigheder, således at der ikke bør pålægges  

 bod eller højst en rent symbolsk bod.
 Arbejdsretten skal udtale:
 Den af klagerne nedlagte første påstand, over for hvilken indklagede har  

 taget bekræftende til genmæle, tages til følge.
Med hensyn til den anden påstand bemærkes, at der på fællesmødet var givet  

 pålæg om at forhandle om afspadseringen.
Det må efter bevisførelsen lægges  

 til grund, at indklagede indledte forhandlinger den 21. juli 1988 og  

 forelagde en plan, hvorefter der dels skulle søges afkøbt afspadseringsdage,  

 dels skulle foretages afspadsering.
Selv om der må gives indklagede medhold  

 i, at der fra arbejdstagerside blev fremsat nogle helt urimelige krav, som  

 ville vanskeliggøre yderligere forhandlinger, var der aftalt nyt møde til den  

 følgende dag.
På dette møde fremlagde indklagede, som havde opgivet at afkøbe  

 arbejdstagerne afspadseringsdage, en plan for afspadseringen, men efter  

 tillidsmandens forklaring, som ikke er søgt imødegået fra indklagedes side og  

 derfor må lægges til grund, erklærede indklagede uden forhandling herom, at  

 denne plan ville blive fulgt.
Egentlige forhandlinger, som førte til  

 ændringer af planen, blev først iværksat, efter at klage var indgivet til  

 Arbejdsretten.
Retten finder ikke, at denne fremgangsmåde opfyldte pålægget  

 om forhandling.
Klagernes anden påstand tages derfor til følge.
Derimod finder retten ikke, at der foreligger systematisk overarbejde.
Det  

 er ikke bevist, at indklagede i sin tilrettelæggelse af det almindelige  

 arbejde har regnet med en fast mængde overarbejde.
Det i skønnet fra november  

 1987 over behovet for arbejdskraft indeholdte ønske om yderligere 1  

 flyarbejder var afhængig af, hvor meget arbejde virksomheden ønskede at  

 udføre på eget værksted, og hvilken liggetid for flyene man ville acceptere.  

 Dette spørgsmål må det være op til ledelsen at afgøre.
Det er ikke godtgjort,  

 at sygdom og ferie under sædvanlige forhold ville medføre overarbejde, og  

 antallet af afspadseringstimer viser ikke i sig selv, at der var tale om  

 systematisk overarbejde.
Arbejdet med udfasning af fly må efter det oplyste  

 anses for ekstraordinært.
Indklagede vil derfor være at frifinde for  

 klagernes tredie påstand.
 Boden for de begåede overenskomstbrud fastsættes til 50.000 kr.
 T h i k e n d e s f o r r e t :
 Indklagede, Maersk Air I/S, har begået overenskomstbrud dels ved ikke at  

 opfylde reglen om afspadsering af overarbejde, dels ved ikke at efterkomme  

 fællesmødets pålæg om forhandling, men frifindes for så vidt angår påstanden  

 om systematisk overarbejde.
 Indklagede skal til Specialarbejderforbundet i Danmark betale en bod på  

 50.000 kr.
 Indklagede skal endvidere betale 2.000 kr. i sagsomkostninger til  

 Arbejdsretten.
 (* 1) Henvisninger: Per Jacobsen s.567 (note 109), K. 90.014.
