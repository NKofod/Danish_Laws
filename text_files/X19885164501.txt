 Kommunen traf afgørelse om at nedsætte huslejeudgiften ved beregning  

 af boligsikring, hvorved klageren ikke var berettiget til boligsikring.
 Nævnet tiltrådte kommunens afgørelse, idet nævnet var enig med  

 kommunen i, at en husleje på 4.000 kr. om måneden må anses for at være for  

 høj for en 2-værelses lejlighed på 59 m2.
 De har ved brev af 23/4-88 klaget over, at Hvidovre kommune har besluttet  

 at nedsætte huslejeudgiften ved beregning af boligsikring, hvorved De ikke er  

 berettiget til boligsikring, jfr. boligstøttelovens § 11, stk. 5.
 De har som begrundelse for klagen bl.a. anført, at De kender andre enlige,  

 der, i både større og mindre lejligheder end Deres, får boligsikring, og at  

 det ikke er muligt for Dem at finde en lejlighed til en husleje, der svarer  

 til den husleje, som kommunen har brugt ved fastsættelsen af  

 beregningsgrundlaget for tilkendelse af boligsikring.
 Amtsankenævnet har den 8/6-88 modtaget klagen fra kommunen med en  

 udtalelse og kopi af sagens akter.
Det fremgår af sagen, at De er enlig.
De er i arbejde, og Deres beregnede  

 årlige husstandsindkomst udgør 187.000 kr.
 Den 3/3-88 ansøgte De om boligsikring til lejligheden.
Det fremgik af ansøgningen og lejekontrakten, at De midlertidigt havde  

 fremlejet en 2-værelses ejerlejlighed på 59 kvm (brutto) til en månedlig  

 husleje ekskl. varme på 4.000 kr., svarende til 48.000 kr. om året.
Indvendig  

 vedligeholdelse påhvilede Dem.
 Ved brev af 23/3-88 meddelte kommunen, at den i medfør af § 11 stk. 5 ved  

 beregning af boligsikring havde nedsat huslejen til 23.600 kr. årligt, idet  

 kommunen havde vurderet, at huslejen i væsentlig grad oversteg den normale  

 husleje for lejligheder, der var opført i samme tidsrum og var af tilsvarende  

 størrelse.
 De var således efter denne beregning ikke berettiget til boligsikring.
 Ved brev af 1/6-88 uddybede kommunen sin begrundelse for afgørelsen med,  

 at det af kommunen fastsatte huslejegrundlag svarede til en årlig husleje på  

 400 kr. pr. kvm., og i sin udtalelse hertil af 6/6-88 har kommunen endelig  

 anført, at den har gjort Dem opmærksom på muligheden for at indbringe  

 spørgsmålet om huslejens størrelse for huslejenævnet.
 Der henvises til boligstøttelovens § 11 stk. 5 samt boligstyrelsens  

 vejledning af 22/10-87 pkt. 6.9 og 6.10, hvoraf det bl.a. fremgår, at såfremt  

 lejen i væsentlig grad overstiger den normale leje for sædvanlige lejligheder  

 af en tilsvarende størrelse, kan kommunalbestyrelsen nedsætte lejen med et  

 beløb, der svarer til forskellen.
Amtsankenævnet har behandlet sagen i et møde afholdt den 12. november 1988  

 og truffet følgende AFGØRELSE:
 Nævnet besluttede at tiltræde, at kommunen ved udmåling af boligsikring  

 har anvendt et beregningsgrundlag for huslejeudgiften, der svarer til 400 kr.  

 pr. m2, idet nævnet er enig med kommunen i, at en husleje på 4.000 kr. om  

 måneden må anses for at være for høj for en 2-værelses lejlighed på 59 m2.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
 Ankevejledning vedlagt.
 e.b.
