Skriftlig fremsættelse (7. november  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af ligningsloven og  

 personskatteloven (Fradragsret for selvstændigt erhvervsdrivendes  

 sundhedsbehandlinger).
(Lovforslag nr.
L 77).
 Lovforslaget fremsættes som et led i  

 udmøntningen af aftalen mellem regeringen og Dansk Folkeparti om  

 finansloven for 2003. Formålet med lovforslaget er at sikre, at  

 selvstændigt erhvervsdrivende ikke skattemæssigt er  

 dårligere stillet end lønmodtagere i forhold til  

 sundhedsbehandlinger.
Lovforslaget går nærmere ud på at  

 indføre fradragsret for selvstændigt erhvervsdrivende for  

 ydelser til lægefagligt begrundet sundhedsbehandling, som den  

 selvstændige afholder for sig selv eller for  en medarbejdende  

 ægtefælle.
De selvstændigt erhvervsdrivende får  

 herved mulighed for at sikre sig selv på samme måde, som der ved  

 lov nr. 389 af 6. juni 2002 er givet mulighed for at sikre medarbejderne  

 skattefrihed for arbejdsgiverbetalte sundhedsbehandlinger.
Fradraget gives i  

 personlig indkomst.
En arbejdsgiver vil herefter kunne tegne en fælles  

 sundhedsforsikring for alle medarbejderne i virksomheden inklusive sig selv  

 og få fradragsret for hele præmieudgiften inklusive den del, der  

 vedrører den pågældende selv og en eventuel medarbejdende  

 ægtefælle.
 Forslaget omfatter i lighed med den skattefrihed for  

 medarbejdernes sundhedsbehandlinger, der er indført ved lov nr. 389 af  

 6. juni 2002, såvel tilfælde, hvor den selvstændigt  

 erhvervsdrivende betaler direkte for behandling på hospital, klinik  

 m.v., som tilfælde, hvor risikoen afdækkes ved tegning af en  

 sundhedsforsikring.
Hvis den selvstændige erhvervsvirksomhed stiller  

 meget begrænsede eller ingen krav om en løbende arbejdsindsats,  

 er behovet for hurtig tilbagevenden til arbejdet tilsvarende begrænset.  

 Fradragsretten skal derfor være betinget af, at der ydes en ikke helt  

 ubetydelig arbejdsindsats i virksomheden, dvs. som vejledende norm mindst 50  

 timer månedligt.
Fradragsretten skal desuden være betinget af, at  

 eventuelle medarbejdere i virksomheden har fået tilbud om en  

 tilsvarende ordning med skattefri arbejdsgiverbetalte sundhedsbehandlinger.
 Inklusive afledte besparelser som følge af sparede  

 sygedagpenge m.v. skønnes lovforslaget samlet set at medføre et  

 årligt provenutab på ca. 15 mill. kr., hvoraf ca. 10 mill. kr.  

 vedrører kommunerne.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Folketingets velvillige  

 behandling.
