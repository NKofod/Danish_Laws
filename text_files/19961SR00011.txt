Nr BR 11 Beretning om Færøbanksagen   

 Nr 11 1996-97, 1. samling Afgivet af Det Politisk-Økonomiske Udvalg Afgivet: 19971001 Udvalget har drøftet behandlingen af habilitetsspørgsmål i forbindelse med nedsættelsen af undersøgelseskommissionen til undersøgelse af Færøbanksagen og har stillet spørgsmål til justitsministeren, som denne har besvaret skriftligt og i samråd.
Udvalget har endvidere stillet spørgsmål til statsministeren, som denne har besvaret skriftligt.
 Et flertal (Det Konservative Folkepartis, Venstres, Socialistisk  

 Folkepartis, Fremskridtspartiets, Enhedslistens og Dansk Folkepartis  

 medlemmer af udvalget) finder det stærkt kritisabelt, at regeringen i  

 Færøbanksagen har udvist alt for lidt opmærksomhed over for de  

 habilitetsproblemer, der har vist sig at være i tilknytning til  

 undersøgelseskommissionen og dens sekretariatsbetjening.
 Flertallet finder, at habilitetsproblemerne burde have været tillagt en  

 helt afgørende betydning i regeringens behandling af sagen, jf.  

 forudsætningerne i den lov, Folketinget vedtog om nedsættelse af  

 undersøgelseskommissionen (lov nr. 356 af 8. juni 1995 om undersøgelse af den  

 færøske banksag).
 Flertallet finder endvidere, at regeringen ved sin handlemåde har pådraget  

 sig et ansvar for, at uvildigheden i undersøgelseskommissionens resultater  

 kan risikere at blive draget i tvivl.
 Flertallet finder det endelig yderst kritisabelt, at regeringen ikke har  

 underrettet Folketinget om sit kendskab til de relationer,  

 undersøgelseskommissionens formand og den daværende sekretariatsleder havde  

 til Den Danske Bank, når undersøgelseskommissionens uafhængighed og  

 uvildighed fra Folketingets side eksplicit var fremhævet som afgørende i  

 forbindelse med nedsættelsen, og der derudover senere blev rettet en direkte  

 henvendelse til Justitsministeriet vedrørende habilitetsproblemerne.
Et mindretal (Socialdemokratiets, Det Radikale Venstres og  

 Centrum-Demokraternes medlemmer af udvalget) finder ikke, at der er grundlag  

 for at sige, at regeringen, dvs.
Justitsministeriet, har udvist alt for lidt  

 opmærksomhed over for habilitetsspørgsmål i forbindelse med nedsættelsen af  

 undersøgelseskommissionen vedrørende den færøske banksag.
 Bortset fra den såkaldte Rekling-sag har der ikke været rejst spørgsmål om  

 habilitetsproblemer - hverken hos formanden, revisormedlemmet, bankmedlemmet,  

 udspørgeren eller de tre medlemmer af følgegruppen, som Justitsministeriet  

 skulle udpege.
 Mindretallet finder derfor, at der alene er grund til at kritisere  

 Justitsministeriets behandling af oplysningerne om den sag, som Rekling  

 varetog for Den Danske Bank.
Flertallet antager, at der har påhvilet Justitsministeriet en pligt til at  

 underrette Folketinget om habilitetsforhold i forbindelse med nedsættelsen af  

 undersøgelseskommissionen.
Dette er mindretallet uenig i.
 Der er intet anført om, hvorpå eksistensen af en sådan pligt støttes.
Efter loven om undersøgelse af den færøske banksag skulle  

 undersøgelseskommissionens medlemmer udpeges af justitsministeren i samråd  

 med Færøernes Landsstyre.
Der er intet i loven, i lovforslagets bemærkninger  

 eller i folketingsbehandlingen, der på nogen måde lægger op til, at  

 Justitsministeriet til Folketinget skulle give oplysninger om  

 habilitetsforhold hos de personer, som man påtænkte skulle deltage i  

 gennemførelsen af undersøgelsen.
 Det forhold, at et folketingsmedlem efterfølgende retter (telefonisk)  

 henvendelse til Justitsministeriet og anmoder om at få besvaret nogle  

 spørgsmål om eventuelle habilitetsproblemer hos den udpegede formand, kan  

 naturligvis ikke skabe en pligt for Justitsministeriet til af egen drift at  

 give Folketinget en redegørelse for habilitetsforhold hos  

 undersøgelseskommissionens formand og den daværende sekretariatschef.
Mindretallet må derfor tage afstand fra påstanden om, at der har  

 foreligget en sådan pligt, der i øvrigt uden særskilt forudgående vedtagelse  

 ville være en principiel nydannelse, hvis konsekvenser og rækkevidde det  

 ville være umuligt at overskue.
Indførelse af en sådan generel pligt vil ikke  

 blot være et brud på hidtidig praksis, men også gribe ind i ansvars- og  

 kompetencefordelingen mellem Folketinget og regeringen.
 P.u.v.
Jes Lunde, formand.
