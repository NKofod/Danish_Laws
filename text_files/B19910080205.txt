I medfør af § 4, stk. 1 og 2, i lov nr. 538 af 17. november 1976 om international transport af letfordærvelige levnedsmidler (ATP) fastsættes:
 § 1.  Afprøvning, godkendelse og eftersyn af isoleret  

 transportmateriel foretages af Slagteriernes Forskningsinstitut,  

 ATP-materielkontrollen, Maglegårdsvej 2, 4000 Roskilde.
 Stk. 2.  Veterinærdirektoratet kan fastsætte nærmere  

 regler for ATP-materielkontrollens virksomhed, herunder bestemmelser om  

 betaling, regnskab og budget.
 § 2.  Det i § 4, stk. 2, i lov om international  

 transport af letfordærvelige levnedsmidler nævnte udvalg (ATP-udvalget)  

 består af 3 af landbrugsministeren udnævnte medlemmer, hvoraf Landsforeningen  

 Danske Vognmænd udpeger eet, Landbrugsrådet eet og Fiskeriministeriet  

 foranlediger udpegning af eet.
 Stk. 2.  Udgifterne til ATP-udvalgets virksomhed  

 afholdes af ATP-materielkontrollen.
 Stk. 3.  Veterinærdirektoratet kan fastsætte nærmere  

 regler for ATP-udvalgets virksomhed.
 § 3.  Beføjelser, der i øvrigt efter lov nr. 538 af  

 17. november 1976 om international transport af letfordærvelige levnedsmidler  

 er tillagt landbrugsministeren, udøves af veterinærdirektøren.
 § 4.  Bekendtgørelsen træder i kraft den 1. januar  

 1992.
 Stk. 2.  Bekendtgørelse nr. 549 af 19. november 1976 om  

 international transport af letfordærvelige levnedsmidler ophæves.
 Stk. 3.  § 6, nr. 4, § 7, nr. 9, og § 8, nr. 15 og 16, i  

 bekendtgørelse nr. 878 af 20. december 1989 om Veterinærdirektoratets opgaver  

 og beføjelser ophæves.
