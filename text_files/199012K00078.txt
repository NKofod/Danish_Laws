Nr LSF 78 Forslag til Lov om ændring af ligningsloven (Tilskud til udenlandske  

 forskere) Fremsat af skatteministeren (Fogh Rasmussen) den 15. november 1990 § 1 I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 660 af 19. oktober 1989, som  

 senest ændret ved lov nr. 386 af 13. juni 1990, foretages følgende ændring:
 I § 7 indsættes som litra ø:
 »ø. Tilskud til udenlandske forskere til dækning af indkomstskat til  

 staten, der ydes i henhold til lov om tilskud til udenlandske forskere med  

 særlige forskningsopgaver i Danmark.«.
§ 2 Loven træder i kraft dagen efter bekendtgørelsen i Lovtidende og har  

 virkning fra og med den 1. januar 1991.
Bemærkninger til lovforslaget Almindelige bemærkninger Som led i en justering af de af regeringen den 2. oktober 1990 fremsatte  

 lovforslag L 3 - L 8 fremsættes hermed forslag til lov om ændring af  

 ligningsloven (Tilskud til udenlandske forskere).
Det foreslås, at tilskud til udenlandske forskere til dækning af  

 indkomstskat til staten, der ydes i henhold til undervisnings- og  

 forskningsministerens forslag til lov om tilskud til udenlandske forskere med  

 særlige forskningsopgaver i Danmark, skal være skattefri for modtagerne.  

 Efter undervisningsministerens forslag kan der som en tre-årig forsøgsordning  

 under visse forudsætninger gives tilskud til udenlandske forskere for  

 indkomstskat til staten i indtil 2 år. tilskuddet ydes efter ansøgning fra  

 den ansættende virksomhed eller offentlige forskningsinstitution.
Det er  

 forudsat, at dette tilskud skal være skattefrit.
Der er afsat en  

 tilsagnsramme på 20 mill. kr. til ordningen i hvert af årene 1991-93.
Provenumæssige konsekvenser Det foreslåede rammebeløb for refusion af statsskat for udenlandske  

 forskere er fastsat under den forudsætning, at refusionen ydes som et  

 skattefrit tilskud til den enkelte forsker.
Forslaget om skattefritagelse  

 giver derfor ikke anledning til et egentligt provenutab.
Administrative konsekvenser Lovforslaget er baseret på, at forskningsrådene skal godkende de  

 projekter, der omfattes af ordningen.
Der vil derfor blive tale om et  

 merarbejde for forskningsrådene, og et vist merarbejde for  

 Industriministeriet.
Spaltehenvisninger Ligningsloven er senest ændret ved lov nr. 386 af 13. juni 1990, jf.  

 Folketingstidende 1989-90, sp. 8858, 8915, 9401, 9759; tillæg A, 5519; tillæg  

 C, 719.
Bemærkninger til de enkelte bestemmelser Til § 1 Det foreslås, at tilskud til udenlandske forskere til dækning af  

 indkomstskat til staten, der ydes i henhold til lov om tilskud til  

 udenlandske forskere med særlige forskningsopgaver i Danmark, gøres skattefri  

 for modtagerne.
Om de nærmere forudsætninger for at opnå et sådant tilskud og  

 om ordningens omfang henvises til undervisnings- og forskningsministerens  

 forslag til lov om tilskud til udenlandske forskere med særlige  

 forskningsopgaver i Danmark.
Til § 2 Det foreslås, at loven træder i kraft dagen efter bekendtgørelsen i  

 Lovtidende og har virkning fra og med den 1. januar 1991.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 660 af 19. oktober 1989, som  

 senest ændret ved lov nr. 386 af 13. juni 1990, foretages følgende ændring:
 I § 7 indsættes som litra ø:
 »ø. Tilskud til udenlandske forskere til dækning af indkomstskat til  

 staten, der ydes i henhold til lov om tilskud til udenlandske forskere med  

 særlige forskningsopgaver i Danmark.«.
 § 7. Til den skattepligtige indkomst medregnes ikke:
 a.-æ. . . .
