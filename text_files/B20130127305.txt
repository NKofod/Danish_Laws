 Bekendtgørelse om ændring af bekendtgørelse om registrering af køretøjer mv.
§ 1 I bekendtgørelse nr. 20 af 15. januar 2013 om registrering af køretøjer mv. foretages følgende ændringer:
 1. I § 2 indsættes efter stk. 3 som nyt stykke:
»Stk. 4. SKAT kan efter forudgående høring af Rigspolitiet tillade, at nummerplader på person- og varebiler monteres med andet fæstningsmiddel end skruer eller bolte med tilhørende hætter som anført i § 69, stk. 3, som affattet ved denne bekendtgørelse.« Stk. 4 og 5 bliver herefter stk. 5 og 6.
 2. § 69, stk. 3, affattes således:
»Stk. 3. Nummerplader skal være solidt monteret på køretøjet med henblik på at modvirke, at nummerplader tabes eller kan fjernes uden brug af værktøj.
Nummerplader på person- og varebil skal fæstnes med mindst to skruer eller bolte, hvorimod det er valgfrit, om nummerplader på andre køretøjer fæstnes med skruer eller bolte.
Skruer og bolte må ikke anbringes på en sådan måde, at nummerpladens læselighed nedsættes.
Der må ikke anvendes pynteskruer.
Skruer og bolte skal være dækket af en fastsiddende hætte i samme farve som det sted på nummerpladen, hvor skruen eller bolten fæstnes.
Hætten skal være så fastsiddende, at den kun kan fjernes ved brug af værktøj.
SKAT udleverer efter anmodning skruer med tilhørende farvede hætter til montering af nummerplader, men andre skruer, bolte og hætter kan anvendes.« § 2 Stk. 1. Bekendtgørelsen træder i kraft den 15. november 2013.
 Stk. 2. § 69, stk. 3, 1.-6. pkt., som affattet ved § 1, nr. 2, har virkning fra den 15. november 2015. Indtil da finder § 69, stk. 3, i bekendtgørelse nr. 20 af 15. januar 2013 om registrering af køretøjer mv. anvendelse.
