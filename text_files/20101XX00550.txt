Skriftlig fremsættelse (23. februar 2011) Transportministeren (Hans Christian Schmidt) Herved tillader jeg mig for Folketinget at fremsætte:
Forslag til ændring af lov om godskørsel og lov om buskørsel (Lovgivning i tilknytning til EUs Vejtransportpakke) (Lovforslag nr.
L 153) Lovforslaget har til formål at foretage den fornødne tilretning af betingelserne for at udøve henholdsvis godskørsels- og buskørselserhvervet som følge af vedtagelsen af Europa-Parlamentets og Rådets forordning (EF) nr. 1071/2009 om fælles regler om betingelser for udøvelse af vejtransporterhvervet og om ophævelse af Rådets direktiv 96/26/EF.
 Forordningen indeholder de betingelser om adgang til vejtransporterhvervet, som alle virksomheder skal opfylde for at få tilladelse til at udøve vejtransporterhvervet.
 Forordningens adgangskrav ligger tæt op ad de allerede eksisterende danske adgangskrav, hvorfor lovforslaget hovedsagelig er en teknisk tilretning af godskørselsloven henholdsvis busloven, så regler fra forordningen ikke gentages i dansk ret.
 Fremover skal dansk lovgivning om betingelserne for udøvelse af erhvervet som henholdsvis godsvognmand og busvognmand ses i tæt sammenhæng med forordning nr. 1071/2009. Godskørselsloven og busloven med tilhørende bekendtgørelser skal således alene supplere forordningen.
 Der er i forordningen givet mulighed for, at medlemsstaterne kan stille yderligere krav, der skal være rimelige og ikke medføre diskriminerende forskelsbehandling.
Med lovforslaget foreslås det at bibeholde de danske krav om, at en ansøger ikke må have betydelig forfalden gæld til det offentlige, og at en tilladelse kan tilbagekaldes, hvis indehaveren har betydelig forfalden gæld til det offentlige.
Formålet er primært at sikre, at virksomheden forhindres i at oparbejde yderligere restancer og derved belaste de offentlige budgetter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
