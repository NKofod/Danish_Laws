Nr BSF 96 Forslag til folketingsbeslutning om forbud mod reklamering for private  

 sygehuse, private fertilitetsklinikker og private lægehuse m.v.
Fremsat af Jørn Jespersen (SF) Steen Gade (SF) Kjeld Rahbæk Møller (SF)  

 Anni Svanholt (SF) den 28. marts 1995 Folketinget pålægger regeringen inden 1. januar 1996 at fremsætte lovforslag, der kan regulere reklamebestemmelserne for private sygehuse, private fertilitetsklinikker, private lægehuse m.v., således at de bringes i samklang med de reklamebestemmelser, der gælder for læger, jf. lov om udøvelse af lægegerning.
Bemærkninger til forslaget I Danmark er der meget klare regler for lægers og speciallægers ret til at  

 reklamere for deres ydelser.
I den eksisterende lov om udøvelse af  

 lægegerning, § 21, stk. 1, står der: »Med bøde straffes den læge, der  

 ved bekendtgørelse, skiltning, udsendelse af beskrivelser eller på anden måde  

 reklamerer for sin virksomhed, for så vidt reklamen er egnet til at vække  

 urigtige forestillinger mht. hans kvalifikationer eller de af ham anvendte  

 behandlingsmåder.« Denne formulering foreslås endog strammet i  

 sundhedsministerens forslag til lov om ændring af lov om udøvelse af  

 lægegerning (L 114), hvor formuleringen er: »En læge må kun reklamere  

 for sin virksomhed ved meddelelse af navn, stilling, adresse, træffetid  

 etc.« I bestemmelsens stk. 3 præciseres det endvidere, at reklamering  

 for lægevirksomhed ikke må finde sted i fjernsynet.
 Et hul i loven tillader imidlertid i dag privathospitaler og private  

 klinikker at reklamere, hvis de er organiseret i aktie- og anpartsselskaber.  

 Dette problem er blevet yderligere aktualiseret, efter at privathospitalet  

 Hamlet er begyndt at reklamere i TV 2.
Reglerne for reklamering for almindelig lægegerning og lægegerning på  

 selskabsejede sygehuse og klinikker bør bringes i samklang alene ud fra den  

 betragtning, at forskelsbehandling derved undgås.
Men også hensynet til  

 fortsat at sikre klare etiske regler for oplysning til borgerne om  

 lægegerning og sundhedsvæsenets ydelser i Danmark bør veje tungt.
Og endelig  

 bør man sikre det danske sundhedsvæsen mod at blive forvredet på samme måde  

 som det amerikanske, hvor store økonomiske og menneskelige ressourcer bruges  

 på unødvendige sundhedsydelser til den rige tredjedel af borgerne.
