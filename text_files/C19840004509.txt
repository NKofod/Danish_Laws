INDHOLDSFORTEGNELSE I.
Indledning.
Den 1. juli 1983 trådte lov om kemikalieaffaldsdepoter (lov nr. 262 af 8.  

 juni 1983) i kraft.
Loven vedrører forurening fra henlæggelser eller  

 deponeringer af kemikalieaffald, der er sket før den 1. april 1976, hvor  

 reglerne i kemikalieaffaldsbekendtgørelsen (bekendtgørelse nr. 121 af 17.  

 marts 1976) om anmeldelse og aflevering af kemikalieaffald trådte i kraft.
Grundlaget for loven er den landsdækkende kortlægning af gamle  

 kemikalieaffaldsdepoter, som miljøstyrelsen i 1980-82 foretog i samarbejde  

 med kommunalbestyrelserne, amtsrådene og Hovedstadsrådet.
Heri indgår over  

 3000 pladser, hvoraf det skønnes, at der er deponeret kemikalieaffald på ca.  

 500 pladser.
 Kemikalieaffaldsdepotloven indeholder regler om myndighedernes opgaver med  

 hensyn til iværksættelse, drift og finansiering af undersøgelser og  

 foranstaltninger til imødegåelse af forurening fra gamle  

 kemikalieaffaldsdepoter, ligesom den regulerer forholdet til anden lovgivning  

 på miljøministeriets område.
Opgaverne efter loven er fordelt på kommuner, amtskommuner og  

 miljøstyrelsen.
Københavns og Frederiksberg kommuner varetager tillige de  

 opgaver, der ved loven er henlagt til amtsrådet.
 Amtsrådene skal forestå og finansiere undersøgelserne af de  

 forureningsmæssige forhold og skal i samarbejde med kommunalbestyrelserne  

 udarbejde forslag til afværgeforanstaltninger samt forestå udførelsen heraf.
Forslag til afværgeprojekter skal godkendes af miljøstyrelsen inden de  

 realiseres, og udgifterne hertil afholdes af styrelsen.
Miljøstyrelsen afgør  

 således, i hvilket omfang og på hvilke pladser og lokaliteter, der skal  

 iværkstættes afværgeforanstaltninger, og styrelsen kan i særlige tilfælde  

 bestemme, at der skal foretages andre eller yderligere undersøgelser end de  

 af amtsrådet forudsatte.
Kommunalbestyrelserne har den mere langsigtede opgave med at forestå  

 driften af de gennemførte afværgeforanstaltninger og skal selv afholde  

 udgifterne hertil.
Miljøministeren kan dog i særlige tilfælde beslutte, at  

 ministeriet afholder en del af disse udgifter, jfr. nærmere herom nedenfor,  

 side 32.
Da den fremtidige indsats på området rummer komplicerede problemer og  

 forudsætter afholdelse af betydelige offentlige udgifter fra såvel statslig  

 som amtskommunal og kommunal side, er der nedsat et råd med den opgave at  

 rådgive ministeren og følge lovens administration.
Rådet er sammensat af  

 repræsentanter for Kommunernes Landsforening, Amtsrådsforeningen, Københavns  

 og Frederiksberg kommuner samt miljøstyrelsen.
II.
Tidligere udsendt materiale.
 Miljøstyrelsen har i to cirkulærer af 1. juli og 29. september 1983  

 redegjort for lovens hovedindhold og for de oversigter over undersøgelser og  

 afværgeforanstaltninger, som amtsrådene skal indsende til miljøstyrelsen.
De fremtidige oversigter over indsatsen på området skal af hensyn til  

 budgetlægningen i kommunerne, amtskommunerne og miljøstyrelsen indsendes til  

 styrelsen senest den 1. maj, året før undersøgelserne og foranstaltningerne  

 påbegyndes.
Oversigterne skal som minimum redegøre for de planlagte  

 aktiviteter i de tre efterfølgende år.
 Miljøstyrelsens tilbagemelding på oversigterne vil ske inden den 1. august  

 i det år, hvor oversigten indsendes.
 Da der har været stor offentlig interesse omkring den landsdækkende  

 kortlægning af de gamle kemikalieaffaldsdepoter, har miljøstyrelsen endvidere  

 udarbejdet en publikation (dateret marts 1983) om problemkomplekset med  

 titlen: »Gammelt kemikalieaffald - ny miljøtrussel«.
III.
Tekniske oplysninger om undersøgelser og afværgeforanstaltninger.
 1. Den foreløbige kortlægnings resultat.
 I forbindelse med kortlægningen og registreringen af  

 kemikalieaffaldspladserne i perioden 1980 - 82 blev der med baggrund i  

 eksisterende materiale søgt fremskaffet oplysninger om:
- hvilke forurenende stoffer, der skønnes nedgravet/henlagt på pladsen - de hydrogeologiske forhold i området - forureningstruslen mod grundvand og/eller recipienter - vandløb, søer  

 eller havet - stoffernes effekt i miljøet, herunder eventuelle risici for mennesker.
 De oplysninger, der er fremskaffet i forbindelse med kortlægningen, og de  

 vurderinger og konklusioner, der er draget på grundlag heraf, kan opfattes  

 som en del af den orienteringsfase, der er beskrevet i det følgende.
Miljøstyrelsen har anvendt de indsamlede oplysninger som et foreløbigt  

 grundlag for en vurdering af de enkelte pladsers effekt på omgivelserne eller  

 risici for mennesker.
I forbindelse hermed er der foretaget en kategorisering  

 af pladserne i en femdelt skala.
Udgangspunktet for denne kategorisering har  

 været en vurdering af omfanget af den undersøgelsesindsats, der skønnes  

 nødvendig for at klarlægge den enkelte lokalitets effekter over for mennesker  

 og miljø samt den afværgeindsats, der er nødvendig.
 Kategoriseringen kan beskrives på følgende måde:
A.
Afhjælpende foranstaltninger nødvendige straks, f.eks.
- opgravning - inddæmning - afværgeboring.
B.
Omfattende undersøgelser nødvendige, f.eks.
- omfattende analysevirksomhed - udførelse af boringer - udførelse af hydrogeologiske undersøgelser - udførelse af recipientundersøgelser.
C.
Begrænsede undersøgelser nødvendige, f.eks.
- analyse fra recipienter eller eksisterende boringer og/eller fra få  

 nyetablerede kontrolboringer - hydrogeologiske undersøgelser i eksisterende boringer og/eller i få  

 nyetablerede kontrolboringer.
D.
Monitering nødvendig, f.eks.
- løbende kontrol af eksisterende boringer og/eller af få nyetablerede  

 kontrolboringer - løbende kontrol i recipient.
E.
Yderligere undersøgelser ikke nødvendig.
Det må imidlertid forudses, at det i mange tilfælde er nødvendigt at  

 supplere foreliggende oplysninger for at skabe et tilstrækkeligt grundlag for  

 de efterfølgende undersøgelses- og afværgeaktiviteter.
Supplering med  

 yderligere oplysninger foregår som et led i den på side 6 nævnte  

 orienteringsfase.
 2. Nye kemikalieaffaldsdepoter.
 Kortlægningen af kemikalieaffaldsdepoterne, der blev indført i 1980 - 82,  

 skal løbende suppleres med eventuelle pladser, som myndighederne får kendskab  

 til efterfølgende.
Kommunalbestyrelserne og amtsrådene opfordres derfor til i et samarbejde  

 at medvirke aktivt til at indsamle oplysninger om nye pladser - lossepladser  

 og andre pladser med nedgravet kemikalieaffald, f.eks. inden for en  

 virksomheds område.
Herved kan pladserne blive registreret i overensstemmelse  

 med den allerede udførte kortlægning, hvorved de kommer til at indgå i  

 amtsrådenes oversigter over pladser, hvor der skal foretages undersøgelser  

 eller træffes foranstaltninger.
Det forudsættes herved, at betingelserne for  

 at anvende loven i øvrigt er til stede, jfr. lovens § 1.
 Hvis depotet skønnes at udgøre en akut forureningsrisiko, og derfor ikke  

 kan afvente amtsrådenes årlige revision af oversigterne, anbefales det, at  

 der hurtigt etableres kontakt om pladsen mellem de implicerede myndigheder  

 (kommune, amt og miljøstyrelsen), således at der kan etableres en  

 nødprocedure for oprydningsindsatsen.
 3. Faseopdeling af indsatsen.
Hele problemstillingen omkring kemiske stoffers udbredelse i jordlagene,  

 herunder hvilke reaktioner, der sker mellem stofferne og jordlagene, er af  

 meget kompleks natur.
Baggrunden herfor er, at der er tale om meget  

 forskelligartede stoffer, hvis reaktioner med de forskellige jordlag er  

 delvis ukendte.
Endvidere er kendskabet til jordlagenes beskaffenhed og  

 forekomstmåde ofte ikke tilstrækkelig detaljeret til en vurdering af de  

 mulige kemiske reaktioner og stoffernes spredningsveje i jordlagene.
Danmark er et af de lande, der er længst fremme med tilrettelæggelsen af  

 en samlet indsats mod kemikalieforurening fra gamle deponeringer.
Erfaringer  

 med disse problemstillinger er endnu meget sparsomme - også i udlandet.
Det  

 betyder, at der løbende vil ske en omfattende og væsentlig videnopbygning på  

 dette område hos de involverede myndigheder, firmaer og institutioner.
 Den fremtidige indsats på de enkelte lokaliteter kan hensigtsmæssigt  

 opdeles i fire faser:
 Orienteringsfasen.
 Undersøgelsesfasen.
 Afværgefasen.
 Drifts- og kontrolfasen.
 Udformning og udførelse af undersøgelser m.v. kræver ofte betydelig  

 tværfaglig ekspertise, og amtsrådene bør derfor allerede i  

 undersøgelsesfasens start overveje, om virksomheder og institutioner, som kan  

 dokumentere en sådan ekspertise, bør inddrages, jfr. side 16.
 På denne baggrund har miljøstyrelsen ikke fundet det formålstjenligt at  

 udarbejde en egentlig vejledning i udførelse af undersøgelser og  

 afværgeforanstaltninger.
 De følgende afsnit har derfor karakter af oversigter over mulige  

 undersøgelses- og afværgeaktiviteter, som kan komme på tale i de enkelte  

 sager.
 I det følgende omtales en række aktiviteter, som normalt vil indgå i de  

 enkelte faser, men det må understreges, at enhver sag har sin særlige  

 karakter, som kan motivere, at ikke alle nævnte aktiviteter bør indgå,  

 ligesom andre og ikke nævnte aktiviteter kan være aktuelle.
 3.1. Orienteringsfasen.
Som et led i orienteringsfasen foretages en ajourføring af oplysninger fra  

 den allerede gennemførte kortlægning.
Målsætningen i orienteringsfasen er  

 endvidere at fremskaffe tilstrækkeligt grundlag til at vurdere, hvorvidt der  

 foreligger en akut sundheds- og forureningsrisiko, og hvilke undersøgelser  

 der skal igangsættes.
 Som grundlag for vurderingen tilvejebringes oplysninger om det forurenende  

 stofs effekt på miljøet samt oplysninger om områdets hydrogeologiske forhold.
 Disse oplysninger vil desuden danne grundlaget for planlægning af en  

 efterfølgende undersøgelse.
 Orienteringsfasen bør indeholde:
 - oplysninger om deponeringen, f.eks. art, mængde, udseende og lugt.
 - geologiske og hydrogeologiske oplysninger for området.
- opstilling af områdets vandbalance, således at infiltrationen kan  

 beregnes.
Den mulige perkolatmængde kan samtidig beregnes, når depotets  

 dimensioner er fastlagt.
 - en redegørelse for områdets drikkevandsforsyning, herunder om  

 nærliggende ejendomme er forsynede fra vandværk eller har eget  

 vandforsyningsanlæg.
 - en vurdering af, om der er konstateret unormal  

 grundvandskvalitet/drikkevandskvalitet i området.
 - oplysninger om nærliggende recipienter, herunder vandkvaliteten, de  

 biologiske forhold og recipientkvalitetsmålsætningen.
 - en vurdering af, om der er konstateret unormale forhold i nærliggende  

 recipienter.
 - oplysninger om andre relevante forhold, f.eks. jordforurening, misvækst  

 m.v.
 I denne fase kan det endvidere være relevant at foretage enkelte  

 feltundersøgelser og supplerende analyser af grundvand og recipienter.
 3.2. Undersøgelsesfasen.
 Undersøgelsesfasen tilrettelægges med udgangspunkt i den årlige  

 indberetning til miljøstyrelsen samt på grundlag af oplysninger og  

 vurderinger i orienteringsfasen.
Undersøgelsesfasen har to overordnede formål.
For det første skal  

 undersøgelserne danne grundlag for en samlet vurdering af  

 kemikaliedeponeringens konsekvenser for mennesker og det omgivende miljø,  

 herunder grundvandet, og om disse konsekvenser er uacceptable.
For det andet  

 skal undersøgelserne være grundlaget for vurderingen af, hvilke  

 afværgeforanstaltninger, der kan etableres for at nedbringe eller eliminere  

 uacceptable virkninger på mennesker og omgivelser.
 3.2.1 Omfattende/begrænsede undersøgelser.
Afhængig af den konkrete lokalitets placering i ovennævnte kategorisering  

 skal der på de enkelte lokaliteter udføres mere eller mindre omfattende  

 undersøgelser.
Kun pladser i kategori E vil normalt ikke kræve yderligere  

 indsats.
Pladser i kategori A og B vil normalt kræve omfattende  

 undersøgelser.
Pladser i kategori C skal underkastes begrænsede undersøgelser  

 på grund af deponeringens mindre farlige karakter, eller fordi de  

 orienterende undersøgelser allerede har skabt mulighed for vurderinger af  

 forureningen.
For pladser i kategori D kan det være aktuelt med enkelte  

 undersøgelser for at fastlægge det næst hensigtsmæssige kontrolprogram.
Såvel omfattende som begrænsede undersøgelser vil normalt bestå af en  

 række aktiviteter af forskelligt omfang og karakter.
Eksempler på sådanne  

 aktiviteter skal nævnes i det følgende.
Overordnet kan man sige, at disse  

 aktiviteter sigter mod en beskrivelse af de geologiske og hydrogeologiske  

 forhold, recipientforholdene og andre relevante forhold af betydning for  

 beskrivelsen og vurderingen af forureningen fra pladsen.
 Følgende aktiviteter må enkeltvis eller i kombination forventes at indgå i  

 undersøgelsesfasen:
- lagfølgeboringer til belysning af områdets geologiske opbygning.
Disses  

 placering udvælges ud fra eksesterende geologiske og hydrogeologiske  

 oplysninger.
 - geoelektriske/geoseismiske undersøgelser til supplering af oplysningerne  

 fra lagfølgeboringerne, specielt hvor den eksisterende geologiske information  

 tyder på komplicerede forhold.
 - måling i borehullerne med neutron- eller gammastråling, flow log  

 (vandhastighedsmåling) eller ledningsevnemåling til registrering af fysiske  

 størrelser, der er karakteristiske for de omgivende jordlags geologiske og  

 hydrauliske egenskaber og de grundvandskemiske forhold.
 - undersøgelser over grundvandets strømningsretning samt undersøgelser  

 over muligheden for lækage mellem forskellige vandførende lag, herunder  

 prøvepumpninger af grundvandsboringer til fastlæggelse af de hydrauliske  

 parametre.
 - undersøgelser/opgørelser over depotets rumlige dimensioner og art samt  

 mængde af kemikalieaffaldet.
- boringer til udtagelse af vandprøver fra de vandførende lag.
Boremetoden  

 må vælges således, at de gennemborede lag ikke forurenes af et eventuelt  

 boremudder eller tilsat vand.
- udtagelse af vandprøver til analyse.
Prøvernes udtagningsdybde skal  

 vurderes.
Perkolatets massefylde kan være bestemmende for, i hvilken dybde en  

 forurening kan spores.
Udtagningsdybden kan evt. bestemmes ved hjælp af  

 borehulsmåling, eksempelvis ledningsevnemåling, modstandsmåling og  

 temperaturmåling.
 - undersøgelse af afstrømningsforhold i dræn, grøfter, vandløb og søer,  

 således at vurdering af eventuelle sårbare recipienter er mulig.
 recipientundersøgelser i nærliggende eventuelt påvirkede recipienter.
 - økotoxikologiske undersøgelser ud fra viden og formodning om de  

 forurenende komponenter.
 - biologiske undersøgelser, der bl.a. omfatter undersøgelser over flora og  

 fauna på og omkring lokaliteten.
Det er vigtigt, at feltundersøgelserne tilrettelægges således, at de i  

 givet fald kan indgå som en del af grundlaget for et efterfølgende  

 overvågnings- eller afværgeprogram.
F.eks. at udførte undersøgelsesboringer  

 vil kunne anvendes som afværgeboringer eller kontrolboringer.
 Den egentlige undersøgelsesfase vil omfatte flere felt- og  

 laboratorieaktiviteter end den orienterende fase, hvorfor det er vigtigt her  

 på et tidligt tidspunkt i planlægningsfasen at inddrage eventuelle  

 konsulentvirksomheder og laboratorier, der skal være medvirkende ved selve  

 undersøgelsen.
 3.2.2 Laboratorieaktiviteter.
 Ud fra oplysninger om arter og mængder af kemikalieaffaldet og affaldets  

 toxicitet udvælges mulige parametre til brug ved analysearbejdet i  

 undersøgelsesfasen.
 Da der kan være tale om mange forskellige stoffer og stofgrupper, der ikke  

 tidligere er indgået i laboratoriernes standardanalyseprogrammer, gøres der  

 opmærksom på, at disse kan komme til at omfatte bl.a.:
 - gaschromatografiske/massespektormetriske analyser (GCMS).
- højtryksvæskechromatografiske analyser (HPLC) - atomabsorptionsspektrofotometriske analyser.
 - totalt organiske kul (TOC) og totalt organiske chlorforbindelser (TOCl)  

 analyser.
 - konventionelle uorganiske analyser.
 - konventionelle organiske analyser.
 3.2.3 Kemiske analyser.
 I forbindelse med fastlæggelsen af analyseprogrammet kan henvises til  

 miljøstyrelsens »Oversigt over laboratorier, der udfører specialanalyser  

 på vandområdet« (November 1983).
 3.2.4 Økotoxikologiske undersøgelser.
 - Toxicitetstest på planter og dyr.
 3.2.5 Undersøgelsens afslutning.
 Resultaterne i undersøgelsesfasen kontrolleres løbende med allerede  

 opnåede resultater, således at det blive muligt at ændre undersøgelses- og  

 analyseprogrammet, såfremt dette viser sig at være hensigtsmæssigt.
Undersøgelserne afsluttes med en rapport over de udførte undersøgelser og  

 resultater indeholdende en risikovurdering.
Herudover skal der enten  

 udarbejdes et skitseprojekt med forslag til afværgeforanstaltninger bilagt et  

 økonomisk overslag, eller eventuelt opstilles et forslag til en fremtidig  

 monitering omkring pladsen.
 3.2.6 Skitseprojekter til afværgeforanstaltninger.
 Skitseprojektet skal så vidt muligt indeholde oplysninger om følgende:
a.
Forslag til hvilket afværgeprojekt, de udførte undersøgelser giver  

 anledning til at iværksætte på pladsen, herunder amtsrådets begrundelse for  

 det valgte projekt, og eventuelt diskussion af alternative muligheder.
b.
Projektets forventede miljømæssige konsekvenser.
c.
Overslag over projektets omtrentlige etableringsomkostninger, herunder  

 eventuelt forslag til finansieringsplan, jfr. side 25, samt forventede  

 etableringstidspunkt.
d.
Overslag over projektets omtrentlige driftsudgifter og kontroludgifter.
 3.3 Afværgefasen.
 3.3.1 Målsætninger.
 Målsætningen for afværgeforanstaltninger er at nedbringe forureningen til  

 et niveau, der er fastsat under hensyn til den ønskede tilstand i det  

 omgivende miljø og til den menneskelige sundhed.
 3.3.2 Afværgeforanstaltninger.
De i det følgende nævnte afværgeforanstaltninger er ikke udtømmende og vil  

 derfor ikke nødvendigvis være de eneste mulige foranstaltninger.
Ligeledes  

 vil en afværgeforanstaltning ikke nødvendigvis bestå i en af disse, men kan  

 bestå af en kombination af to eller flere foranstaltninger.
 3.3.3 Eksempler.
 1. Opgravning kan finde anvendelse ved koncentrerede  

 forureninger (depoter). Denne kan eventuelt kombineres med udvaskning eller  

 dræning.
2. Afværgeboring er en boring ført ned til det eller  

 de forurenende grundvandsførende lag, hvorfra det forurenede vand kan  

 oppumpes.
Denne foranstaltning kan finde anvendelse, hvor en forurening truer  

 et vandforsyningsanlæg eller en recipient.
Sådanne afværgeboringer etableres opstrøms det truede vandforsyningsanlæg  

 eller recipienten.
Det opsamlede, forurenede grundvand skal eventuelt renses,  

 inden det ledes til kloak eler recipient.
 3. Afværgedræn kan finde anvendelse, når depotet  

 ligger inden for et afgrænset område.
Afværgedrænet kan have flere funktioner, idet det f.eks. kan etableres som  

 et omfangsdræn enten for at opsamle det forurenede vand eller afskære en  

 strømning gennem depotet, og dermed forhindre, at der sker en forurening af  

 vandet.
Her, ligesom ved afværgepumpningen, kan der være behov for at rense  

 det eventuelt forurenede vand inden udledning til kloak eller recipient.
4. Overdækning med en for (regn)vand vanskeligt  

 gennemtrængelig membran, f.eks. ler, plast, bentonit m.v. kan finde  

 anvendelse ved koncentrerede afgrænsede forureninger.
Denne foranstaltning  

 kan kombineres med etablering af afværgedræning til opsamling og afledning af  

 det afstrømmede vand.
5. Inddæmning, som kan være nedramning af en spunsvæg  

 til hindring af udsivning fra kemikalieaffaldsdepotet, kan finde anvendelse  

 f.eks. ved et langstrakt depot beliggende ud til en recipient.
Anvendelse af  

 kemikalier, som ved reaktion med vand danner et for vand uigennemstrængeligt  

 lag, kan komme på tale.
Eksempler herpå er bentonit, aluminater og vandglas.
 6. Udvaskning, hvorved forstås, at vand, udover hvad  

 der naturligt tilføres med regnvand, sprøjtes ud over depotet og dermed  

 hurtigere udvasker forureningen.
 Ved udvaskning skal der etableres afværgeboringer nedstrøms - i  

 grundvandsstrømmens retning - og/eller afværgedræn, hvorfra det forurenede  

 grundvand opsamles/oppumpes og eventuelt renses inden udledning til kloak  

 eller recipient.
 7. Nedlægning af vandforsyningsboringer kan finde sted  

 ved enkeltvandforsyning og almen vandforsyning, når boringens vand er  

 forurenet eller truet af forurening.
 8. Tilslutning til almen vandforsyning kan finde sted,  

 når vandet fra private boringer eller vandværker er forurenet eller truet af  

 forurening.
De foranstaltninger, der er nævnt under punkt 7 og 8 gør dog ikke  

 nødvendigvis andre afværgeforanstaltninger overflødige.
En ændring af  

 vandforsyningsforholdene kan være påkrævet for at løse et akut problem, men  

 ændringen forhindrer ikke i sig selv en senere yderligere  

 afværgeforanstaltning til at hindre forurening fra pladsen.
 De boringer, der »nedlægges« i forbindelse med tilslutning til  

 almen vandforsyning eller ved flytning af vandforsyningsanlæg kan eventuelt  

 med fordel anvendes som afværgeboringer eller indgå i forbindelse med  

 etableringen af moniteringsprogrammer til kontrol af afværgeforanstaltninger.
 3.4 Drifts- og kontrolfasen.
 Målsætningen i kontrolfasen er at kontrollere effekten af de foretagne  

 indgreb.
 I denne fase indgår analyser til kontrol af forureningskilden,  

 grundvandsbevægelsen, grundvandskvaliteten i nærliggende  

 vandforsyningsboringer, overfladevandskvaliteten, samt af flora- og  

 faunasammensætningen i de berørte recipienter m.v.
Ved planlægningen af kontrolprogrammet er det i nogle tilfælde muligt at  

 vælge indikatorstoffer som analyseparametre.
Indikatorstoffer er stoffer, der  

 kan betragtes som generel indikator for forekomsten af andre stoffer.
 Hvis der forekommer særligt toxiske stoffer i depotet, er det dog  

 hensigtsmæssigt altid at analysere for disse.
 Driftsomkostninger vil forekomme i de tilfælde, hvor der er foreslået  

 afværgeforanstaltninger, der kræver pasning, vedligeholdelse, el-udgifter,  

 afgifter til afledning til kloak- og rensningsanlæg m.v.
 3.5 Afmelding af kemikalieaffaldsdepoter.
Når en plads afmeldes, udtages denne af amtsrådenes oversigter over  

 kemikalieaffaldsdepoter.
Afmelding kan ske ved, at amtsrådet i samarbejde med  

 kommunalbestyrelsen indstiller til miljøstyrelsen, at pladsen udtages af  

 oversigten.
Indstillingen kan fremsendes til miljøstyrelsen, når alle  

 aktiviteterne - herunder kommunalbestyrelsens overvågning af pladsen kan  

 ophøre.
Fremsendelse kan ske til miljøstyrelsen i forbindelse med  

 fremsendelsen af de årlige oversigter eller ved at rette særskilt henvendelse  

 herom til miljøstyrelsen.
 I det følgende foretages en gennemgang af, hvornår afmelding vil kunne  

 ske.
På E-pladser, d.v.s. pladser, hvor der som nævnt på side 4 ikke skal  

 foretages undersøgelser eller afværgeforanstaltninger, kan afmelding finde  

 sted, såfremt der ikke under kommunalbestyrelsens overvågning af pladsen  

 efter en periode har vist sig forureningsforhold, som der bør gribes ind  

 overfor.
Kommunalbestyrelsens overvågning er omtalt på side 27.
Pladser, hvorpå der er foretaget undersøgelser, som har vist, at der ikke  

 er behov for at iværksætte afværgeforanstaltninger, kan afmeldes, når  

 undersøgelserne på pladsen er afsluttet, såfremt det ikke er nædvendigt med  

 en efterfølgende kontrol, f.eks. ved analyser.
Pladser, hvor det er  

 nødvendigt med en efterfølgende kontrol, vil først kunne afmeldes, når den  

 nævnte kontrol efter en periode har vist, at der ikke er behov for videre  

 indsats over for pladsen.
 Pladser, hvorpå der er foretaget afværgeforanstaltninger, kan afmeldes,  

 når forureningen fra pladsen er ophørt eller nedbragt til et acceptabelt  

 niveau.
IV.
Myndighedernes prioritering af indsatsen.
 Med grundlag i resultater fra udførte undersøgelser foretager amtsrådene i  

 samarbejde med kommunalbestyrelserne en prioritering af den tidsmæssige  

 rækkefølge af indsatsen, jfr. lovens § 3.
 Oversigterne revideres en gang om året og indsendes til miljøstyrelsen.
Formålet med amtsrådenes årlige indsendelse af oversigter er, at de skal  

 danne baggrund for miljøstyrelsens prioritering af afværgeforanstaltningerne  

 på landsplan.
Samtidig skal de give miljøstyrelsen mulighed for på landsplan  

 at følge den tidsmæssige udvikling af undersøgelsesaktiviteterne, jfr. lovens  

 § 4, hvorefter miljøstyrelsen afgør, i hvilket omfang og på hvilke pladser og  

 lokaliteter, der skal iværksættes afværgeforanstaltninger.
Endvidere kan  

 styrelsen efter drøftelse med amtsrådet i særlige tilfælde bestemme, at der  

 skal foretages andre eller yderligere undersøgelser, end de af amtsrådet  

 forudsatte, jfr. § 5, stk. 2.
Pladsernes forureningsmæssige risici vil sammenholdt med de økonomiske  

 ressourcer, der vil være til stede det pågældende år til ebablering af  

 afværgeforanstaltninger, være afgørende for prioriteringen.
Det må forudses,  

 at miljøstyrelsen i særlige tilfælde efter drøftelse med amtsrådet kan være  

 nødsaget til at ændre på tidsplanen, idet miljøstyrelsens prioritering  

 foretages på landsplan.
Da de aktiviteter (undersøgelser og afværgeforanstaltninger) som indsatsen  

 kræver, ofte er teknisk komplicerede og nødvendiggør et tæt samarbejde mellem  

 de involverede myndigheder, vil indsatsen mest hensigtsmæssigt kunne ske på  

 den måde, at der til såvel undersøgelsesfasen som afværgefasen dannes  

 følgegrupper i de enkelte amtskommuner, bestående af repræsentanter fra  

 amtskommunen, miljøstyrelsen og de involverede kommuner.
Endvidere kan der i  

 følgegrupperne deltage konsulenter og andre med tilknytning til depoterne.
Da det er amtsrådet, der er ansvarlig for såvel udførelsen af  

 undersøgelser som de af miljøstyrelsen godkendte afværgeforanstaltninger,  

 forudsættes det, at atmsrådet sørger for nedsættelsen af følgegrupperne,  

 ligesom det er amtsrådet, der træffer beslutning om eventuel deltagelse af  

 konsulenter og andre med tilknytning til depoterne.
Følgegruppen bør  

 nedsættes på det tidspunkt, hvor amtsrådets første større undersøgelsesopgave  

 startes.
 For hver plads vil den forureningsmæssige risiko være afgørende for  

 pladsens prioritering, således at de pladser, der indebærer den største  

 risiko, prioriteres højest.
 Som nævnt under afsnit III, afsluttes udførte undersøgelser med en rapport  

 over undersøgelserne indeholdende en risikoanalyse over forureningen fra  

 pladsen, ligesom der herudover enten skal udarbejdes et skitseprojekt med  

 forslag til afværgeforanstaltninger, bilagt et økonomisk overslag, eller  

 eventuelt opstilles forslag til fremtidige initiativer omkring pladsen.
 De pladser, hvorfra der ud fra undersøgelsens resultater kan skønnes at  

 være sket en forurening af grundvand, der ikke gennem  

 vandindvindingsplanlægningen er afskrevet som uanvendeligt til  

 vandforsyningsformål, må have højeste prioritet, og generelt være højere  

 prioriteret end pladser, hvorfra der skønnes allerede at være sket forurening  

 af vandløb, søer eller havet.
 På samme måde vil pladser, der skønnes at true grundvandsinteresser, være  

 højere prioriteret end pladser, der skønnes at true vandløb, søer eller  

 havet.
 For så vidt angår afværgeforanstaltninger, der ikke er akut påkrævet, vil  

 disse generelt være højere prioriteret for pladser, der truer eller forurener  

 almen vandforsyning end for pladser, hvor »kun«  

 enkeltvandindvindingsanlæg er truet.
 Er der derimod tale om afværgeforanstaltninger, der er akut påkrævet, har  

 de samme prioritering.
V.
Oplysninger, der skal ligge til grund for miljøstyrelsens godkendelse  

 af afværgeforanstaltninger.
På baggrund af amtsrådenes skitseprojekter tager miljøstyrelsen stilling  

 til, om et afværgeprojekt skal søges gennemført og giver amtsrådet meddelelse  

 herom.
Herefter udarbejder amtsrådet i samarbejde med kommunalbestyrelsen  

 forslag til at detailprojekt for afværgeforanstaltninger, jfr. lovens § 6.  

 Forslaget skal godkendes af miljøstyrelsen, inden det udføres.
 Udgifterne til de godkendte afværgeforanstaltninger, herunder til  

 konsulentbistand og lign. ved udarbejdelsen af detailprojektet, afholdes af  

 miljøstyrelsen, jfr. lovens § 8.
 Samarbejdet mellem amtsrådet og kommunalbestyrelsen må tillægges stor  

 betydning, dels fordi kommunalbestyrelsen er ansvarlig for drifts- og  

 kontrolopgaver ved afværgeprojektet, og dels fordi den viden, som kommunen  

 besidder om lokale miljøforhold, herved nyttiggøres fuldt ud.
For en given plads kan de oplysninger, der skal indgå i projektet for  

 afværgeforanstaltninger, i stor udstrækning dels fås fra kortlægningen af  

 landets kemikalieaffaldsdepoter og dels fra de udførte undersøgelser  

 vedrørende pladsen./ Som det fremgår af omtalen af de forskellige  

 afværgeforanstaltninger, kan der både være tale om afværgeforanstaltninger,  

 der indebærer ret komplicerede procesforløb, og afværgeforanstaltninger, der  

 alene indebærer mere enkle arbejdsgange.
Dette medfører, at de oplysninger,  

 der skal foreligge i forbindelse med et forslag til afværgeforanstaltning,  

 vil variere meget i omfang og karakter, afhængigt af hvilken art  

 afværgeforanstaltninger der søges godkendt.
 De oplysninger om de enkelte afværgeprojekter, der skal indgå i forslaget,  

 vil derfor ikke i alle tilfælde omfatte alle de nedenfor nævnte, men kun de,  

 der er nødvendige for miljøstyrelsens bedømmelse af det ansøgte projekt.
 Oplysningerne kan deles i følgende hovedgrupper:
A.
Pladsens beliggenhed og etablering.
B.
Oplysninger om resultater fra de undersøgelser, der danne baggrund for  

 projektet.
C.
Oplysninger om afværgeprojektets indretning og drift, herunder  

 amtsrådets begrundelse for det valgte projekt.
D.
Oplysninger om forventet etableringstidspunkt samt afværgeprojektets  

 etableringsomkostninger.
E.
Oplysninger om afværgeprojektets nedbringelse/fjernelse af forureningen  

 fra pladsen.
F.
Oplysninger om drifts- og kontrolomkostninger ved afværgeprojektet.
G.
Oplysninger til brug for godkendelse af omlægning m.v. af  

 vandforsyningsforhold.
H.
Oplysninger til brug for godkendelse af eventuelle  

 ekspropriationsbeslutninger.
I.
Udtalelser og indsigelser som følge af underretning,  

 offentlighedsprocedure og høring.
A.
Planer over pladsens beliggenhed og etablering.
Med baggrund i bl.a. de oplysninger om pladsen, der var indeholdt i  

 kortlægningens afrapportering til miljøstyrelsen den 1. juni 1982, gives et  

 kort resume om pladsen.
I resumeet skal indgå en omtale af bl.a. følgende  

 forhold:
 1. Lokalitetsnummer.
 2. Deponeringsforhold.
 Art og mængde af kemikalieaffald.
 Pladsens areal.
 Lossepladsens eventuelle bundsikring: Bundmembran, lerlag etc.
 Afdækning.
 Arealets nuværende anvendelse.
 Pladsens funktionstid.
 3. Beskrivelse af de geologiske og hydrogeologiske  

 forhold i området omkring pladsen.
 Der skal beskrives de forhold, som har betydning for udbredelsen af  

 forureningen fra pladsen, herunder grundvandets og overfaldevandets kemiske  

 sammensætning.
 4. Recipientforhold i området.
 De recipienter, som kan være truet af forurening fra pladsen, anføres.  

 Endvidere angives recipientens målsætning.
 5. Pladsens ejerforhold og eventuel forurener.
 Endvidere angives kommunalbestyrelsens og amtsrådets indstilling med  

 hensyn til, hvorfor miljøbeskyttelsesloven i givet fald ikke er bragt eller  

 bør bringes i anvendelse, jfr. nedenfor, side 44.
 Kortmateriale vedrørende ovennævnte oplysninger vedlægges, eventuelt  

 henvises til kortmaterialet, der indgik i kortlægningens afrapportering.
B.
Oplysninger om resultater fra de undersøgelser, der danner baggrund for  

 afværgeprojektet.
 Almindeligvis vil det være resultatet af omfattende undersøgelser, der vil  

 danne baggrund for udarbejdelsen af projektet for afværgeforanstaltninger.
 Oplysninger inden for dette afsnit vil derfor ofte kunne være et resume af  

 tidligere indsendte oplysninger om undersøgelsernes udførelse og resultater  

 med en risikovurdering af pladsens forurening af omgivelserne.
C.
Oplysninger om afværgeprojektets indretning og drift.
 Oplysningerne i dette afsnit indledes med en omtale af de vurderinger, der  

 ligger til grund for amtsrådets valg af det indsendte projekt.
Plan i passende målestok, der viser placeringen af de enkelte dele, der  

 indgår i afværgeprojektet.
Endvidere vedlægges en beskrivelse af  

 afværgeprojektets funktion som helhed, eventuelt vedlægges Flow-sheet diagram  

 for processerne.
Endelig vedlægges en beskrivelse af arbejdspladsens  

 indretning.
Er der tale om etablering af boringer, anføres hvilken type, der er tale  

 om, samt hvilken dybde de nedsættes i.
Indgår der pumper i afværgeprojektet,  

 anføres type samt kapacitet.
Såfremt der skal foretages rensning af oppumpet  

 forurenet spildevand, angives hvilken rensemetode, der ønskes anvendt, samt  

 hvilke kemikalier, der indgår i rensningen.
Det angives, hvor spildevandet  

 tænkes udledt.
 Såfremt afværgeforanstaltningerne indebærer bortgravning af affald, skal  

 der i projektet være oplysninger om, hvordan affaldet håndteres, emballeres  

 samt slutdisponeres.
Endvidere angives de risikobetonede processer, som får betydning for det  

 personale, der skal arbejde med etablering, indretning og drift af  

 afværgeforanstaltningerne.
Endelig skal der foreligge oplysninger om, at  

 arbejdstilsynet er underrettet om projektet eller vil blive inddraget i de  

 krav, der i tilknytning til projektet vil blive stillet efter  

 arbejdsmiljøloven.
D.
Oplysninger om forventet etableringstidspunkt samt afværgeprojektets  

 etableringsomkostninger.
Der angives de forventede tidspunkter for bygge- og anlægsarbejdets  

 påbegyndelse og afværgeprojektets drift.
Der oplyses navnet på det firma, der  

 eventuelt skal stå for gennemførelsen af afværgeprojektet.
Endvidere angives,  

 om projektet skal udbydes i licitation.
I tilfælde af bunden licitation  

 oplyses navnene på de indbudte firmaer.
Endelig angives, hvordan  

 afværgeprojektets afleveringsforretning vil foregå, herunder vilkår og  

 garantier m.v.
 Endvidere udarbejdes et detaljeret overslag over etableringsomkostningerne  

 indeholdende en beskrivelse af f.eks.
 - Materialeleverancer.
 - Arbejdspladsindretning.
 - Entreprenørarbejder.
 - Retablering af arealet.
 - Udgifter til håndtering samt slutdisponering af forureningen.
 - Etablering af alternativ vandforsyning.
 - Erstatningsbeløb, jvf. lovens § 12 og 13.
 Da amtskommunernes finansielle forpligtelser knytter sig til  

 undersøgelsesfasen, hvorimod miljøstyrelsen afholder udgifterne til  

 afværgeprojekterne, er det af betydning at kende afgrænsningen mellem  

 undersøgelsesfasen og afværgefasen.
 De beregninger, der er lagt til grund for loven, bygger på en afgrænsning,  

 hvorefter undersøgelsesfasen afsluttes med en risikovurdering og et  

 skitseprojekt for afværgeforanstaltninger.
I praksis vil det f.eks. kunne forekomme, at boringer i undersøgelsesfasen  

 også vil kunne bruges i afværgefasen.
I almindelighed vil udgifterne til  

 disse boringer, der er etableret forud for udarbejdelsen og godkendelsen af  

 afværgeprojekterne, ikke blive refunderet af miljøstyrelsen i afværgefasen.
I  

 tilfælde, hvor der forekommer merudgifter til etablering af en boring i  

 undersøgelsesfasen, der specielt er udformet, så den kan indgå og benyttes i  

 afværgefasen, vil disse merudgifter dog normalt kunne refunderes i  

 afværgefasen.
E.
Oplysninger om afværgeprojektets nedbringelse/fjernelse af forureningen  

 fra pladsen.
 Ved bortgravning angives i givet fald, hvilke kriterier, der skal lægges  

 til grund ved bortgravningen, f.eks. angives, hvilken koncentration mg  

 stof/kg jord et givet stof må have for at forblive på stedet.
 Disse kriterier vil kunne fastsættes med baggrund i omgivelsernes  

 sårbarhed sammenholdt med resultater fra de udførte undersøgelser.
 Ved rensning af oppumpet spildevand angives koncentrationen af stoffer i  

 spildevandet før udledning til kloak, søer, vandløb eller havet.
 Endvidere vedlægges beregninger, der viser sluteffekten af  

 afværgeprojektet på omgivelserne med overslag over tidsforløbet inden  

 effekten opnås.
F.
Oplysninger om drifts- og kontrolomkostninger ved afværgeprojektet.
Driftsudgifter er de udgifter, der er forbundet med drift af  

 afværgeforanstaltningen.
Kontroludgifter er de udgifter, der er forbundet med  

 kontrol af, at det forventede resultat af afværgeforanstaltningen opnås, og  

 at denne fungerer i overensstemmelse med afværgeprojektet.
Afværgeprojektet skal indeholde en specificeret beskrivelse af, hvilke  

 driftsomkostninger, der kan blive tale om.
Udgifterne udregnes i kr. pr. år.
Endvidere skal afværgeprojektet indeholde en oversigt over, hvilken  

 kontrol, der skal føres, samt hvor ofte kontrollen skal udføres.
De hermed  

 forbundne udgifter skal specificeres på kontrollens forskellige funktioner  

 (målinger, analyser m.v.).
 Eksempelvis er følgende driftsudgifter forbundet med afværgepumpning,  

 rensning af det oppumpede vand og udledning til kloak:
 - Udgifter til drift af pumper, omrørere, automatik m.v. samt til  

 elektriske installationer i bygning.
 - Afledningsafgift til kommunalt rensningsanlæg.
 - Udgifter til kemikalier, udskiftning af aktivt kul m.v.
 - Udgifter til slutdisponering af slam.
 - Udgifter til vedligeholdelse af rensningsudstyr og bygning.
 - Udgifter til analyser.
 - Udgifter til kontrol.
G.
Oplysninger til brug for godkendelse af vandforsyningsforhold.
 Skal der ske nedlæggelse, ændring eller etablering af vandforsyning, skal  

 der foreligge oplysninger om følgende:
 - Kortmateriale m.v. med angivelse af, hvorledes vandforsyningsforholdene  

 skal ændres, og angivelse af de grundejere, der vil blive berørt heraf.
 - Amtsrådets redegørelse for de faktiske forhold, der har ført til, at man  

 har besluttet at gribe ind over for vandindvindingsanlæggene.
 - En opgørelse over de samlede udgifter ved gennemførelse af den ændrede  

 vandforsyning.
 - Amtsrådets skøn over, hvilke erstatninger, der kan blive tale om, og et  

 eventuelt udkast til aftale om erstatningens størrelse.
H.
Oplysninger til brug for godkendelse af eventuelle  

 ekspropriationsbeslutninger.
 Skal der foretages ekspropriation efter lovens § 12, skal der foreligge  

 oplysninger om følgende:
 - Redegørelse for, hvilke rettigheder, der ønskes erhvervet, (ejendomsret,  

 rådighedsindskrænkninger eller lign.).
 - Kortmateriale med angivelse af berørte arealer, herunder oplysninger, om  

 der bør foretages ekspropriation i flere amtskommuner, herunder Københavns  

 og/eller Frederiksberg kommuner.
 - Oplysning om de grundejere/brugere, der vil blive berørt, og om den  

 hidtidige anvendelse af de pågældende arealer.
 - Opgørelse af skadeserstatninger og ekspropriationserstatninger efter §  

 12, stk. 1 og 2.
I.
Udtalelser og indsigelser som følge af underretning og  

 offentlighedsprocedure og høring.
 Inden der udføres foranstaltninger, skal amtsrådet underrette vedkommende  

 grundejer samt den, der har været ansvarlig for deponeringen, såfremt  

 vedkommende kan identificeres, jfr. lovens § 11, og nedenfor side 33.
 Ved forslag til afværgeforanstaltninger, der indebærer, at oppumpet,  

 forurenet grundvand skal udledes i vandløb, søer eller havet, skal amtsrådet  

 offentliggøre forslaget, jfr. § 6, stk. 2, og nedenfor side 35.
 Udtalelser og indsigelser som følge af underretning og  

 offentlighedsprocedure samt amtsrådets bemærkninger hertil skal vedlægges  

 forslaget til afværgeprojekt.
 Udtalelser, der indkommer ved høringen af myndigheder, som har beføjelsen  

 til at meddele tilladelse, godkendelse m.v. efter anden lovgivning inden for  

 miljøministeriets område, vedlægges forslaget til afværgeforanstaltninger  

 jfr. lovens § 15 og nedenfor side 49. Har amtsrådet beføjelser til at meddele  

 tilladelse, godkendelse m.v. efter vedkommende lov, skal amtsrådets udtalelse  

 vedlægges.
VI.
Afværgeforanstaltningernes realisation og afregning.
Gennemførelsen af afværgeforanstaltningerne vil som nævnt i indledningen  

 ofte rumme komplicerede og delvis ukendte problemer.
Det må derfor bero på en  

 konkret vurdering i forbindelse med afværgeprojektet, hvem der skal stå for  

 udførelsen af dette.
Visse afværgeforanstaltninger er af en sådan beskaffenhed, at de kræver  

 medvirken af konsulenter, hvorimod andre er så enkle, at de vil kunne udføres  

 af ejeren af den ejendom, hvorpå affaldet er henlagt eller nedgravet.
Der vil  

 endvidere være tilfælde, hvor afværgeforanstaltningerne kan udføres af den  

 virksomhed, hvorfra affaldet stammer, eller af vedkommende kommune eller  

 amtskommune selv.
Over for miljøstyrelsen er det dog altid amtsrådet, der er  

 ansvarlig for, at afværgeforanstaltningerne gennemføres i overensstemmelse  

 med det godkendte projekt, jfr. lovens § 6, stk. 1.
 Som et led i miljøstyrelsens godkendelse af amtsrådenes forslag til  

 afværgeprojekter vil det blive specificeret, hvorledes afregning af  

 afværgeprojektet, herunder detailprojekteringen skal finde sted.
 Udgifterne til dækning af omkostninger ved gennemførelse af mindre  

 afværgeprojekter, der løber over kort tid, udbetales til amtsrådet, når det  

 af miljøstyrelsen godkendte projekt er gennemført, og når styrelsen har  

 modtaget dokumentation for, at projektet er indkørt og fungerer som anført i  

 godkendelsen.
 I tilfælde af at et projekt er særligt udgiftskrævende, eller strækker sig  

 over flere regnskabsår, vil miljøstyrelsen efter anmodning fra amtsrådet være  

 indstillet på at refundere udgifterne til afværgeprojektet etapevist.
 Det er en betingelse for udbetalingen, at afværgeprojektet gennemføres i  

 overensstemmelse med de vilkår og den beskrivelse i øvrigt, der fremgår af  

 miljøstyrelsens godkendelse, samt med de aftaler, der eventuelt træffes med  

 styrelsen under projektets gennemførelse.
Udbetaling af beløbet forudsætter, at der foreligger dokumentation i form  

 af bilag for de faktisk afholdte udgifter ved projektet.
Anmodning om  

 udbetaling skal fremsendes fra amtsrådet til miljøstyrelsen og være bilagt en  

 specificeret regnskabsoversigt.
Regnskabsoversigten skal være attesteret af  

 amtskommunens revisorer.
 Hvis det tekniske udstyr, der er indgået i afværgeforanstaltningen,  

 forventes at kunne indbringe et ikke uvæsentligt beløb efter projektets  

 afslutning, kan miljøstyrelsen kræve dette beløb indbetalt til styrelsen.
 Såfremt det viser sig, at projektet forsinkes, eller at forudsætningerne  

 for godkendelsen i øvrigt ændres væsentligt, skal amtsrådet straks underrette  

 miljøstyrelsen herom.
VII.
Tilsyn med kemikalieaffaldsdepoter.
 Kemikalieaffaldsdepotlovens bestemmelser om tilsyn findes i § 7.  

 Myndighedsopgaverne og aktiviteterne ved indsatsen over for pladserne er  

 forskellige i følgende 3 stadier under tilsynet:
- Overvågningsperioden - Undersøgelsesperioden - Afværgeperioden.
 Overvågningsperioden er tidsrummet fra pladserne er registreret, og indtil  

 undersøgelsen af pladsernes forurening påbegyndes.
Undersøgelsesperioden er tidsrummet fra undersøgelserne starter, og indtil  

 de er afsluttet.
Undersøgelsesperioden i relation til tilsynet er afsluttet,  

 når der over for miljøstyrelsen foreligger den nødvendige dokumentation for,  

 enten at afværgeforanstaltningerne er indkørt og fungerer som anført i  

 vilkårene for godkendelsen, eller når pladsen uden foretagelse af  

 afværgeforanstaltninger kan afmeldes, jfr. side 14.
 Afværgeperioden er tidsrummet fra afværgeforanstaltningerne er  

 dokumenteret, indkørt og fungerer, som anført i vilkårene for godkendelsen,  

 og driften derved overtaget af kommunalbestyrelsen, og indtil amtsrådet i  

 samarbejde med kommunalbestyrelsen bestemmer, at forureningen fra pladsen er  

 ophørt eller nedbragt til et acceptabelt niveau, som miljøstyrelsen har  

 accepteret.
 1. Kommunalbestyrelsens tilsyn.
 Kommunalbestyrelsen fører tilsyn med pladserne i overvågningsperioden og i  

 afværgeperioden, medmindre dette i særlige tilfælde er henlagt til amtsrådet,  

 jfr. nedenfor i afsnit 2.1. og 2.3.
 1.1 Overvågningsperioden.
For pladser, der afventer igangsættelse af undersøgelsen, og for E-pladser  

 består tilsynet i en overvågning af pladserne.
Overvågningen kan f.eks.  

 omfatte:
 - Besøg på pladsen for at se efter misvækst på eller omkring pladsen.
 - Analyser af eksisterende drikkevandsboringer nedstrøms for pladsen for  

 at være opmærksom på forurening fra pladsen.
 - At være opmærksom på en eventuel forurening af et nærliggende vandløb  

 eller anden recipient, som kan stamme fra udsivning fra pladsen.
 Såfremt resultatet af tilsynet tyder på, at en forurening fra pladsen er  

 ved at brede sig, underretter kommunalbestyrelsen amtsrådet, som herefter  

 lader resultatet af tilsynet indgå i amtsrådets overvejelser vedrørende den  

 fremtidige prioritering af rækkefølgen i amtsrådets oversigt for indsatsen  

 over for pladserne.
 I tilsynet indgår f.eks. ikke etablering af nye boringer eller  

 prøvegravninger, idet disse aktiviteter typisk henhører under  

 undersøgelsesfasen.
 Såfremt der i overvågningsperioden er tvivl om, hvorvidt amtsrådets eller  

 Hovedstadsrådets tilsyn med en kommunal losseplads er ophørt, anbefales det,  

 at kommunalbestyrelsen retter henvendelse herom til  

 amtsrådet/Hovedstadsrådet, således at dette spørgsmål kan blive afklaret.
 1.2 Afværgeperioden.
I denne fase består tilsynet i at kontrollere, om  

 afværgeforanstaltningerne fungerer som de skal i henhold til vilkårene i  

 miljøstyrelsens godkendelse af afværgeprojekt, således at oprensningen sker  

 som forudsat i godkendelsen.
I tilsynet indgår, afhængig af de enkelte  

 afværgeprojekter, bl.a. en række kontrolanalyser.
 Kommunalbestyrelsens tilsynsopgaver i forbindelse med afværgeboringer vil  

 være kontrol af rensningen af forurenet perkolat inden udledning,  

 kontrolanalyser af oppumpet forurenet perkolat, samt kontrolanalyser af  

 grundvand nedstrøms for pladsen.
Det er nødvendigt, at der er tæt kontakt mellem kommunen og amtskommunen i  

 forbindelse med kommunalbestyrelsens tilsynsopgaver, idet resultatet af  

 tilsynet vil kunne føre til, at der må foretages ændringer i de etablerede  

 afværgeforanstaltninger.
Endvidere vil det være med baggrund i de nævnte  

 kontrolanalyser, at amtsrådet til sin tid i samarbejde med  

 kommunalbestyrelsen kan vurdere, at afværgeforanstaltningen har haft den  

 ønskede effekt på omgivelserne, og efter miljøstyrelsens accept således kan  

 afslutte afværgefasen, hvorefter pladsen kan udgå af amtsrådets oversigt i  

 henhold til loven, jfr. side 14.
 Dette er baggrunden for, at kommunalbestyrelsen efter § 7, stk. 3, skal  

 underrette amtsrådet, samt at amtsrådet ifølge § 6, stk. 3, skal underrette  

 miljøstyrelsen om resultatet af afværgeforanstaltningerne og om tilsynet.
 2. Amtsrådenes tilsyn.
 Amtsrådet fører tilsyn med pladserne i undersøgelsesperioden og kontrol  

 med kommunalbestyrelsernes drift af afværgeforanstaltningerne i  

 afværgeperioden.
 Endvidere fører amtsrådet i særlige tilfælde tilsyn med pladserne i  

 overvågningsperioden og afværgeperioden.
 For så vidt angår Københavns og Frederiksberg kommuner, medfører  

 kemikalieaffaldsdepotlovens § 2, at disse 2 kommuner udøver det tilsyn, som  

 ifølge lovens § 7, stk. 2, i det øvrige land udøves af atmsrådet.
 2.1 Overvågningsperioden.
 Amtsrådet fører efter § 7, stk. 2, tilsyn med pladserne i  

 overvågningsperioden, såfremt tilsynet med pladsen påhviler amtsrådet efter  

 lov om miljøbeskyttelse, f.eks. ved en kommunal losseplads i drift.
 I hovedstadsområdet føres dette tilsyn dog af Hovedstadsrådet, jfr. § 50,  

 stk. 2, i miljøbeskyttelsesloven og § 8, stk. 2, i bekendtgørelse nr. 176 af  

 29. marts 1974 om godkendelse af særligt forurenende virksomheder.
 Tilsynsforpligtelsens omfang er beskrevet ovenfor i afsnit 1.1.
 2.2. Undersøgelsesperioden.
 Amtsrådet fører tilsyn med pladserne, når der er iværksat undersøgelser på  

 disse, jfr. § 7, stk. 2.
Undersøgelsens formål er som nævnt ovenfor at afdække forureningens art og  

 omfang.
Tilsynet er derfor indbefattet i de foretagne undersøgelser.
Såfremt  

 en undersøgelse resulterer i, at der ikke umiddelbart skal etableres  

 afværgeforanstaltninger, men at pladsens forurening fremover skal  

 kontrolleres, føres denne kontrol (tilsyn) af amtsrådet.
Tilsynet vil typisk omfatte en række analyser, som opfølgning af de  

 foretagne undersøgelser.
Resultatet heraf vil enten blive, at der skal  

 etableres afværgeforanstaltninger, eller at amtsrådet i samarbejde med  

 kommunalbestyrelsen indstiller til miljøstyrelsen, at pladsen med baggrund i  

 de foretagne undersøgelser og den efterfølgende kontrol med forureningen kan  

 udgå af amtsrådets oversigt ifølge loven, jfr. side 14.
 2.3 Afværgeperioden.
 Amtsrådet skal i denne periode føre kontrol med, at  

 afværgeforanstaltningerne drives som forudsat i godkendelsen, jfr. side 31.
 Denne kontrol kan ske på baggrund af de indberetninger, som  

 kommunalbestyrelsen fremsender til amtsrådet efter lovens § 6, stk. 3.
 Da afværgeforanstaltningerne ofte er komplicerede og rummer delvis ukendte  

 problemer, vil det undertiden være påkrævet, at amtsrådet fører en tættere  

 kontrol med driften af afværgeforanstaltningerne.
 Det er nødvendigt med en tæt kontakt mellem amtskommunen og kommunen, idet  

 der undervejs i afværgeperioden eventuelt må foretages ændringer i  

 afværgeprojektet, ligesom amtskommunen ofte ligger inde med betydelig viden  

 og erfaring om projektet fra undersøgelsesperioden og udførelsen af  

 afværgeforanstaltningerne.
 Amtsrådet fører endvidere efter § 7, stk. 2, i særlige tilfælde tilsyn med  

 pladserne i afværgeperioden, såfremt tilsynet med pladsen påhviler amtsrådet  

 efter lov om miljøbeskyttelse, f.eks. ved en kommunal losseplads i drift.
VIII.
Drift af afværgeforanstaltninger.
 Afværgeforanstaltningerne forudsætter - i det omfang, der ikke er tale om  

 en egentlig fjernelse af kemikaliedepotet - at de etablerede anlæg  

 (inddæmning, udvaskning, afværgeboring, omfangsdræn etc.) drives,  

 vedligeholdes og overvåges.
Kommunalbestyrelsen overtager først driftsudgifterne med  

 afværgeforanstaltningerne, når der over for miljøstyrelsen har foreligget den  

 nødvendige dokumentation for, at afværgeforanstaltningerne er indkørt og  

 fungerer som anført i vilkårene for godkendelsen.
Det vil sige på det  

 tidspunkt, hvor miljøstyrelsen kan refundere udgifterne til etableringen af  

 afværgeforanstaltningerne.
 Det er kommunalbestyrelsen i den kommune, hvor afværgeforanstaltningerne  

 er etableret, som forestår og finansierer disse driftsopgaver, jfr. lovens §  

 7 og § 8, stk. 3. Til disse opgaver henhører endvidere nedtagning og  

 bortskaffelse af udstyr til afværgeforanstlatningerne, når disse har  

 udspillet deres rolle.
IX.
Statsstøtte til kommunale drifts- og kontroludgifter med  

 afværgeforanstaltninger.
Ifølge lovens § 8, stk. 4, kan miljøministeren i særlige tilfælde  

 beslutte, at miljøministeriet afholder en del af de samlede udgifter til  

 drift af afværgeforanstaltninger, som ellers skulle afholdes af den  

 pågældende kommune.
En beslutning herom forudsætter en ansøgning fra  

 kommunalbestyrelsen samt en indstilling fra miljøstyrelsen, der er drøftet  

 med kommunen.
Bestemmelsen er tænkt anvendt i tilfælde, hvor udgifterne til drift af  

 afværgeforanstaltninger vil betyde en forholdsmæssig stor belastning for en  

 kommune.
Det bemærkes, at § 8, stk. 4, alene omfatter kommunens udgifter til  

 drift og kontrol af afværgeforanstaltninger, som er iværksat af amtsrådet  

 efter forudgående godkendelse i miljøstyrelsen, og ikke udgifter til  

 kommunens tilsyn med pladser og lokaliteter med kemikalieaffald, hvorpå der  

 endnu ikke er iværksat undersøgelser.
 Det er forudsat i bemærkningerne til loven, at staten yder en kommune  

 støtte, hvis dens samlede udgifter til drifts- og kontrolforanstaltninger  

 efter loven overstiger 2 promille af kommunens udskrivningsgrundlag.  

 Kommunens udgifter lægges sammen år for år, indtil 2 promille-loftet nås,  

 hvorefter kommunalbestyrelsen kan ansøge miljøministeren om, at staten  

 afholder disse udgifter fremover.
Bestemmelsen i § 8, stk. 4, giver mulighed for, at miljøministeren kan  

 inddrage andre relevante forhold ved bedømmelsen af, om støtte skal ydes, og  

 med hvilket beløb, der skal støttes.
Administrationen af ordningen vil blive  

 baseret på kommunens faktisk afholdte udgifter til drift af  

 afværgeforanstaltninger og det faktiske udskrivningsgrundlag for det år,  

 loftet nås.
De berørte kommuner vil først nå loftet efter nogle år, og det anbefales  

 derfor, at kommunerne en gang årligt i forbindelse med underretningen af  

 amtsrådet om resultaterne af driften og kontrollen med  

 afværgeforanstaltningerne tillige foretager en skønsmæssig beregning af  

 størrelsen af kommunens samlede årlige udgifter til drift og kontrol med  

 afværgeforanstaltninger.
Disse oplysninger bør kommunerne også underrette  

 miljøstyrelsen om.
 Såfremt en kommune kan forudse, at den vil ansøge miljøministeren om at  

 afholde drifts- og kontroludgifter efter § 8, stk. 4, bør miljøstyrelsen  

 underrettes herom senest den 1. maj i det år, der ligger forud herfor,  

 således at styrelsen får mulighed for at vurdere, hvor store beløb der kan  

 blive tale om at søge på de årlige bevillingslove.
X.
Administrative forhold.
 1. Underretning § 11.
 Før der udføres undersøgelser eller foranstaltninger skal amtsrådet efter  

 lovens § 11 underrette såvel ejeren af det areal, hvor  

 kemikalieaffaldsdepotet er beliggende, som den der er ansvarlig for  

 deponeringen, under forudsætning af at vedkommende kan identificeres.  

 Underretning skal gives, inden der foretages undersøgelser og tekniske  

 forarbejder i form af opmålinger, nivellementer, pejlinger, boringer og  

 lignende eller afværgeforanstaltninger i form af afværgeboring,  

 afværgedræning, ændring i vandforsyningsforhold m.v., jfr. side 36.
Bestemmelsen skal ses i sammenhæng med lovens § 18, stk. 3, hvorefter  

 myndighederne i visse tilfælde ved civilt søgsmål kan søge udgifter, der er  

 afholdt til dækning af undersøgelser og afværgeforanstaltninger, godtgjort af  

 den, der efter dansk rets almindelige erstatningsregler er ansvarlig for  

 kemikalieaffaldsdepotet.
Formålet med bestemmelsen er, at den ansvarlige for  

 forureningen skal have lejlighed til at ytre sig over de påtænkte  

 undersøgelses- eller afværgeforanstaltninger, herunder mulighed for at  

 påvirke størrelsen af det erstatningskrav, der eventuelt senere vil blive  

 rejst ved domstolene.
Amtsrådet skal ved underretningen så vidt muligt angive omfanget af de  

 undersøgelser eller foranstaltninger, der agtes iværksat samt angive de  

 udgifter, dette vil medføre.
Ved underretningen skal der også gives oplysning  

 om forventede udgifter til eventuelle erstatninger, f.eks. ulempe- og  

 skadeserstatninger efter § 12, stk. 1, ekspropriationserstatninger efter §  

 12, stk. 2, eller erstatninger som følge af ændringer i  

 vandforsyningsforholdene efter § 13, stk. 4.
 Foretages der undersøgelser på et depot, som resultarer i at der  

 efterfølgende skal gennemføres afværgeforanstaltninger, må der også gives  

 underretning om disse.
 Ejeren og den der har været ansvarlig for deponeringen må orienteres, hvis  

 der foretages væsentlige ændringer i de oprindeligt påregnede  

 foranstaltninger, da hovedsigtet med underretningsforpligtelsen er løbende at  

 sikre, at de pågældende får lejlighed til at varetage deres juridiske og  

 økonomiske interesser.
Der skal i forbindelse med underretningen gives den pågældende lejlighed  

 til at udtale sig.
Bortset fra lovens krav om, at amtsrådet skal give  

 underretningen, før undersøgelser eller foranstaltninger iværksættes, er der  

 ikke fastsat nærmere krav om, hvornår underretningen skal ske.
Det må således afhænge af den enkelte sags nærmere omstændigheder, hvornår  

 underretningen foretages.
Afhængigt af sagens omfang må vedkommende have en  

 passende frist til at vurdere sagen og udtale sig over den.
Er der tale om foranstaltninger eller ekspropriation, som skal godkendes  

 af miljøstyrelsen, jfr. §§ 6, stk. 1, 13, stk. 3, og 12, stk. 3, skal  

 underretningen indeholde oplysninger herom, og den skal gives et passende  

 tidspunkt, inden sagen sendes til miljøstyrelsens godkendelse.
Udtalelser  

 m.v. som følge af underretningen samt amtsrådets eventuelle bemærkninger  

 sendes sammen med afværgeprojektet til miljøstyrelsen.
Reglerne om forældelse, jfr. nedenfor side 52, kan eventuelt sætte grænser  

 for muligheden for at gennemføre et erstatningskrav.
Den 20-årige forældelse  

 efter Danske Lov 5-14-4 afbrydes ved påkrav.
Såfremt denne forældelse, hvis  

 begyndelsestidspunkt kan være tvivlsom, ikke tidligere måtte være afbrudt,  

 bør det i forbindelse med underretningen ligeledes formelt tilkendegives, at  

 underretningen tillige skal betragtes som en afbrydelse af en eventuel  

 forældelse efter Danske Lov 5-14-4.
 2. Offentlighedsprocedure § 6, stk. 2.
 I visse tilfælde, f.eks. ved udførelse af afværgeboringer, kan projektet  

 indebære, at oppumpet, forurenet grundvand skal udledes i vandløb, søer eller  

 havet eller til et kommunalt spildevandsanlæg.
 Sker udledningen til vandløb, søer eller havet, skal amtsrådet i henhold  

 til § 6, stk. 2, offentliggøre forslaget herom, således at offentligheden får  

 adgang til at komme med indsigelser mod udledningen.
 Bestemmelsen skal ses på baggrund af lovens § 15, hvorefter tilladelse  

 bl.a. i henhold til miljøbeskyttelsesloven er ufornøden i forbindelse med  

 udførelse af afværgeforanstaltninger i medfør af loven om  

 kemikalieaffaldsdepoter.
Efter § 6, stk. 1, skal miljøstyrelsen godkende hvert enkelt  

 afværgeprojekt, og i forbindelse med denne godkendelse tager miljøstyrelsen  

 samtidig stilling til udledningen.
For at sikre, at der er åbenhed omkring  

 behandlingen af udledninger fra affaldsdepoter samt for at få det bedst  

 mulige grundlag for miljøstyrelsens stillingtagen, skal amtsrådet  

 offentliggøre sit forslag om udledning af oppumpet, forurenet grundvand til  

 vandløb, søer eller havet.
Eventuelle indsigelser kan herefter indgå i  

 miljøstyrelsens vurdering.
Forslag til afværgeprojekter, der indebærer tilledning til offentlige  

 spildevandsanlæg, er ikke omfattet af offentlighedsproceduren i  

 kemikalieaffaldsdepotlovens § 6, stk. 2, såfremt tilledningen kan ske inden  

 for anlæggets kapacitet.
Nødvendiggør tilledningen en udvidelse af anlæggets  

 kapacitet, skal amtsrådet offentliggøre forslaget herom.
 Offentliggørelsen foretages ved offentlig annoncering med henvisning til  

 det konkrete forslag til afværgeprojekt med angivelse af indsigelsesfristen.  

 Der skal i forbindelse med annonceringen gives offentligheden adgang til at  

 gøre sig bekendt med den påtænkte udledning.
Indsigelsesfristen er efter § 6, stk. 2, 4 uger fra offentliggørelsen.
Der  

 er ikke i loven foretaget nogen afgrænsning af den personkreds, der er  

 berettiget til at fremkomme med indsigelse.
 De indkomne indsigelser samt amtsrådets bemærkninger hertil sendes sammen  

 med afværgeprojektet til miljøstyrelsen, jfr. ovenfor side 24.
 3. Dispositioner over fremmed ejendom.
 Lovens § 12 regulerer dispositioner over fremmed ejendom til imødegåelse  

 af farerne fra kemikalieaffaldsdepoter.
 3.1. Forarbejder og undersøgelser.
Amtsrådet kan efter lovens § 12, stk. 1, på fremmed grund foretage  

 tekniske forarbejder og undersøgelser, der er nødvendige for at bedømme, om  

 der skal udføres foranstaltninger efter loven.
Ved tekniske forarbejder  

 forstås bl.a. opmålinger, nivellementer, pejlinger og undersøgelsesboringer.  

 Der kan således foretages ret omfattende indgreb som led i tekniske  

 forarbejder og undersøgelser.
Visse mere indgribende tekniske forarbejder og undersøgelser kan medføre  

 skader og ulemper, der eventuelt må erstattes.
Vandforsyningslovens § 39,  

 stk. 4, finder tilsvarende anvendelse.
Skal der efterfølgende eksproprieres,  

 kan erstatningen eventuelt fastsættes i forbindelse hermed.
I mangel af  

 enighed fastsættes erstatningen af landvæsensretterne.
Erstatning udbetales  

 af amtsrådet, og beløbet refunderes af miljøstyrelsen mod dokumentation for  

 de afholdte udgifter, jfr. lovens § 8, stk. 1.
De væsentligste oplysninger om forarbejderne og undersøgelserne, herunder  

 forventet begyndelses- og sluttidspunkt, vil fremgå af oversigterne efter  

 lovens § 3. Oversigterne indeholder derimod ikke oplysninger om eventuelle  

 erstatninger efter lovens § 12, stk. 1. Af hensyn til senere refusion af  

 udbetalte erstatninger bør amtsrådene derfor rette henvendelse til  

 miljøstyrelsen angående planer om undersøgelser m.v., der skønnes at kunne  

 medføre betydelige erstatninger.
Eventuelle aftaler om erstatning efter  

 lovens § 12, stk. 1, skal godkendes af miljøstyrelsen.
 3.2 Foranstaltninger.
 Gennemførelse af afværgeforanstaltninger forudsættes normalt at kunne ske  

 efter nærmere aftale med grundejeren, der selv har en interesse i, at der  

 bliver ryddet op.
 Er ejeren selv ansvarlig for forureningen vil miljøbeskyttelseslovens  

 indgrebsmuligheder normalt finde anvendelse, og grundejeren bekoster således  

 foranstaltningerne, jfr. nedenfor side 44.
 De foranstaltninger, der kan gennemføres med hjemmel i loven, kan medføre  

 forskellige former for indskrænkninger af kortere eller længere varighed i  

 ejerens eller brugerens rettigheder over ejendommen.
 Det må antages, at man normalt aftalemæssigt vil kunne nå frem til en  

 rimelig ordning med grundejeren med hensyn til eventuel erstatning for  

 rådighedsindskrænkningerne.
 Viser det sig imidlertid ikke at være muligt at få en aftale med ejeren  

 herom, kan det blive nødvendigt at foretage en ekspropriation.
 Ved ekspropriation i henhold til § 12, stk. 2, finder reglerne i  

 vandforsyningslovens §§ 37, 40, stk. 3, og 41-44 tilsvarende anvendelse.
Der kan ved ekspropriation erhverves såvel ejendomsret som begrænsede  

 rettigheder over fast ejendom.
Ekspropriationserstatningen fastsættes efter  

 lovgivningens almindelige regler.
Det er dog i lovens § 12 fastslået, at der  

 ved beregningen af ejendommens værdi skal ses bort fra den værdinedsættelse,  

 der skyldes forureningsfare fra kemikalieaffaldsdepotet, såfremt ejeren eller  

 brugeren var i god tro med hensyn til kemikalieaffaldsdepotets  

 tilstedeværelse.
 Ekspropriationserstatningerne udbetales af amtsrådet, og beløbet  

 refunderes af miljøstyrelsen mod dokumentation for de afholdte udgifter, jfr.  

 lovens § 8, stk. 1.
Med de ændringer, der følger af lovens § 12, gennemføres ekspropriationer  

 efter samme regler som ekspropriationer til vandforsyningsanlæg.
Amtsrådet  

 forestår forberedelsen af åstedsforretning, indvarsling og offentliggørelse.  

 Amtsrådet træffer beslutning om ekspropriation samt fremsætter forslag til  

 erstatning.
I mangel af enighed afgøres erstatningsspørgsmålet af  

 landvæsensretterne (landvæsenskommissionen med ankemulighed til  

 overlandvæsenskommissionen). Amtsrådets beslutning om ekspropriation kan ikke  

 påklages til anden administrativ myndighed, jfr. lovens § 17.
 Før amtsrådet træffer beslutning om ekspropriation eller indgår aftale om  

 erhvervelse af ret over fast ejendom, skal miljøstyrelsens godkendelse  

 indhentes, jfr. lovens § 12, stk. 3. Disse spørgsmål vil normalt kunne  

 forelægges miljøstyrelsen til godkendelse i forbindelse med forelæggelsen af  

 det samlede forslag til afværgeprojekt, jfr. ovenfor side 25.
Skal der til samme projekt samtidig ske ekspropriation i flere  

 amtskommuner, herunder Københavns og Frederiksberg kommuner, kan  

 miljøstyrelsen jfr. vandforsyningslovens § 41 dog bestemme, at  

 ekspropriationen foretages efter reglerne i lov nr. 186 af 4. juli 1964 om  

 fremgangsmåde ved ekspropriation vedr. fast ejendom.
I så fald rejses  

 ekspropriationssagen gennem ministeriet for offentlige arbejder for en  

 ekspropriationskommission nedsat med hjemmel i ovennævnte lov.
Kommissionen  

 træffer beslutning om ekspropriationen samt afsiger kendelse om erstatning.  

 Spørgsmål om erstatning kan indbringes for taksationskommissionen.  

 Bestemmelsen tænkes kun bragt i anvendelse i mere komplicerede  

 ekspropriationssager.
De implicerede amtsråd bør i givet fald forelægge  

 ekspropriationssagen for miljøstyrelsen, hvis ekspropriationen skønnes at  

 burde gennemføres efter de særlige regler herom i lov om ekspropriation  

 vedrørende fast ejendom.
 3.3 Dispositioner på ubebyggede, offentligt ejede arealer.
 Efter § 12, stk. 4, kan amtsrådet på ubebyggede arealer, som tilhører det  

 offentlige, foretage undersøgelser og foranstaltninger, uden at dette udløser  

 erstatningspligt efter § 12, stk. 1, eller nødvendiggør ekspropriation efter  

 § 12, stk. 2.
 Det offentlige (kommuner, amtskommuner og staten) må således stille sine  

 ubebyggede arealer, f.eks. sportspladser, lossepladser og lignende  

 erstatningsfrit til rådighed for undersøgelser og afværgeforanstaltninger  

 efter loven.
 4. Forholdet til anden lovgivning.
 4.1. Forholdet til vandforsyningsloven.
Afværgeforanstaltninger efter lovens § 6 kan bl.a. bestå i nedlæggelse af  

 eller ændringer i bestående vandindvindingsanlæg - brønde eller boringer -  

 som anses for truet af forurening fra kemikalieaffaldsdepotet.
Der kan blive  

 tale om at nedlægge både indvindingsanlæg på enkelte ejendomme og fælles  

 vandværker.
Ved fælles vandværker kan der blive spørgsmål om enten at flytte  

 boringen eller hele vandværket til et bedre sted.
I de tilfælde, hvor en vandforsyning må nedlægges af hensyn til fare for  

 forurening fra kemikalieaffaldsdepotet, kan afværgeforanstaltningerne også  

 bestå i etablering af en ny vandforsyning.
De foranstaltninger, der kan  

 foretages med hensyn til vandforsyningsanlæg, der er truet af forurening fra  

 kemikalieaffaldsdepoter, er reguleret i kemikalieaffaldsdepotlovens § 13.
 Foranstaltninger m.h.t. vandforsyningsanlæg behandles efter  

 kemikalieaffaldsdepotloven, og der skal ikke samtidig indhentes tilladelse  

 efter vandforsyningsloven, jfr. lovens § 15.
 4.1.1 Nedlæggelse af eller ændringer i vandindvindingsanlæg.
 Efter § 13, stk. 1, kan amtsrådet bestemme, at et bestående  

 vandindvindingsanlæg ikke længere må benyttes, eller at det skal ændres på  

 nærmere angiven måde.
Amtsrådets beslutning kan gå ud på, at vandindvindingsanlægget skal  

 nedlægges.
Der kan således blive tale om at sløjfe brønde og boringer eller  

 helt at nedlægge et alment vandværk.
Beslutningen kan også gå ud på, at et  

 tidligere anlæg skal bevares, men at det skal ændres på nærmere angiven måde.  

 For et alment vandværk kan det således besluttes, at vandværkets behandlings-  

 og udpumpningsanlæg bevares, men at boringen flyttes til et sikkert sted.
 Bestemmelsen svarer i princippet til bestemmelserne i vandforsyningslovens  

 § 62. Det bemærkes, at hvis amtsrådet griber ind efter  

 kemikalieaffaldsdepotloven, er det ligeledes tilsynsbestemmelserne i denne  

 lov og ikke vandforsyningslovens, der finder anvendelse.
Hvis amtsrådet vurderer, at en vandforsyning ikke er blevet forurenet som  

 følge af en deponering af kemikalieaffald, men på grund af andre forhold, bør  

 indgreb over for vandforsyningen ske efter vandforsyningslovens almindelige  

 regler.
I tilfælde, hvor der kan være tvivl om årsagen til forurening, vil  

 det være rimeligt at behandle vandforsyningssagen efter  

 kemikalieaffaldsdepotloven.
 4.1.2 Etablering af ny vandforsyning.
 Efter § 13, stk. 2, kan amtsrådet efter drøftelse med kommunalbestyrelsen  

 bestemme, hvilken vandforsyning der skal etableres for de ejendomme, hvis  

 tidligere vandforsyning er kondemneret efter § 13, stk. 1.
Amtsrådet kan bestemme, at ejendommen skal have vand fra et nyoprettet  

 eller bestående alment vandforsyningsanlæg, som ikke tidligere har forsynet  

 området.
I så fald finder principperne i vandforsyningslovens § 29 om samling  

 af vandforsyning under et alment vandforsyningsanlæg tilsvarende anvendelse.  

 Amtsrådet kan således bestemme, om et nyt vandværk skal oprettes som  

 offentligt eller privat samt fastlægge vilkårene for vandleveringen.
 Skal en ny vandværksforsyning forsyne et større område end det truede  

 område, kan der træffes beslutning herom i henhold til § 29 i  

 vandforsyningsloven, hvis dette ud fra en samlet vurdering skønnes  

 hensigtsmæssigt.
Amtsrådet kan endvidere bestemme, at en enkelt eller nogle få ejendomme  

 skal have vand fra et bestående, ikke alment anlæg.
I så fald finder  

 vandforsyningslovens § 45, stk. 2, tilsvarende anvendelse.
Bestemmelsen  

 sigter på tilfælde, hvor de truede ejendomme er så få og afstanden til  

 bestående vandværkers ledningsnet er så stor, at det vil være urimeligt  

 bekosteligt at skaffe ejendommene vandværksforsyning.
Amtsrådet kan derfor  

 pålægge ejerne af bestående, tilfredsstillende anlæg på enkeltejendomme at  

 forsyne nogle af eller alle de truede ejendomme.
Efter vandforsyningslovens §  

 45, stk. 1, kan et sådant pålæg kun gives, hvis ejendommen, der skal foretage  

 forsyningen, i forvejen forsyner flere ejendomme.
Denne begrænsning gælder  

 ikke i kemikalieaffaldsdepotsagerne.
 Amtsrådet kan derfor bestemme, at forsyningen sker fra et anlæg, der  

 hidtil kun har forsynet en enkelt ejendom, og vilkårene for denne forsyning  

 fastsættes ligeledes af amtsrådet, jfr. § 45, stk. 2, i vandforsyningsloven.
 4.1.3 Behandling af vandforsyningsspørgsmål i hovedstadsområdet.
Efter vandforsyningsloven varetager hovedstadsrådet i hovedstadsområdet de  

 opgaver, der i vandforsyningsloven er henlagt til amtsrådet, jfr. § 5 i  

 vandforsyningsloven.
Kemikalieaffaldsdepotloven indeholder ikke en  

 tilsvarende bestemmelse.
Det er således også i hovedstadsområdet amtsrådene,  

 der efter kemikalieaffaldsdepotloven behandler vandforsyningsspørgsmål af den  

 ovennævnte karakter.
I Københavns og Frederiksberg kommuner varetages  

 opgaverne dog af kommunalbestyrelsen, jfr. kemikalieaffaldsdepotlovens § 2.
For at sikre den fornødne koordination, især med vandindvindings- og  

 vandforsyningsplanlægningen, bør Roskilde, Københavns og Frederiksborg  

 amtskommuner og Københavns og Frederiksberg kommuner på et så tidligt  

 tidspunkt som muligt forelægge eventuelle spørgsmål om ændringer og lignende  

 af eksisterende vandforsyningsforhold for hovedstadsrådet.
Hovedstadsrådets  

 eventuelle bemærkninger sendes til miljøstyrelsen sammen med sagens øvrige  

 oplysninger, jfr. s. 25.
 I tilfælde af, at nogle ejendomme i hovedstadsområdet skal inddrages under  

 en vandværksforsyning efter kemikalieaffaldsdepotlovens § 13, stk. 2, og  

 andre ejendomme i området skal inddrages under samme vandværksforsyning efter  

 den almindelige regel i vandforsyningslovens § 29, træffes beslutningen i den  

 samlede sag af amtsrådet efter kemikalieaffaldsdepotlovens § 13.
 4.1.4 Forelæggelse for miljøstyrelsen.
 Forinden amtsrådet træffer beslutning efter § 13, stk. 1 og 2, skal  

 miljøstyrelsens godkendelse indhentes jfr. lovens § 13, stk. 3, fordi  

 miljøstyrelsen afholder eventuelle erstatningsbeløb.
 I en række tilfælde vil miljøstyrelsens godkendelse formentlig kunne  

 indhentes i forbindelse med forelæggelsen af afværgeprojektet og godkendelsen  

 af dette efter lovens § 6, jfr. ovenfor side 17, hvor de nødvendige  

 oplysninger til brug for miljøstyrelsens godkendelse efter § 13, stk. 3, er  

 opregnet.
 Hvis et påbud om ophør med et bestående vandindvindingsanlæg ud fra  

 sundhedsmæssige hensyn bør meddeles uden ophør, bør sagen straks forelægges  

 miljøstyrelsen - i helt akutte situationer eventuelt telefonisk.
 4.1.5 Erstatning.
Efter lovens § 13, stk. 4, har ejeren af et vandforsyningsanlæg, der  

 kondemneres i medfør af § 13, stk. 1, krav på erstatning.
Erstatninger  

 omfatter udgifter ved sløjfning af ældre anlæg, f.eks. tilkastning af brønde,  

 lukning af boringer og nedrivning af nedlagte vandværksbygninger.
Endvidere  

 kan erstatningen omfatte udgifter til etablering af en ændret vandforsyning -  

 ved tilslutning til vandværk, tilslutningsafgifter.
Derimod kan der i  

 overensstemmelse med vandforsyningslovens §§ 30 og 31 ikke gives erstatning  

 for, at de løbende udgifter - ved vandværkstilslutning, vandværkets  

 driftsudgifter - bliver dyrere end tidligere.
Efter § 13, stk. 5, kan erstatningen nedsættes eller bortfalde under  

 hensyn til det tidligere anlægs alder, samt hvis de hidtidige vandforsynings-  

 eller spildevandsforhold ikke var lovlige eller kvalitetsmæssigt  

 tilfredsstillende.
Bestemmelsen er opbygget parallelt med  

 vandforsyningslovens § 30. Erstatningen kan dog ikke nedsættes på grund af en  

 værdiforringelse, der skyldes kemikalieaffaldsdepotet, f.eks.  

 kvalitetsmæssigt utilfredsstillende forhold forårsaget af depotet.
Den  

 værdiforøgelse, som forsyningen fra det nye anlæg i givet fald måtte tilføre  

 ejeren af vandforsyningsanlægget, kan afkortes i erstatningen.
Miljøstyrelsen skal efter § 13, stk. 6, godkende aftaler om erstatningens  

 størrelse.
I mangel af enighed skal erstatningssagerne på samme måde som  

 efter vandforsyningsloven afgøres af landvæsensretterne.
Amtsrådet udbetaler  

 erstatningerne, og beløbet refunderes af miljøstyrelsen, når det godkendte  

 projekt er gennemført, mod dokumentation for de afholdte udgifter, jfr.  

 lovens § 8, stk. 1.
 4.2. Miljøbeskyttelseslovens indgrebsmuligheder.
 4.2.1 Miljøbeskyttelseslovens kapitel 5 og miljøbeskyttelsesreglementets  

 kapitel 11.
 Miljøbeskyttelsesloven bygger på princippet om, at forureneren betaler.  

 Dette indebærer, at den der udøver virksomhed, der medfører forurening, må  

 efterkomme de afgørelser miljømyndighederne træffer til imødegåelse heraf og  

 afholde udgifterne herved.
Det har ikke været tanken, at kemikalieaffaldsdepotloven, skulle ændre ved  

 dette hovedprincip.
Indgrebsmulighederne efter miljøbeskyttelseslovens  

 kapitel 5 og miljøreglementets kapitel 11 opretholdes derfor ved siden af  

 kemikalieaffaldsdepotloven jfr. lovens § 18, stk. 2. Dette gælder dog ikke,  

 for så vidt angår de kommunale lossepladser, jfr. side 46.
 Ved lovens § 18, stk. 2 er det forudsat, at den der driver forurenende  

 kapitel 5-virksomhed, og som har foranlediget kemikalieaffaldets  

 tilstedeværelse kan mødes med påbud eller forbud efter  

 miljøbeskyttelseslovens § 44, i det omfang bestemmelsen iøvrigt måtte finde  

 anvendelse.
 I så fald behandles sagen efter miljøbeskyttelseslovens almindelige regler  

 og af myndighederne i miljøbeskyttelsesloven, d.v.s. afgørelsen træffes af  

 kommunalbestyrelsen med klageadgang til miljøstyrelsen og miljøankenævnet.
 Det samme gælder for så vidt angår virksomheder, der ikke er omfattet af  

 kategorien særligt forurenende virksomheder, idet disse virksomheder kan  

 mødes med påbud og/eller forbud efter miljøbeskyttelsesreglementets kapitel  

 11, dog alene med klageadgang til miljøstyrelsen.
Behandles sagen efter miljøbeskyttelseslovens kapitel 5 eller  

 miljøbeskyttelsesreglementet, er det ligeledes miljøbeskyttelseslovens  

 almindelige regler om tilsyn og kontrol, jfr. miljøbeskyttelseslovens kapitel  

 7, der skal anvendes.
Virksomheden kan således i overensstemmelse med  

 miljøbeskyttelseslovens regler pålægges at iværksætte undersøgelser og  

 afværgeforanstaltninger samt afholde de hermed forbundne udgifter.
Er den ansvarlige virksomhed fortsat i drift, men ikke mere beliggende på  

 de arealer, hvor kemikalieaffaldsdepotet er placeret, og er arealerne  

 overgået til anden ejer, der ikke benytter disse til samme formål, kan  

 miljøbeskyttelseslovens ovennævnte indgrebsmuligheder hverken anvendes i  

 forhold til ejeren af arealerne med affaldsdepotet eller virksomheden.
I  

 sådanne tilfælde må kemikalieaffaldsdepotloven anvendes, og de eventuelle  

 udgifter, myndighederne har afholdt til undersøgelser,  

 afværgeforanstaltninger, drift m.v., må tilbagesøges efter dansk rets  

 almindelige erstatningsregler.
Den virksomhed, der har foranlediget  

 kemikalieaffaldets tilstedeværelse, skal have underretning efter  

 kemikalieaffaldsdepotlovens § 11, således at virksomheden har mulighed for at  

 varetage sine interesser, herunder mulighed for at påvirke størrelsen af et  

 eventuelt erstatningsansvar, den kan ifalde ved en senere retssag, jfr.  

 ovenfor side 33.
 Selv om indgrebsmulighederne i miljøbeskyttelseslovens kapitel 5 og  

 miljøbeskyttelsesreglementet opretholdes ved kemikalieaffaldsdepotlovens §  

 18, stk. 2, kan virksomhedens manglende betalingsevne gøre disse muligheder  

 mindre velegnede, når henses til muligheden for at bringe  

 kemikalieaffaldsdepotlovens bestemmelser i anvendelse.
 Da det er vigtigt, at der også træffes miljømæssige foranstaltninger, selv  

 om virksomheden ikke er betalingsdygtig, kan kemikalieaffaldsdepotloven i  

 givet fald bringes i anvendelse, hvis der ikke er realistisk mulighed for at  

 pålægge den aktuelle forurener at udføre undersøgelser eller foretage  

 afhjælpende foranstaltninger.
 Efter miljøbeskyttelsesloven er det kommunalbestyrelsen, der i første  

 instans afgør, hvorvidt der skal gribes ind overfor virksomheden i medfør af  

 § 44 eller reglementets kapitel 11. Finder kommunalbestyrelsen, at  

 anvendelsen af disse regler er umulig på grund af virksomhedens manglende  

 betalingsevne, og kemikalieaffaldsdepotet som følge heraf bør behandles efter  

 depotloven, underrettes amtsrådet herom, se iøvrigt side 19.
 Såfremt kommunalbestyrelsen og amtsrådet finder det fornødent, kan  

 spørgsmålet om anvendelsen af miljøbeskyttelseslovens kapitel 5 eller  

 reglementets kapitel 11 forelægges miljøstyrelsen.
 Det bemærkes, at indgreb m.v. efter miljøbeskyttelsesloven og  

 kemikalieaffaldsdepotloven undertiden helt vil kunne undgås, såfremt  

 virksomheden frivilligt iværksætter de nødvendige undersøgelser eller  

 foranstaltninger.
 I sådanne tilfælde bør virksomhedens oprydningsindsats nøje følges af de  

 involverede myndigheder (kommune, amt og miljøstyrelsen) med henblik på at  

 sikre, at yderligere undersøgelser eller afværgeforanstaltninger ikke er  

 påkrævet.
 4.2.2 Kommunale lossepladser.
Indgrebsmulighederne i miljøbeskyttelseslovens kapitel 5 kan ikke benyttes  

 over for kemikalieaffald, der er omfattet af kemikalieaffaldsdepotloven, og  

 som er deponeret på kommunale lossepladser, jfr. lovens § 18, stk. 2.  

 Undersøgelser og foranstaltninger med hensyn til kemikalieaffald, deponeret  

 på kommunale lossepladser, skal finde sted i overensstemmelse med lov om  

 kemikalieaffaldsdepoter.
Der er ved lovens § 8 gjort op med kommunernes andel  

 i udgiftsfordelingen i sådanne sager.
Kemikalieaffaldsdepotloven finder dog alene anvendelse på  

 kemikalieaffaldsdepoterne.
Tilsyn med og indgreb over for lossepladsen sker  

 således fortsat efter miljøbeskyttelseslovens regler herom.
 Det bemærkes, at selv sporadiske henlæggelser eller spild af  

 kemikalieaffald på en losseplads for dagrenovation m.v. vil kunne gøre  

 kemikalieaffaldsdepotloven anvendelig over for dette affald.
 4.2.3 Miljøbeskyttelseslovens kapitel 3.
Miljøbeskyttelsesloven indeholder i kapitel 3 en række bestemmelser, der  

 giver mulighed for at meddele påbud om foranstaltninger til sikring af  

 vandforsyningen, jfr. miljøbeskyttelseslovens §§ 11 og 14. Påbud efter disse  

 regler skal i givet fald meddeles til ejeren af den ejendom, som truer  

 vandforsyningen, uanset om ejeren er ansvarlig herfor.
Grundejeren kan  

 herefter i visse tilfælde søge erstatning for sine udgifter hos den, der  

 måtte have fordel af indgrebet.
Selv om reglerne efter deres ordlyd vil kunne finde anvendelse over for  

 ejendomme, på hvilke der findes nedgravet kemikalieaffald, må det erkendes,  

 at de i sin tid ikke er udarbejdet med det sigte at løse så store  

 miljøproblemer, som der her er tale om.
Udgifterne til undersøgelser og  

 foranstaltninger er typisk så store, at de overstiger grundejernes  

 betalingsevne, således at de reelle miljømæssige problemer af den grund kan  

 forblive uløste.
Hertil kommer, at det ikke ville være rimeligt, hvis en  

 person alene i sin egenskab af grundejer skulle belastes med disse udgifter,  

 hvis vedkommende ikke er ansvarlig for deponeringen.
Bestemmelserne er  

 således normalt ikke egnede til at løse problemerne med  

 kemikalieaffaldsdepoterne.
 Efter lovens § 18, stk. 1, kan reglerne i §§ 11 og 14 i  

 miljøbeskyttelsesloven derfor ikke finde anvendelse, såfremt der foretages  

 undersøgelser eller afværgeforanstaltninger efter lov om  

 kemikalieaffaldsdepoter.
 Eventuelle tvivlsspørgsmål om anvendelsen af reglerne i  

 miljøbeskyttelseslovens §§ 11 og 14 må afklares i forbindelse med  

 oversigternes indsendelse til miljøstyrelsen.
 4.3. Lov om bortskaffelse af olie- og kemikalieaffald.
 Særlige regler om bortskaffelse af kemikalieaffald er fastsat i  

 miljøministeriets bekendtgørelse nr. 121 af 17. marts 1976, som er ændret ved  

 bekendtgørelse nr. 323 af 3.1.1980, udstedt med hjemmel i lov nr. 178 af 24.  

 maj 1972 om bortskaffelse af olie- og kemikalieaffald.
 Ud over at foreskrive anmelde- og afleveringspligt med hensyn til  

 kemikalieaffald, der fremkommer på virksomheder m.v., indeholder  

 bekendtgørelsen en forpligtelse for den, der under opbevaring, transport  

 eller bortskaffelse af kemikalieaffald forårsager forurening af grundvandet  

 eller jorden, til at efterkomme kommunalbestyrelsens anvisninger om fjernelse  

 af forureningen.
 Såfremt kommunalbestyrelsens anvisning ikke følges, kan  

 kommunalbestyrelsen lade de nødvendige foranstaltninger udføre for  

 vedkommendes regning.
 Kemikalieaffaldsbekendtgørelsen er anvendelig på deponeringer, der har  

 fundet sted efter 1. april 1976. Dette er baggrunden for, at  

 kemikalieaffaldsdepotloven alene omfatter deponeringer eller henlæggelser af  

 kemikalieaffald, der har fundet sted før denne dato.
 Deponeringer efter 1.4.76 behandles således efter  

 kemikalieaffaldsbekendtgørelsen, og endvidere kan miljøbeskyttelseslovens  

 indgrebsmuligheder anvendes, såfremt betingelserne herfor er til stede, jfr.  

 side 44 og 47.
 4.4. Anden lovgivning inden for miljøministeriets område.
Etablering af afværgeforanstaltninger og undersøgelser vil i en række  

 tilfælde indebære, at amtsrådet må foretage dispositioner, der er reguleret  

 af regler i miljøministeriets lovgivning, så som planlægningslovene, by- og  

 landzoneloven, naturfredningsloven, råstofloven, miljøbeskyttelsesloven,  

 vandforsyningsloven, vandløbsloven, skovloven og sandflugtsloven.
Der kan  

 f.eks. være tale om etablering af et pumpehus i strid med en  

 fredningskendelse eller inden for en skovbyggelinie, bortgravning af  

 materiale, som kræver tilladelse efter råstofloven, udledning af uppumpet,  

 forurenet grundvand til vandløb, søer eller havet eller tilledning til et  

 kommunalt spildevandsanlæg.
 Godkendelse, tilladelse, planudarbejdelse eller dispensation efter disse  

 love er ufornødne i forbindelse med udførelse af undersøgelser og  

 afværgeforanstaltninger efter kemikalieaffaldsdepotloven, jfr.  

 kemikalieaffaldsdepotlovens § 15. De pågældende foranstaltninger må i disse  

 tilfælde nødvendigvis foregå på den givne lokalitet, og en række af de  

 hensyn, der bærer reguleringerne i de i § 15 nævnte love, er derfor ikke til  

 stede i disse sitautioner.
Etablering af undersøgelser og afværgeforanstaltninger bør dog i det  

 omfang, det er muligt, ske under rimelig hensyntagen til de interesser, der  

 varetages af i § 15 nævnte love.
Amtsrådet skal derfor forelægge sagen for  

 den myndighed, der under normale omstændigheder skulle have meddelt  

 tilladelse, godkendelse eller lignende efter den pågældende lov.
Ved tilrettelæggelsen af undersøgelser og udarbejdelsen af  

 afværgeprojekter skal amtsrådet på baggrund af de indkomne udtalelser afveje  

 de berørte interesser og så vidt muligt tilrettelægge opgaven herefter.
Har  

 amtsrådet beføjelsen efter de i § 15 nævnte love, foretages en tilsvarende  

 afvejning, dog skal sager inden for hovedstadsområdet forinden forelægges  

 hovedstadsrådet til udtalelse, hvis beføjelsen i den pågældende lov tilkommer  

 Hovedstadsrådet.
Ved indsendelse af oplysningerne til brug for miljøstyrelsens godkendelse  

 skal amtsrådet vedlægge de indkomne udtalelser sammen med amtsrådets  

 bemærkninger hertil.
Har amtsrådet beføjelser efter den pågældende lov, skal  

 amtsrådets udtalelse vedrørende denne lov vedlægges.
Lovens § 15 tager kun sigte på godkendelser og tilladelser i forbindelse  

 med undersøgelser og afværgeforanstaltninger.
Såfremt der bliver tale om en  

 egentlig og varig redeponering af opgravet kemikalieaffald et andet sted,  

 finder bestemmelserne i de nævnte love sædvanlig anvendelse, d.v.s. de  

 nødvendige tilladelser, godkendelser m.v. til denne redeponering skal  

 indhentes.
 4.5. Lovgivning uden for miljøministeriets område.
Loven berører ikke forholdet til lovgivningen udenfor miljøministeriets  

 område.
Skal der iværksættes aktiviteter, der kræver godkendelse, tilladelse  

 eller lignende efter anden lovgivning, f.eks. byggetilladelse eller  

 tilladelse efter arbejdsmiljøloven, må en sådan tilladelse indhentes.
 Det er i forbindelse med kemikalieaffaldsdepotlovens gennemførelse  

 forudsat, at myndighederne efter denne lov medvirker til, at sagsbehandlingen  

 efter andre love, der måtte finde anvendelse, bliver så smidig som muligt.
 5. Overgangsproblemer.
Kemikalieaffaldsdepotloven trådte i kraft 1.7.83. Loven indeholder ikke  

 overgangsbestemmelser.
Den finder anvendelse på kemikalieaffaldsprodukter,  

 der er henlagt eller nedgravet før 1.4.76, jfr. lovens § 1.
Har deponeringen af kemikalieaffald fundet sted såvel før som efter  

 1.4.76, må primært miljøbeskyttelseslovens indgrebsmuligheder anvendes, hvis  

 den virksomhed, der har foretaget deponeringerne, fortsat er ejer af eller  

 drives på den ejendom, hvor depotet er beliggende.
Dette gælder dog ikke, for  

 så vidt angår kommunale lossepladser, hvor kemikalieaffaldsdepotloven skal  

 anvendes, jfr. ovenfor side 46.
 Endvidere kan kemikalieaffaldsbekendtgørelsen i givet fald anvendes, for  

 så vidt angår deponeringer efter 1. april 1976, jfr. side 48.
 Er det udelukket at anvende miljøbeskyttelsesloven, fordi den ejendom,  

 hvorpå kemikalieaffaldet befinder sig, ikke er i den ansvarlige virksomheds  

 besiddelse, eller lader deponeringerne fra før og efter 1. april 1976 sig  

 ikke adskille, vil kemikalieaffaldsdepotlovens regler kunne anvendes over for  

 depotet.
Såfremt der før lovens ikrafttræden den 1. juli 1983 er iværksat  

 undersøgelser eller påbegyndt afværgeforanstaltninger, der pågår efter denne  

 dato, kan sådanne overgå til behandling efter kemikalieaffaldsdepotloven.
En  

 forudsætning herfor er, at lovens betingelser i øvrigt kan opfyldes.
 Dette vil bl.a. sige, at det pågældende kemikalieaffaldsdepot må medtages  

 i de oversigter, amtsrådet i samarbejde med kommunalbestyrelsen udarbejder  

 efter lovens § 3, med henblik på miljøstyrelsens stillingtagen til, om  

 fortsatte undersøgelser og afværgeforanstaltninger, herunder foranstaltninger  

 med hensyn til vandforsyningsanlæg og ekspropriationer kan gennemføres efter  

 denne lov, jfr. lovens § 5, stk. 2, § 6 og §§ 12 og 13.
 Under alle omstændigheder kan udgifter, der er afholdt til undersøgelser  

 og afværgeforanstaltninger inden lovens ikrafttræden, ikke med hjemmel i  

 loven overføres til lovens udgiftsfordelingsprincip.
 6. Erstatning efter dansk rets almindelige  

 erstatningsregler.
Spørgsmålet om, hvorvidt en forurener ifalder erstatningsansvar for de  

 skader og tab, der opstår som følge af forurening eller forureningsrisiko, er  

 hverken reguleret i miljølovgivningen eller andre steder i lovgivningen.  

 Erstatning i forureningssager afgøres efter dansk rets almindelige  

 erstatningsregler.
Dette spørgsmål henhører under domstolene og må i givet  

 fald rejses som civilt søgsmål.
 Det forhold, at det offentlige har afholdt udgifter til undersøgelser og  

 afværgeforanstaltninger på kemikalieaffaldsdepoter, udelukker således ikke,  

 at udgifterne søges refunderet hos en mulig forurener efter dansk rets  

 almindelige erstatningsregler, jfr. kemikalieaffaldsdepotloven § 18, stk. 3.
 Erstatningsretten giver ikke noget klart billede af, hvorledes sagerne vil  

 blive bedømt, men man forventer, at der efterhånden ved gennemførelsen af et  

 antal retssager vil blive tilvejebragt større klarhed over retstilstanden på  

 området.
 Det er domstolene, der skal tage stilling til, om betingelserne for at  

 ifalde erstatningsansvar er til stede, herunder om der ifaldes ansvar efter  

 den almindelige culpa-regel, d.v.s. uforsvarlig adfærd, eller om  

 erstatningsansvar vil kunne pålægges uden culpa, d.v.s. på objektivt  

 grundlag.
 Det tab, der efter kemikalieaffaldsdepotloven kan blive tale om at søge  

 refunderet ved et erstatningssøgsmål, vil normalt være de udgifter, der har  

 været forbundet med at gennemføre undersøgelser og afværgeforanstaltninger,  

 herunder driftsudgifter til foranstaltningerne.
Reglerne om forældelse kan sætte grænser for mulighederne for at få  

 gennemført en erstatningssag, idet der typisk er tale om foreteelser, der går  

 langt tilbage i tiden.
Der kan komme to forældelsesregler i betragtning, dels  

 den 5-årige forældelse i lov nr. 274 af 22. december 1908 om forældelse af  

 visse fordringer, dels Danske Lovs regel om 20-årig forældelse, jfr. side 35.
De pågældende forældelsesregler er forskellige med hensyn til tidspunktet,  

 fra hvilket forældelsen begynder at løbe, samt de omstændigheder, der skal  

 til at afbryde forældelsen.
Disse spørgsmål henhører ligeledes under  

 domstoelene.
Hvis såvel miljøstyrelsen som amtskommunen og/eller kommunen skal afholde  

 udgifter til henholdsvis undersøgelser, afværgeforanstaltninger og drift af  

 disse, vil miljøstyrelsen på de implicerede myndigheders vegne søge et  

 eventuelt erstatningssøgsmål rejst efter retsplejelovens § 250, hvorefter  

 flere parter under visse nærmere angivne betingelser kan sagsøge under en  

 sag.
Eventuelle omkostninger, der er forbundet med retssagen, fordeles mellem  

 myndighederne i forhold til sagens genstand.
Hvis amtskommunen alene afholder  

 udgifter til undersøgelser, må et eventuelt erstatningssøgsmål rejses af  

 amtskommunen, og eventuelle sagsomkostninger må ligeledes afholdes af  

 amtskommunen.
En forudsætning for et erstatningssøgsmål er naturligvis, at man kan  

 identificere skadevolderen, d.v.s. den der er ansvarlig for forureningen.
Det  

 kan være vanskeligt så mange år efter.
Den ansvarlige virksomhed kan være  

 nedlagt, have skiftet ejer eller lignende.
 Da der ikke foreligger en klar retstilstand på området, herunder med  

 hensyn til spørgsmålet om ansvarsfordeling og eventuel indbyrdes regres  

 mellem eventuelt flere mulige ansvarlige, bør søgsmål i givet fald søges  

 rejst mod alle, der ved positive handlinger eller undladelser må anses for  

 ansvarlige, jfr. retsplejelovens § 250, hvorefter flere parter under visse  

 nærmere angivne betingelser kan sagsøges under en sag.
