Betænkning afgivet af Miljø- og  

 Planlægningsudvalget den 24. april 2002 Betænkning over Forslag til lov om ophævelse af lov om  

 Den Grønne Fond, lov om pulje til grøn beskæftigelse, lov  

 om støtte til forureningstruede vandindvindinger og om ændring  

 af lov om beskyttelse af havmiljøet og lov om Ørestaden  

 m.v.
[af miljøministeren (Hans Christian Schmidt)] 1. Ændringsforslag Der er stillet 7 ændringsforslag til lovforslaget.  

 Socialdemokratiets, Socialistisk Folkepartis, Det Radikale Venstres,  

 Enhedslistens og Kristeligt Folkepartis medlemmer af udvalget har stillet  

 ændringsforslag nr. 1-6 om deling af lovforslaget.  

 Miljøministeren har stillet ændringsforslag nr. 7.
2. Udvalgsarbejdet Lovforslaget blev fremsat den 28. februar 2002 og var til  

 1. behandling den 11. marts 2002. Lovforslaget blev efter 1. behandling  

 henvist til behandling i Miljø- og Planlægningsudvalget.
Møder Udvalget har behandlet lovforslaget i 5 møder.
Sammenhæng med andre lov- og beslutningsforslag Udvalget har endvidere behandlet forslag til  

 folketingsbeslutning om opretholdelse af Vandfonden (beslutningsforslag nr.
B  

 61), forslag til folketingsbeslutning om at bevare Naturfonden  

 (beslutningsforslag nr.
B 69) og forslag til folketingsbeslutning om  

 opretholdelse af Den Grønne Fond (beslutningsforslag nr.
B 70).
Høring Et udkast til lovforslaget har inden fremsættelsen  

 været sendt i høring, og miljøministeren sendte den 13.  

 februar 2002 dette udkast til udvalget, jf. alm. del   bilag 274. Den 7.  

 marts 2002 sendte miljøministeren de indkomne høringssvar samt  

 et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget en  

 skriftlig henvendelse fra Danske Vandværkers Forening.  

 Miljøministeren har over for udvalget kommenteret henvendelsen.
Spørgsmål Udvalget har stillet 2 spørgsmål til  

 miljøministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, SF, RV, EL og KRF)  

 indstiller lovforslaget til forkastelse ved 3. behandling, men vil  

 stemme for ændringsforslag nr. 1-6. Hvis ændringsforslag nr. 1-6  

 ikke vedtages, vil flertallet stemme for ændringsforslag nr. 7.
S, SF, RV og EL beklager den meget utilfredsstillende  

 procedure, regeringen anvender i denne sag.
At slå fem så  

 forskellige ting som Den Grønne Fond, Den Grønne Jobpulje,  

 Vandfonden, koordineringsudvalget for skibsrelaterede spørgsmål  

 og Ørestadsrådet sammen i ét lovforslag virker som mangel  

 på respekt for folkestyret.
Det er jo helt tydeligt, at der eksempelvis  

 ingen forbindelse er mellem Vandfonden og Ørestaden.
Det er lovsjusk, og samtidig virker det voldsomt generende  

 og frustrerende, at det ikke er reelt muligt at støtte nogle af  

 elementerne på grund af den valgte procedure.
Partierne er  

 tilhængere af og agter at støtte en nedlæggelse af  

 koordinationsudvalget for skibsrelaterede spørgsmål, og  

 partierne ønsker også at støtte en nedlæggelse af  

 Ørestadsrådet, men partierne er imod nedlæggelsen af Den  

 Grønne Fond og af Vandfonden.
Partierne er positive over for regeringens gennemgang af  

 råd, nævn, udvalg m.v. for at vurdere, om der fortsat er gode  

 grunde til at prioritere den enkelte ordning.
Men den uigennemtænkte  

 massakre på råd, nævn og puljer, som regeringen har gjort  

 til sin mærkesag, tager mere form af et ideologisk opgør med den  

 hidtidige miljøpolitik og ikke af en seriøs vurdering  

 heraf.
 Især med hensyn til Vandfonden og Den Grønne  

 Fond vil det med de nedlæggelser, der foreslås, blive uhyre  

 svært at leve op til de forpligtelser, Danmark har ifølge  

 Rioerklæringen, Århuskonventionen og Agenda 21-programmet, og det  

 oven i købet i 10-året for Rioerklæringen, hvor Danmark  

 sidder med formandskasketten i EU under FN-topmødet i Johannesburg.
Partierne finder, at det er selvmodsigende, at regeringen  

 vil fremme den enkelte danskers indsats for natur og miljø, når  

 man nedlægger de initiativer, der kan være med til at fremme den.  

 Det er et helt nødvendigt træk i et demokrati, at der er faglig  

 kompetence uden for den lovgivende og den udøvende magt, som kan  

 forholde sig kritisk til beslutninger, afgørelser og lignende, bl.a.  

 gennem høringssvar.
Folketingets medlemmer er ikke   og skal ikke  

 være   eksperter og bestemmer naturligvis selv, i hvilket omfang de vil  

 lytte til eksperter.
Men med dette lovforslag fjerner regeringen helt denne  

 mulighed på miljøområdet.
Den Grønne Fond S, SF, RV og EL påpeger, at der i Danmark  

 traditionelt har været bred politisk tilslutning til folkeoplysning og  

 til at støtte et folkeligt engagement som det, vi ser i Den  

 Grønne Fond.
Regeringen lukker og slukker også for en  

 række konkrete nyskabende miljøprojekter bredt over hele linjen  

   f.eks. grundvandsbeskyttelse, miljøvenligt byggeri,  

 affaldshåndtering, vedvarende energi, naturgenopretning osv.
Over 600  

 konkrete projekter er det blevet til.
Disse projekter har skabt en  

 modvægt til de stærke lobbyister, der er tilknyttet landbrug og  

 industri.
 Partierne ønsker at videreføre store  

 succeser som Grøn Information og de grønne guider og  

 ønsker muligheden for et sted at søge fremtidig støtte,  

 eksempelvis i 92-gruppen.
Regeringens fjernelse af finansieringen af Grøn  

 Information er helt uforståelig.
Grøn Information, som er det  

 sted, hvor almindelige mennesker, der er bekymrede for deres helbred som  

 følge af de mange kemikalier i alle mulige dagligdags produkter, har  

 kunnet henvende sig.
Her har de fået rådgivning om, hvordan de  

 skulle købe ind, hvilke produkter de kunne bruge, og hvilke de ikke  

 kunne.
Det kan man nu ikke længere Grøn Information bliver  

 skåret væk.
Regeringen trækker det økonomiske fundament  

 væk under Det Økologiske Råd.
Det er et sted, som virkelig  

 har arbejdet intenst med at få forbedret kemikalielovgivningen.
Derfor  

 kan partierne ikke støtte den foreslåede nedlæggelse af  

 Den Grønne Fond.
Partierne opfordrer ministeren til at give tilsagn om  

 at ville etablere andre offentlige finansieringskilder, hvor de  

 organisationer, som i dag modtager støtte fra Den Grønne Fond,  

 vil kunne søge støtte.
Vandfonden S, SF, RV og EL påpeger, at Vandfonden i alt  

 overvejende grad har givet støtte til, at enkeltindvindinger har  

 kunnet retableres, når der var tale om forurening.
Mennesker, som lige  

 pludselig har opdaget, at deres drikkevand er forurenet med pesticider og  

 andre forurenende stoffer, har hidtil kunnet få en hjælpende  

 hånd fra samfundet, som jo dybest set har ansvaret for, at der er sket  

 en forurening.
De pågældende mennesker har intet ansvar.
Den  

 mulighed skærer man nu væk og siger til de mennesker, der  

 uforskyldt bliver ramt af forurening, at det må de selv ligge at rode  

 med.
De må selv betale den fulde udgift for noget, som samfundet i  

 virkeligheden har ansvaret for, nemlig den samfundsskabte forurening.
Med nedlæggelsen af Vandfonden mistes et uvurderligt  

 redskab til at fastholde og udbygge den decentrale vandforsyning, samtidig  

 med at alt forsknings- og udviklingsarbejde inden for vandforsyning lukkes.  

 Det er ikke det, der er brug for.
Tværtimod er der brug for yderligere  

 ressourcer og udvikling af innovationen på området.
Derfor er  

 partierne klart imod nedlæggelsen af Vandfonden.
Den Grønne Jobpulje S, SF og EL er imod nedlæggelsen af Den  

 Grønne Jobpulje og finder generelt dette skridt helt  

 uforståeligt.
Man fjerner hele Den Grønne Jobpulje, som har gode  

 evalueringer, som viser sig at skabe miljøresultater, som har haft den  

 ønskede beskæftigelseseffekt, hvor der var en fornuftig revision  

 i gang, og hvor man drejede beskæftigelsesindsatsen mod de grupper, som  

 havde svært ved at finde fodfæste på arbejdsmarkedet.
Den  

 Grønne Jobpulje har således skabt mere end 1.000 varige jobs,  

 styrket miljøarbejdet i en lang række virksomheder og styrket  

 innovative miljøer, der på sigt kan øge den danske  

 miljøeksport.
Den Grønne Jobpulje har haft en stor, positiv  

 indflydelse i kraft af de lokale initiativer, der er støttet,  

 eksempelvis inden for Danmarks Idrætsforbunds lokalafdelinger med  

 blandt andet miljøvenlig transport i idrætten, kortlægning  

 af gamle grusgrave, samarbejde mellem idrætten og de øvrige  

 lokale aktører, rådgivning om miljøvenlige  

 idrætsfaciliter, haller og sportsanlæg samt idrættens  

 involvering i regionplaner.
Kort sagt har det givet kræfter og overskud  

 til at matche også de lokale myndigheder på en lang række  

 områder, samtidig med at lokalafdelingerne har kunnet øge  

 bevidstheden om miljøet i idrætten på en for samfundet  

 nyttig måde.
Et mindretal i udvalget (V, DF og KF) indstiller  

 lovforslaget til vedtagelse med det af miljøministeren under  

 nr. 7 stillede ændringsforslag.
Mindretallet vil stemme imod de af  

 flertallet under nr. 1-6 stillede ændringsforslag.
 Tjóðveldisflokkurin, Inuit Ataqatigiit og  

 Siumut var på tidspunktet for betænkningens afgivelse ikke  

 repræsenteret med medlemmer i udvalget og havde dermed ikke adgang til  

 at komme med indstillinger eller politiske udtalelser i  

 betænkningen.
En oversigt over Folketingets sammensætning er  

 optrykt i betænkningen.
Der gøres opmærksom på, at  

 et flertal eller et mindretal i udvalget ikke altid vil afspejle et  

 flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Af	et flertal (S, SF, RV, EL og KRF):
a Ændringsforslag om deling af lovforslaget 1) Lovforslaget deles i fem lovforslag med følgende  

 titler og indhold:
 A. »Forslag til lov om ophævelse af  

 lov om Den Grønne Fond« omfattende §§ 1, 6 og 7.
 B. »Forslag til lov om ophævelse af  

 lov om pulje til grøn beskæftigelse« omfattende §§ 2, 6 og  

 7.
 C. »Forslag til lov om ophævelse af  

 lov om støtte til forureningstruede vandindvindinger« omfattende §§ 3,  

 6 og 7.
 D. »Forslag til lov om ændring af lov  

 om beskyttelse af havmiljøet. (Nedlæggelse af  

 koordinationsudvalget for skibsrelaterede spørgsmål)« omfattende  

 §§ 4 og 6.
 E. »Forslag til lov om ændring af lov  

 om Ørestaden m.v. (Nedlæggelse af Ørestadsrådet)«  

 omfattende §§ 5 og 6.
[Deling af lovforslaget] b Ændringsforslag til det under A nævnte  

 lovforslag Til § 7 2) Ordene », lov nr. 434 af 10. juni  

 1997 om pulje til beskæftigelse, lov nr. 326 af 14. maj 1997 om  

 støtte til forureningstruede vandindvindinger« udgår.
c Ændringsforslag til det under B nævnte  

 lovforslag Til § 7 3) Ordene »lov nr. 295 af 27. april  

 1994 om Den Grønne Fond,« og », lov nr. 326 af 14. maj 1997 om støtte til  

 forureningstruede vandindvindinger«  

 udgår.
d Ændringsforslag til det under C nævnte  

 lovforslag Til § 7 4) Ordene »lov nr. 295 af 27. april  

 1994 om Den Grønne Fond, lov nr. 434 af 10. juni 1997 om pulje til  

 grøn beskæftigelse,« udgår.
e Ændringsforslag til det under D nævnte  

 lovforslag Til § 6 5) Ordene », jf. dog § 7« udgår.
f Ændringsforslag til det under E nævnte  

 lovforslag 6) Ordene », jf. dog § 7« udgår.
 Af	miljøministeren, tiltrådt af et mindretal  

(V, DF og KF):
g Ændringsforslag til det udelte lovforslag Til titlen 7) Efter titlen indsættes som undertitel:
 »(Nedlæggelse af råd og ophævelse af  

 tilskudsordninger m.v. vedrørende miljøområdet)«.
[Tilføjelse af undertitel] Bemærkninger Til nr. 1-6 Ved ændringsforslaget deles lovforslaget i fem  

 selvstændige lovforslag svarende til de fem hovedlove, der  

 foreslås ophævet eller ændret.
Til nr. 7 Ændringsforslaget er alene en redaktionel  

 præcisering.
Med tilføjelsen af undertitlen fremgår det  

 tydeligere, hvad lovforslaget omhandler.
Søren Gade (V)  

  Helga Moos (V)  Eyvind Vesselbo (V) fmd.  

  Jens Vibjerg (V)  Freddie H.
Madsen (DF)  

  Jørn Dohrmann (DF) Helle Sjelle (KF)  

  Lars Barfoed (KF)  Ole M.
Nielsen (KRF)  

 nfmd.  Inger Bierbaum (S)  Nicolai Wammen (S)  

  Pernille Blach Hansen (S)  Svend Auken (S)  

 Torben Hansen (S)  Jørn Jespersen (SF)  

  Elsebeth Gerner Nielsen (RV)  

  Keld Albrechtsen (EL) Tjóðveldisflokkurin, Inuit Ataqatigiit og  

 Siumut havde ikke medlemmer i udvalget.
Folketingets sammensætning Venstre, Danmarks Liberale Parti (V) 57 * Enhedslisten (EL) 4 Socialdemokratiet (S) 52 Kristeligt Folkeparti (KRF) 4 Dansk Folkeparti (DF) 22 Tjóðveldisflokkurin (TF) 1 Det Konservative Folkeparti (KF) 16 Inuit Ataqatigiit (IA) 1 Socialistisk Folkeparti (SF) 12 Siumut (SIU) 1 Det Radikale Venstre (RV) 9 * Heraf 1 medlem valgt på  

 Færøerne Bilag 1 Oversigt over bilag vedrørende L 133 Bilagsnr.
Titel 1 Høringsoversigt, høringssvar og høringsnotat fra  

 miljøministeren 2 Yderligere høringssvar, fra miljøministeren 3 Henvendelse af 13/3-02 fra Danske Vandværkers Forening 4 Spm. 1 om kommentar til henvendelse af 13/3-02 fra Danske  

 Vandværkers Forening, til miljøministeren 5 Yderligere høringssvar, fra miljøministeren 6 Yderligere høringssvar, fra miljøministeren 7 Ændringsforslag fra miljøministeren 8 Svar på spm. 1 om kommentar til henvendelse af 13/3-02 fra Danske  

 Vandværkers Forening, fra miljøministeren 9 Meddelelse om lukning for spørgsmål m.v.
