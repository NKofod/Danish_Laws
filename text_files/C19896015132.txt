 Ved lov nr. 686 af 17.10.1986 er der som § 59a indsat en bestemmelse i  

 udlændingeloven (nu lovbek. 462 af 26.6.1987), hvorefter »den, der  

 bringer en udlænding her til landet, straffes med bøde, såfremt den  

 pågældende udlænding ved indrejse i Danmark ikke er i besiddelse af fornøden  

 rejselegitimation og visum, jf. § 39«.
 Ved Justitsministeriets bek. nr. 788 af 14.12.1988 er det fastsat, at den  

 nævnte bestemmelse træder i kraft den 1.1.1989.
 Efter bestemmelsen er det uden betydning, hvilken art transportmiddel der  

 er anvendt.
Bestemmelsen vil således ikke alene være anvendelig på transport med skib  

 og fly, men også ved transport med bus, tog m.m.
Endvidere vil bestemmelsen  

 også omfatte andre end føreren af transportmidlet, herunder den, der har  

 arrangeret transporten eller på anden måde bistået hermed, jf. de almindelige  

 regler om medvirken i straffelovens § 23. Derimod vil bestemmelsen ikke være  

 anvendelig på virksomhedens herværende repræsentant, medmindre denne  

 undtagelsesvis måtte have bistået ved tilrettelæggelsen af transporterne.  

 Bestemmelsen vil for personers vedkommende kun være anvendelig, såfremt de  

 almindelige tilregnelseskrav er opfyldt, d.v.s. forsæt eller uagtsomhed, jf.  

 straffelovens § 19.
Efter § 59a sammenholdt med lovens § 61 og forarbejderne til ændringsloven  

 kan der på objektivt grundlag pålægges selskaber bødeansvar for overtrædelse  

 af bestemmelsen.
Det fremgår af forarbejderne til bestemmelse, at selve det  

 forhold, at en person bringes her til landet uden visum eller med falsk  

 visum, vil kunne medføre, at transportselskabet straffes.
 Efter forarbejderne forudsættes tiltale alene rejst i tilfælde af gentagne  

 overtrædelser.
 Bødeniveauet for overtrædelse af § 59a bør efter forarbejderne under  

 hensyn til formålet med bestemmelsen og de situationer, hvor den tænkes  

 anvendt, sættes temmelig højt og ikke mindre end 8.000-10.000 kr. pr. person.
 Jeg skal herefter anmode om, at der i sager af denne art nedlægges påstand  

 om bøder på ikke under 10.000 kr. pr. person.
 Indtil videre bedes sager om overtrædelse af udlændingelovens § 59a  

 forelagt for mig, inden tiltale rejses.
