Betænkning afgivet af Erhvervs-, Vækst- og Eksportudvalget den 4. maj 2017 Betænkning over Forslag til lov om ændring af lov om en garantifond for skadesforsikringsselskaber og lov om forsikringsformidling (Mulighed for skadesforsikringsselskaber i EU/EØS at tilslutte sig Garantifonden for skadesforsikringsselskaber og nye informationsforpligtelser for forsikringsagenter m.fl. ved markedsføring og salg af skadesforsikringsaftaler) [af erhvervsministeren (Brian Mikkelsen)]:
1. Ændringsforslag Der er stillet 5 ændringsforslag til lovforslaget.
Erhvervsministeren har stillet ændringsforslag nr. 1 og 3-5. Socialistisk Folkepartis medlem af udvalget har stillet ændringsforslag nr. 2.
2. Udvalgsarbejdet Lovforslaget blev fremsat den 29. marts 2017 og var til 1. behandling den 4. april 2017. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og erhvervsministeren sendte den 1. marts 2017 dette udkast til udvalget, jf.
ERU alm. del  bilag 132. Den 29. marts 2017 sendte erhvervsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Forsikring & Pension og Garantifonden for skadesforsikringsselskaber.
 Erhvervsministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 2 spørgsmål til erhvervsministeren til skriftlig besvarelse, som denne har besvaret.
3. Indstillinger Et flertal i udvalget ( S, DF, V, LA, RV og KF) indstiller lovforslaget til vedtagelse med de af erhvervsministeren under nr. 1 og 3-5 stillede ændringsforslag.
Flertallet vil stemme imod det af Socialistisk Folkeparti under nr. 2 stillede ændringsforslag.
 Et mindretal i udvalget (EL, ALT og SF) indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af erhvervsministeren, tiltrådt af udvalget:
 1) Undertitlen affattes således:
 »(Mulighed for, at direkte tegnende skadesforsikringsselskaber i EU/EØS kan tilslutte sig Garantifonden for skadesforsikringsselskaber og nye informationsforpligtelser for forsikringsagenter m.fl. ved markedsføring og salg af skadesforsikringsaftaler til forbrugere)«.
[Præcisering af lovforslagets undertitel] Til § 1 Af et mindretal (SF), tiltrådt af et mindretal (EL og ALT):
 2) I den under nr. 8 foreslåede § 4 a indsættes som stk. 6:
»Stk. 6. Finanstilsynet udarbejder en liste over, hvilke forsikringsselskaber der er medlem af Fonden.
Listen offentliggøres på Finanstilsynets hjemmeside.« [Finanstilsynet skal lave og offentliggøre en liste over, hvilke forsikringsselskaber der er medlem af Fonden] Til § 2 Af erhvervsministeren, tiltrådt af udvalget:
 3) I den under nr. 1 foreslåede § 32 a indsættes i stk. 1 efter »markedsføring«: »til forbrugere«, og efter »skadesforsikringsaftale« indsættes: »tegnet i et skadesforsikringsselskab«.
[Præcisering] 4) I den under nr. 1 foreslåede § 32 a indsættes i stk. 2, nr. 1, efter »skadesforsikringsaftale«: »til forbrugere tegnet i et skadesforsikringsselskab«.
[Præcisering] 5) I den under nr. 2 foreslåede § 34, stk. 1, nr. 4, ændres »forsikringsselskabet« til: »skadesforsikringsselskabet«, og efter »skadesforsikringsaftale« indsættes: »til forbrugere«.
[Præcisering] Bemærkninger Til nr. 1 Lovforslagets undertitel foreslås præciseret, så det tydeligt fremgår af undertitlen, at det er direkte tegnende skadesforsikringsselskaber fra andre lande inden for Den Europæiske Union og lande, som Unionen har indgået aftale med på det finansielle område, der med lovforslaget får mulighed for at tilslutte sig Garantifonden for skadesforsikringsselskaber.
Herudover præciseres det, at lovforslagets nye informationsforpligtelser for forsikringsagenter m.fl. kun finder anvendelse ved markedsføring og salg af skadesforsikringsaftaler til forbrugere, jf. også ændringsforslag nr. 2-4.
Til nr. 2 Ændringsforslaget pålægger  Finanstilsynet at udarbejde en liste over, hvilke forsikringsselskaber der er medlem af og dækket af den danske garantifond (Fonden). Listen skal løbende ajourføres og offentliggøres på Finanstilsynets hjemmeside, således at forsikringstagerne kan se, hvorvidt et forsikringsselskab aktuelt er omfattet af garantiordningen.
Til nr. 3-5 Dækningsområdet for Garantifonden for skadesforsikringsselskaber omfatter kun forsikringer tegnet i skadesforsikringsselskaber og som udgangspunkt kun privatforsikringer (forbrugerforsikringer).
Det foreslåede § 32 a og § 34, stk. 1, nr. 4, i lov om forsikringsformidling omfatter imidlertid alle skadesforsikringer, uanset om disse tilbydes forbrugere eller erhvervsdrivende, og uanset om skadesforsikringsaftalen tegnes i et skadesforsikringsselskab eller i et livsforsikringsselskab.
De foreslåede bestemmelser har derfor utilsigtet fået et bredere anvendelsesområde, da det kun har været intentionen bag den politiske aftale at øge oplysningskravene for de forsikringer, der er omfattet af Garantifonden for skadesforsikringsselskabers dækningsområde.
 Det foreslås derfor præciseret, at de foreslåede bestemmelser kun finder anvendelse på skadesforsikringsaftaler til forbrugere tegnet i skadesforsikringsselskaber.
Hans Kristian Skibby (DF) Mette Hjermind Dencker (DF) Jan Rytkjær Callesen (DF) Lise Bech (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Eva Kjer Hansen (V) Jacob Jensen (V) Erling Bonnesen (V) Jane Heitmann (V) Villum Christensen (LA) Joachim B.
Olsen (LA) nfmd.
Anders Johansson (KF) Erik Christensen (S) Karin Gaardsted (S) Peter Hummelgaard Thomsen (S) Kaare Dybvad (S) Morten Bødskov (S) fmd.
Rasmus Horn Langhoff (S) Thomas Jensen (S) Pelle Dragsted (EL) Henning Hyllested (EL) René Gade (ALT) Christian Poll (ALT) Ida Auken (RV) Lisbeth Bech Poulsen (SF) Karsten Hønge (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
