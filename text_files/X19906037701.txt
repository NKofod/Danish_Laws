På baggrund af en henvendelse fra Østbanen A/S har Konkurrencerådet  

 vurderet, at to konkurrenceklausuler i henholdsvis Danske Fragtmænds regelsæt  

 og DSB's udbudsmateriale - der var udformet således, at Østbanens hidtidige  

 distribution af gods i både fragtmandssystemet og DSB's stykgodssystem på  

 samme tid blev umuliggjort - ikke havde de i konkurrenceloven nævnte  

 skadelige virkninger.
Det forudsattes dog, at Danske Fragtmænd og DSB  

 administrerer konkurrenceklausulerne konsekvent.
Konkurrenceklausuler i to konkurrerende stykgodssystemer Konkurrerådet besluttede på sit møde den 30. maj 1990, at to  

 konkurrenceklausuler i henholdsvis Danske Fragtmænds regelsæt og DSB's  

 udbudsmateriale til stykgodskørsel ikke havde de i konkurrencelovens § 11  

 nævnte skadelige virkninger for konkurrencen.
Det blev samtidig forudsat af  

 Konkurrencerådet, at DSB og Danske Fragtmænd administrerer disse  

 konkurrenceklausuler konsekvent.
Østbanen A/S henvendte sig til Konkurrencerådet angående en vurdering af  

 rimeligheden af anvendelsen af konkurrenceklausuler i Danske Fragtmænds  

 regelsæt og i DSB's udbudsmateriale til ny samarbejdsaftale med Østbanen  

 vedrørende stykgodskørsel i DSB's stykgodssystem.
Samtidig anmodede Østbanen  

 A/S om, at klausulerne blev ophævet.
 Konkurrenceklausulerne er udformet således, at Østbanens hidtidige  

 distribution af gods i både fragtmandssystemet og DSB's stykgodssystem på  

 samme tid umuliggøres.
 DSB's begrundelse for at indføre konkurrenceklausuler var bl.a. et nyt  

 markedsføringskoncept, der indebærer en større anvendelse af private vognmænd  

 i markedsføringen af DSB's produkter, hvilket ville være uforeneligt med, at  

 de private vognmænd samtidig kørte for konkurrerende stykgodssystemer.
Med henblik på en vurdering af, om konkurrenceklausulerne havde de i  

 konkurrencelovens § 11 nævnte skadelige virkninger foretog Konkurrencerådet  

 en undersøgelse af stykgodssystemernes funktionsmåde, herunder pris- og  

 rabatforhold, samt konkurrenceklausulernes indvirkning på  

 konkurrenceforholdene.
For en mere grundig beskrivelse af stykgodssystemernes  

 produktionsmåde henvises til omtalen af Danske Fragtmænds regel- og  

 aftalekompleks (Dokumentation 1990, s. 91-94).
 Ved beskrivelsen af systemernes funktionsmåde blev en situation uden  

 konkurrenceklausuler sammenlignet med en situation med konkurrenceklausuler.  

 Denne beskrivelse tydeliggjorde, at i begge situationer var konkurrencen  

 mellem systemerne virksom, men konkurrencen udspillede sig på forskellige  

 niveauer i transportkæden og rettede sig mod forskellige aktører i  

 transportkæden.
I situationer uden konkurrenceklausuler er Østbanen A/S eneudbyder i det  

 lokale område for de to største landsdækkende stykgodssdistributionssystemer.  

 Østbanens stærke stilling på det lokale marked kan virke hindrende for, at  

 Østbanen videregiver de meget betydelige rabatter selskabet opnår hos de to  

 distributionssystemer ved videredistribution uden for Østbanens  

 kørselsområde.
Fraværet af konkurrenceklausuler betyder, at konkurrencen  

 mellem de to distributionssystemer er virksom i forhold til den lokale  

 repræsentant - i dette tilfælde Østbanen - men ikke nødvendigvis i forhold  

 til transportkøberne i det lokale område.
Indførelsen af konkurrenceklausuler fra DSB's side vil betyde, at de to  

 distributionssystemer bliver opsplittet også i det lokale område, hvor der  

 vil være en udbyder for hvert af de to distributionssystemer.
Konkurrencen  

 vil således med konkurrenceklausuler være virksom også for transportkøberne i  

 det lokale område.
 Indførelse af konkurrenceklausuler indebærer derfor formentlig en større  

 konkurrence, men måske også en ringere kapacitetsudnyttelse og effektivitet.  

 Da dette valg mellem konkurrence og effektivitet skal ses over tid, blev  

 konkurrencesynspunktet tillagt størst vægt, idet det blev forudsat, at  

 effektivitetsforholdene så på længere sigt blev optimeret.
