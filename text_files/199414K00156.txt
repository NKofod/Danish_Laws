Nr BTL 156 Betænkning over Forslag til lov om statsgaranti og ydelsestilskud ved lån  

 til yngre jordbrugere   

 Nr L 156 1994-95, 1. samling Afgivet af Landbrugs- og Fiskeriudvalget Afgivet: 19950510 Udvalget har behandlet lovforslaget i en række møder og har herunder stillet spørgsmål til landbrugs- og fiskeriministeren, som denne har besvaret skriftligt.
Nogle af udvalgets spørgsmål og landbrugs- og fiskeriministerens svar herpå er optrykt som bilag til betænkningen.
 Endvidere har udvalget modtaget skriftlige og mundtlige henvendelser fra:
Dansk Erhvervsgartnerforening, Dansk Familielandbrug, Danmarks Landboungdom, De danske Landboforeninger, Foreningen af Registrerede Revisorer, Foreningen af Revisorer og Foreningen af Statsautoriserede Revisorer.
 Der er af landbrugs- og fiskeriministeren stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets og Enhedslistens medlemmer) lovforslaget til  

vedtagelse med de stillede ændringsforslag.
 Flertallet opfordrer ministeren til at tilrettelægge administrationen af  

 yngre jordbrugerordningen således, at en krævet ægtefælle-/samleverkaution  

 kan erstattes med en tilsvarende garanti fra et pengeinstitut.
 Ministeren opfordres endvidere til at fremme ikrafttrædelsen af loven mest  

 muligt.
 Et mindretal inden for flertallet (Venstres og Det Konservative  

 Folkepartis medlemmer af udvalget) anfører yderligere, at mindretallet vil  

 stemme for ændringsforslag nr. 6, men opfordrer ministeren til at komme med  

 en samlet udmelding om, på hvilke områder regeringen ønsker at give  

 økologerne en positiv særbehandling.
 På den måde, det hidtil er foregået, er det utrolig svært at få et samlet  

 overblik over, hvad de økologiske landmænd egentlig får i forhold til øvrige  

 landmænd.
Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og vil stemme imod de  

 stillede ændringsforslag.
Grunden hertil er for det første, at det efter  

 Fremskridtspartiets opfattelse generelt er og bliver grundlæggende forkert,  

 at nogle bestemte personer og bestemte erhverv skal tilgodeses ved specielle  

 regler om statsgaranti og ydelsestilskud.
Det er generelt usundt, at nogle  

 erhverv kun kan etableres ved hjælp af statsgarantier og ydelsestilskud.
 For det andet, fordi det efter Fremskridtspartiets opfattelse er et  

 symptom på, at noget andet er galt, når specielt yngre jordbrugere har behov  

 for statsgarantier og ydelsestilskud.
 Fremskridtspartiet mener, at lovens vedtagelse oprindeligt blev begrundet  

 med, at det stadig skulle være muligt for yngre landmænd at etablere sig.
Hvorfor skal der overhovedet være sådanne ordninger for netop yngre  

 landmænd? Hvad med f.eks. yngre erhvervsfolk, der ønsker at købe en  

 virksomhed? Fremskridtspartiet mener, at det er og bliver grundlæggende forkert, at  

 der i det danske samfund i dag er så dårlige opsparingsmuligheder, at  

 anskaffelse af en landbrugsejendom eller virksomhed kun kan muliggøres med  

 hjælp fra statens side, nemlig med statsgaranti og ydelsestilskud.
 Fremskridtspartiet har ikke spor imod, at yngre landmænd eller andre  

 virksomme folk ønsker at etablere sig, tværtimod.
Fremskridtspartiet er imidlertid grundlæggende imod, at det er en  

 forudsætning for at etablere sig, at staten står som garant og yder  

 ydelsestilskud.
Dette er efter Fremskridtspartiets opfattelse usundt og  

 forkert.
 Modsat statsgaranti og ydelsestilskud ønsker Fremskridtspartiet at fjerne  

 de årsager, der er til, at opsparingen forud for etablering har så dårlige  

 vilkår.
 Også de byrder, som pålægges landbrugserhvervet, kunne efter  

 Fremskridtspartiets mening med fordel og i vidt omfang afskaffes.
Hermed ville erhvervet blive frit og dermed bedre i stand til at klare sig  

 selv.
Fremskridtspartiet finder, at man i stedet for at opkræve f.eks.  

 jordskatter med den ene hånd og uddele tilskud med den anden hånd kunne se  

 på, om det ikke var mest hensigtsmæssigt at nulstille begge ordninger.
 Fremskridtspartiet vil gerne være med til at gøre landbruget til et frit  

 erhverv igen og vil derfor gerne se på, hvilke byrder landbrugserhvervet kan  

 befries for mod naturligvis at give afkald på forskellige støtteordninger.
 Derfor er Fremskridtpartiet imod lov om statsgaranti og ydelsestilskud ved  

 lån til yngre jordbrugere.
 Fremskridtspartiet stemte imod vedtagelsen af den oprindelige lov i sin  

 tid og stemmer imod dette forslag til ny lov med den begrundelse, at  

 Fremskridtspartiet ønsker et frit erhverv, der er i stand til at klare sig  

 selv.
 Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling og vil redegøre for sin  

 stilling til de stillede ændringsforslag ved 2. behandling.
 ÆndringsforslagAf landbrugs- og fiskeriministeren, tiltrådt af et  

flertal (udvalget med undtagelse af FP og EL):
 Til § 5 1) I stk. 1, 3. pkt., udgår », jf. stk.  

 2«.
 2) Stk. 1, 4. pkt., affattes således:
»Landbrugs- og fiskeriministeren kan fastsætte nærmere regler om  

 omregning af den konstaterede handelspris til kontant handelspris, om  

 korrektion af den kontante handelspris og om opgørelsen af  

 kontantværdien.« 3) Stk. 2 udgår.
 Stk. 3-5 bliver herefter stk. 2-4.
 Til § 9 4) I stk. 7 udgår »eller stk. 6«, og i  

 stedet indsættes: », stk. 6 eller § 12, stk. 3«.
 5) I stk. 8, 1. pkt., indsættes efter »stk. 5«:  

 »og § 12, stk. 3«.
 Til § 12 6) Efter stk. 2 indsættes som nyt stykke:
»Stk. 3. Landbrugs- og fiskeriministeren kan fastsætte regler  

 om, at der kan ydes tilskud til en større del af lån efter § 2 end angivet i  

 stk. 1, 1. pkt., hvis låntager etablerer sig som økologisk  

 jordbrugsproducent.
Landbrugs- og fiskeriministeren kan fastsætte regler om,  

 at låntager skal opfylde et særligt uddannelseskrav for at opnå det i 1. pkt.  

 nævnte tilskud, samt fastsætte regler om bortfald og tilbagebetaling af  

 nævnte tilskud.« Til § 14 7) I stk. 1, 2. pkt., indsættes efter »§ 9,  

 stk. 5 og 6,»: »og § 12, stk. 3,».
 Til § 17 8) I stk. 2, 2. pkt., indsættes efter »nævnte  

 lov«: »og i henhold til lov om udlån til yngre jordbrugere, jf.  

 lovbekendtgørelse nr. 96 af 26. februar 1981«.
Bemærkninger Til nr. 1-8 Baggrunden for ændringsforslagene Ved ændringsforslag nr. 1-3 kan der tages hensyn til konsekvenserne af det  

 af økonomiministeren den 6. april 1995 fremsatte forslag til ændring af  

 realkreditloven og lov om Dansk Landbrugs Realkreditfond (L 204).
 Med henblik på at gennemføre den del af aktionsplanen for fremme af den  

 økologiske fødevareproduktion i Danmark, som vedrører yngre  

 jordbruger-ordningen, jf. de almindelige bemærkninger til lovforslaget,  

 bemyndiges landbrugs- og fiskeriministeren ved ændringsforslag nr. 6 til at  

 yde et forhøjet ydelsestilskud til yngre jordbrugere, der etablerer sig med  

 økologisk jordbrugsproduktion.
Ændringsforslagenes statsfinansielle konsekvenser De statsfinansielle konsekvenser af ændringsforslagene knytter sig alene  

 til ændringsforslag nr. 6.
 Det er hensigten, at ydelsestilskuddet kan ydes til 100 pct. af lånet,  

 såfremt låntager etablerer sig som økologisk producent og opfylder et særligt  

 uddannelseskrav.
Den tilskudsberettigede del af lånet begrænses dog til 430.000 kr., jf. §  

 12, stk. 1, 2. pkt., og det forhøjede tilskud kan kun ydes på grundlag af det  

 lån, der udmåles i forbindelse med den egentlige etablering.
Der kan således  

 ikke ydes forhøjet tilskud til supplerende lån, jf. § 11.
Ved tilskud til 100 pct. af lånet opnås loftet for ydelsestilskud ved et  

 udmålingsgrundlag på 2.867.000 kr. mod 3.822.000 kr. ved tilskud til 75 pct.  

 af lånet.
Ydelsestilskuddet vil ved etableringer op til et udmålingsgrundlag  

 på 2.867.000 kr. blive forøget med ca. en tredjedel.
Fordelen ved etablering  

 som økologisk jordbrugsproducent vil aftage ved et udmålingsgrundlag over  

 2.867.000 kr. og være væk ved et udmålingsgrundlag på 3.822.000 kr.
 Ved udmålingsgrundlag på 2,0 mio., 2,5 mio. og 3,5 mio. kr. vil  

 ydelsestilskuddet i den 7-årige tilskudsperiode i alt blive forøget med  

 henholdsvis ca. 51.000, 64.000, 63.000 og 25.000 kr.
Under forudsætning af en tilgang på 40 økologi-etableringer om året,  

 svarende til ca. 10 pct. af de nuværende yngre jordbruger-etableringer, og  

 ca. 60.000 kr. i øget støtte pr. etablering vil forslaget betyde en merudgift  

 på ca. 2,4 mio. kr. pr. årgang YJ-etableringer.
Det forventes, at der vil  

 kunne opnås EU-refusion til de øgede udgifter til ydelsestilskud.
 Under ovenstående forudsætninger forventes forslaget at medføre følgende  

 merudgifter:
 Forslaget forventes ikke at medføre ændrede udgifter til  

 garantiindfrielser.
Ændringsforslagenes administrative konsekvenser Det er hensigten, at Hypotekbanken skal træffe afgørelse om forhøjet  

 tilskud, jf. ændringsforslag nr. 6. Afgørelsen skal træffes på grundlag af en  

 ansøgningen om yngre jordbruger-lån vedlagt autorisation fra  

 Plantedirektoratet samt dokumentation for særlig økologisk uddannelse.
 Ændringsforslagene skønnes ikke at medføre nævneværdige administrative  

 merudgifter for staten.
 For kommuner og amtskommuner har ændringsforslagene ingen administrative  

 konsekvenser.
Ændringsforslagenes miljømæssige konsekvenser Med ændringsforslag nr. 6 kan der forventes en vis miljømæssig forbedring.
Ad nr. 1-3 Ændringsforslagene er en konsekvens af forslaget til ændring af § 11 i lov  

 om Dansk Landbrugs Realkreditfond, jf. det af økonomiministeren den 6. april  

 1995 fremsatte forslag til ændring af realkreditloven og lov om Dansk  

 Landbrugs Realkreditfond (L 204). Der henvises i øvrigt til bemærkningerne  

 til § 2, nr. 2, jf. § 1, nr. 12, i L 204.
Ad nr. 4 og 5 Ændringsforslagene er en konsekvens af ændringsforslag nr. 6.
Ad nr. 6 Med ændringsforslaget bemyndiges landbrugs- og fiskeriministeren til at  

 gennemføre den del af aktionsplanen for fremme af den økologiske  

 fødevareproduktion i Danmark, som vedrører yngre jordbruger-ordningen.
 Ændringsforslaget retter sig mod de yngre jordbrugere, der etablerer sig  

 som økologiske producenter på mindre og mellemstore bedrifter eller etablerer  

 sig på anparter af større økologiske bedrifter, og som samtidig har erhvervet  

 særlige uddannelsesmæssige kvalifikationer inden for økologisk  

 jordbrugsproduktion.
 Ifølge aktionsplanen foreslås ydelsestilskuddet at kunne ydes til 100 pct.  

 af lånet mod 75 pct. af lånet for konventionelle etableringer.  

 Aftrapningsforløbet, jf. § 12, stk. 2, holdes uændret.
Den tilskudsberettigede del af lånet begrænses til 430.000 kr., jf. § 12,  

 stk. 1, 2. pkt., og det forhøjede tilskud kan kun ydes på grundlag af det  

 lån, der udmåles i forbindelse med den egentlige etablering.
Der kan således  

 ikke ydes forhøjet tilskud til supplerende lån, jf. § 11.
Det vil være en forudsætning for at opnå det forhøjede tilskud, at  

 låntager er autoriseret af Plantedirektoratet i medfør af bekendtgørelsen om  

 økologisk jordbrugsproduktion.
I tilfælde af bortfald af ovennævnte  

 autorisation er det hensigten, at den forhøjede tilskudsandel skal bortfalde.  

 Hvis låntageren har givet urigtige eller vildledende oplysninger eller  

 fortiet oplysninger i forbindelse med ansøgning om det forhøjede tilskud, kan  

 den forhøjede tilskudsandel forlanges tilbagebetalt.
 Det er hensigten at fastsætte regler om, at det særlige uddannelseskrav  

 vil kunne opfyldes ved grønt bevis med indbygget økologikursus af mindst 4  

 ugers varighed samt ved efteruddannelseskurser i økologi af tilsvarende  

 varighed.
Ad nr. 7 Ændringsforslaget er en konsekvens af ændringsforslag nr. 6.
Ad nr. 8 Med ændringsforslaget præciseres, at overgangsbestemmelserne i § 21, stk.  

 1 og 4, i lov om statsgaranti og rentetilskud m.m. ved udlån til yngre  

 jordbrugere, jf. lovbekendtgørelse nr. 1186 af 23. december 1994, fortsat  

 skal være gældende for de yngre jordbruger-lån, der er ydet i henhold til  

 statslånsordningen for yngre jordbrugere, jf. lovbekendtgørelse nr. 96 af 26.  

 februar 1981. Denne ordning blev ophævet i 1985.
Erling Christensen (S) Peter Christensen (S) Eva Fatum (S) Erik Mortensen  

 (S) Frederik Nørgaard (S) Kristen Touborg (SF) nfmd.
Vibeke Peschardt (RV)  

 Bent Hindrup Andersen (EL) Ole Vagn Christensen (S) Christian Mejdahl (V)  

 Bodil Thrane (V) Mariann Fischer Boel (V) fmd.
Kim Mouritsen (V)  

 Henning Grove (KF) Jens Jørgensen (KF) Peder Sønderby (V) Niels Højland  

 (FP) Centrum-Demokraterne havde ikke medlemmer i udvalget.
Bilag Nogle af udvalgets spørgsmål til landbrugs- og fiskeriministeren og dennes  

 besvarelse heraf  Spørgsmål 3:
»Når der i bemærkningerne på side 9, 1. spalte, forudsiges en  

 forventning om, at kapitalindsatsen på en heltidsbedrift i de nærmeste år vil  

 stige til godt 6 mio. kr., hvorfor hæves udmålingsgrundlaget så ikke til mere  

 end 5 mio. kr.?» Svar:
 Forhøjelsen af det maksimale udmålingsgrundlag til 5 mio. kr. pr.  

 YJ-ansøger skal ud over den forventede strukturudvikling ses i sammenhæng med  

 andre af lovforslagets elementer samt det forhold, at der er tilstræbt en  

 harmonisk videreudvikling af den gældende ordning.
 Forhøjelsen af udmålingsgrundlaget fra 4 til 5 mio. kr. medfører sammen  

 med forhøjelsen af udmålingsprocenten, at det maksimale lån forhøjes fra  

 482.500 kr. til 750.000 kr.
Lovforslaget medfører forbedrede muligheder for anpartserhvervelse af  

 bedrifter og mulighed for flere YJ-lån pr. bedrift.
Ved hhv. 20 og 50 pct.  

 erhvervelse af en bedrift giver det maksimale udmålingsgrundlag på 5 mio. kr.  

 således mulighed for anpartserhvervelse af bedrifter på op til hhv. 25 mio.  

 og 10 mio. kr.
Lovforslaget medfører endvidere forbedrede muligheder for supplerende lån,  

 idet det maksimale udmålingsgrundlag også er forhøjet til 5 mio. kr. for  

 disse lån, der kan optages, indtil jordbrugeren fylder 40 år.
Denne  

 forbedrede mulighed for supplerende lån skal ses på baggrund af ønsket om, at  

 yngre jordbruger-ordningen i passende omfang kan være medvirkende til en  

 udbygning af den erhvervede bedrift til en bæredygtig enhed.
Det gennemsnitlige udmålingsgrundlag for YJ-lån ved førstegangsetablering  

 var i 1994 ca. 2,9 mio. kr.
Det svarer til ca. 75 pct. af den gennemsnitlige  

 kapitalindsats til landbrugsaktiver og brugerbolig på heltidsbedrifterne, som  

 i 1993/94 var lidt over 3,8 mio. kr.
 Ca. 5 pct. af YJ-etableringerne i 1994 havde et udmålingsgrundlag på over  

 5 mio. kr.
 Til grund for lovforslagets bemærkninger vedrørende kapitalindsats ligger,  

 at der i rapporten fra Arbejdsgruppen vedrørende yngre jordbruger-ordningen  

 er foretaget en vurdering og fremskrivning af kapitalindsatsen på  

 heltidslandbrug på baggrund af den forventede strukturudvikling.
 Under forudsætning af en accelererende strukturudvikling - dvs. et fald i  

 antallet af heltidsbedrifter på 5,4 pct. om året - viser fremskrivningen, at  

 kapitalindsatsen på den udbyggede heltidsbedrift, målt i form af  

 landbrugsaktiver og brugerbolig, vil stige til ca. 5,3 mio. kr. i år 2000 og  

 ca. 6,9 mio. kr. i år 2005.
 Flere forhold vil dog kunne dæmpe denne udvikling.
 Under forudsætning af, at YJ-etablering fortsat vil ske på bedrifter med  

 kapitalindsats på ca. 75 pct. af den gennemsnitlige kapitalindsats for  

 heltidsbedrifterne, kan det gennemsnitlige kapitalkrav ved etablering således  

 forventes at blive ca. 4 mio. kr. om 5 år og ca. 5,2 mio. kr. om 10 år.
 Det må i tilknytning hertil forventes, at der i stigende omfang vil blive  

 tale om etablering på flerejede bedrifter, hvilket lovforslaget giver en  

 lettere adgang til.
 På baggrund af arbejdsgruppens analyse af den forventede udvikling de  

 kommende 5-10 år finder jeg, at der med en forhøjelse af udmålingsgrundlaget  

 til 5 mio. kr. er taget passende højde for i hvert fald den kommende  

 5-års-periode.
 En yderligere forhøjelse af det maksimale udmålingsgrundlag vil - ud over  

 større lån ved etableringer med udmålingsgrundlag over 5 mio. kr. - medføre  

 en udvidelse af ordningen i form af flere og større supplerende lån.  

 Ordningens primære målsætning om at støtte den egentlige etablering vil  

 hermed blive svækket.
 Afslutningsvis vil jeg påpege, at det af lovforslagets bemærkninger  

 fremgår, at yngre jordbruger-ordningen forventes taget op til fornyet  

 vurdering om senest 5-6 år, hvor bl.a. en vurdering af udmålingsgrundlaget  

 naturligt vil indgå.
 Spørgsmål 4:
»Hvad er det for principielle grunde, der bevirker, at  

 garantibevillingen skal flyttes fra DLR, hvor den har ligget i mange år, og  

 over i Hypotekbanken?» Svar:
Fra 1967 til 1985 var yngre jordbruger-ordningen en statslånsordning, der  

 først blev administreret af Landbrugsministeriets Departement og fra 1971 af  

 Jordbrugsdirektoratet (nu Strukturdirektoratet). I 1985 blev ordningen ændret  

 til at være en ordning med statsgaranti for et DLR-lån.
I den forbindelse  

 blev garantibevillingen henlagt til DLR, som ydede YJ-lånet i form af et  

 DLR-lån, hvortil der automatisk var knyttet en 100 pct. statsgaranti.  

 Samtidig blev det bestemt, at Jordbrugsdirektoratet skulle føre et særligt  

 tilsyn med DLR's behandling af ansøgninger om YJ-lån.
 I forbindelse med de senere års kriselove - høsttabslån (1992) og  

 gældssaneringslån (1993) - er man nået frem til, at den principielt mest  

 korrekte administration vil være, at det er Hypotekbanken, der som en  

 statsinstitution på statens vegne bevilger statsgarantien, hvorefter DLR yder  

 YJ-lånet.
Ved den ændrede opgavefordeling sikres, at der bliver identitet mellem  

 den, der yder statsgarantien, og den, der i givet fald skal indfri  

 statsgarantien.
Dette vil især være væsentligt i den foreslåede ordning, hvor  

 garantibeløbet kan blive på helt op til 750.000 kr., og hvor støtteelementet  

 i ordningen i højere grad end i den gældende ordning er knyttet til  

 statsgarantien.
Samtidig undgås eventuelle habilitetsproblemer for DLR på  

 grund af rollen som både långiver og garantigiver.
 Det forventes, at sagsbehandlingstiden ved den ændrede administration vil  

 kunne holdes uændret.
Strukturdirektoratet skal som hidtil indbetale ydelsestilskuddet til DLR  

 og forestå anmodning om EU-refusion.
De særlige tilsynsopgaver bortfalder i  

 og med, at ansøgningerne om YJ-lån skal behandles af en statsinstitution.  

 Herved undgås en form for »dobbeltadministration«.
 Det er endvidere hensigten, at DLR fortsat skal stå for den efterfølgende  

 låneadministration og herunder kunne tillade tilbagerykning og relaksation  

 m.v.
 Om DLR's administration af YJ-ordningen kan jeg i øvrigt oplyse, at den  

 har været fulgt af Strukturdirektoratet, og at administrationen ikke har  

 givet anledning til kritik.
 Spørgsmål 8:
»Vil ministeren tilstræbe en tidligere ikrafttrædelse end 1. januar  

 1996, f.eks. 1. juli 1995?» Svar:
Af bemærkningerne til lovforslaget fremgår, at loven forventes at træde i  

 kraft den 1. januar 1996. Dette tidspunkt er bl.a. valgt for at give de yngre  

 jordbrugere, der ønsker at etablere sig efter den gældende ordning, rimelig  

 tid til at erhverve en jordbrugsbedrift.
Det er jo således, at en ganske  

 lille gruppe, f.eks. ægtefæller - hvor begge opfylder lovens betingelser og  

 etablerer sig på en mindre bedrift - kan opnå et fælleslån, der beløbsmæssigt  

 er større end de to enkeltlån, de kan opnå efter den foreslåede lov.
Der kan  

 endvidere være yngre jordbrugere, der ikke har behov for så stort et lån, som  

 med fordel kan etablere sig under den gældende ordning, idet  

 ydelsestilskuddet i disse tilfælde vil være relativt større end i den  

 foreslåede ordning.
Dette skyldes, at støtten i den foreslåede ordning i  

 højere grad er knyttet til statsgaranti for et større lån.
Yngre jordbrugere, der etablerer sig med jordbrug som hovederhverv ultimo  

 marts 1995, kan i øvrigt selv vælge, om de vil med i den gældende eller den  

 foreslåede ordning.
Hvis de vil med i den gældende ordning, kan de ansøge nu  

 og få lånet udbetalt.
Hvis de derimod vil med i den nye ordning, må de vente  

 til efter 1. januar 1996 med at ansøge og kan så først få lånet udbetalt i  

 1996.
 Som jeg sagde under 1. behandling af lovforslaget, er jeg imidlertid, hvis  

 det ønskes, indstillet på at fremme ikrafttrædelsen af loven mest muligt.  

 Ikrafttrædelse den 1. juli 1995 er dog næppe realistisk.
 Spørgsmål 13:
»Der ønskes en redegørelse for de nugældende regler vedrørende  

 ægtefællekaution sammenholdt med de i lovforslaget foreslåede.« Svar:
 Lovforslagets bestemmelser vedrørende selvskyldnerkaution er grundlæggende  

 en videreførsel af den gældende ordnings bestemmelser vedrørende  

 selvskyldnerkaution, der fremgår af bekendtgørelse nr. 12 af 11. januar 1991  

 om statsgaranti og rentetilskud m.m. ved udlån til yngre jordbrugere.  

 Selvskyldnerkautionsbegrebet blev indført ved den omfattende ændring af yngre  

 jordbruger-ordningen i 1990, hvor kravene om økonomisk overlevelsesevne og  

 egenkapital blev indført.
 Lovforslagets bestemmelser om, at ansøger på baggrund af  

 ægtefællens/samleverens formue og/eller indtægt kan opfylde lovens  

 betingelser om egenkapital og økonomisk overlevelsesevne, medfører, at visse  

 ansøgere, som ellers ville være udelukket, har mulighed for at komme ind  

 under ordningen.
 Efter gældende administrativ praksis kræves der kun selvskyldnerkaution i  

 ca. 2 pct. af sagerne.
 Hovedindholdet af den nuværende praksis er, at selvskyldnerkaution kræves  

 i følgende tilfælde:
 - Når det i det væsentligste er ægtefællens egenkapital, der ved  

 ægtepagt stilles til ansøgers disposition.
 - Når ægtefællens indtægt er afgørende for den budgetterede  

 balance.
 Der kræves normalt ikke selvskyldnerkaution i de tilfælde, hvor  

 ægtefællens/samleverens indtægt er mindre end 150.000 kr. om året.
Selvskyldnerkautionen har normalt været krævet for hele lånet, men er i  

 nogle tilfælde kun krævet for den yderst placerede del af lånet svarende til  

 ca. halvdelen af ægtefællens/samleverens budgetterede indtægt.
I det seneste  

 års tid er der typisk krævet selvskyldnerkaution svarende til et års  

 bruttoindkomst, hvilket svarer til praksis i gældssaneringsordningen.
 Begrebet selvskyldnerkaution, dvs. helt eller delvis personlig hæftelse  

 fra ansøgers ægtefælle eller samlever for YJ-lånet, indgår i lovforslaget i  

 følgende sammenhænge:
Lovforslagets § 2, stk. 1, nr. 3, vedrørende egenkapital I bemærkningerne anføres det, at hvis ægtefællens eller samleverens  

 egenkapital - i form af nettoformue opgjort ved en status, der højst må ligge  

 12 mdr. forud for ansøgningstidspunktet - indgår ved opgørelsen af  

 egenkapitalen, skal ægtefællen eller samleveren ved påtegning tegne  

 selvskyldnerkaution for lånet.
Denne formulering er det hensigten at  

 fastholde i den kommende bekendtgørelse om statsgaranti og ydelsestilskud til  

 yngre jordbrugere.
I den gældende ordning fremgår det af bekendtgørelsens § 9, stk. 8, at  

 hvis ansøgers ægtefælle ved ægtepagt uden vederlag stiller egenkapital til  

 rådighed til brug for bedriften, kan ægtefællens egenkapital medregnes ved  

 opgørelsen af ansøgers egenkapital.
I denne situation kan det, jf.  

 bekendtgørelsens § 8, stk. 5, kræves, at den pågældende ved påtegning tegner  

 selvskyldnerkaution for lånet.
Lovforslaget medfører, at også samleverens egenkapital kan indgå i  

 beregningen.
Der stilles i forslaget ikke krav om, at ægtefællens eller  

 samleverens egenkapital skal være stillet til ansøgers rådighed, som det er  

 tilfældet i den gældende ordning.
Der vil således normalt kun blive stillet krav om selvskyldnerkaution i de  

 tilfælde, hvor ægtefællens eller samleverens egenkapital ikke stilles til  

 ansøgers rådighed.
Selvskyldnerkautionen vil i konsekvens heraf også blive  

 begrænset til at udgøre et beløb svarende til den del af egenkapitalkravet,  

 som opfyldes af ægtefællens eller samleverens egenkapital.
Såfremt  

 ægtefællens eller samleverens egenkapital stilles til ansøgers rådighed ved  

 ægtepagt eller gave, vil der normalt ikke blive krævet selvskyldnerkaution.
 Ægtefællen eller samleveren kan således vælge at overføre den nødvendige  

 egenkapital til ansøgers rådighed og derved normalt undgå  

 selvskyldnerkautionen.
§ 2, stk. 1, nr. 4, vedrørende økonomisk overlevelsesevne Lovforslaget er en uændret videreførsel af den gældende bekendtgørelses §  

 8, stk. 5. Heraf fremgår, at hvis ægtefællens/samleverens indtægter eller  

 økonomiske forhold i øvrigt er af væsentlig betydning, kan det  

 kræves, at den pågældende ved påtegning på pantebrevet tegner  

 selvskyldnerkaution for lånet.
 I de relativt få sager, hvor DLR i den gældende ordning har krævet  

 selvskyldnerkaution, skyldes det hovedsagelig, at ægtefællens eller  

 samleverens indkomst har haft væsentlig betydning for den samlede økonomiske  

 overlevelsesevne.
Væsentlighedsbetragtningen er således videreført i lovforslaget,  

 og det er ikke hensigten grundlæggende at ændre den gældende administrative  

 praksis på området.
Det er således hensigten, at selvskyldnerkautionen i  

 disse tilfælde begrænses til maksimalt at udgøre et års bruttoindkomst.
For  

 indkomster under 100.000 kr. vil der normalt ikke blive krævet  

 selvskyldnerkaution, uanset at denne indkomst er væsentlig for den økonomiske  

 overlevelsesevne.
Der vil endvidere blive tale om en glidende overgang fra  

 indkomster på 100.000 kr., hvor der ikke vil blive krævet kaution, til  

 indkomster på ca. 150.000 kr. og derover, hvor der vil blive krævet kaution  

 for et beløb svarende til indkomstens størrelse.
§ 5, stk. 4, vedrørende udvidelse af udmålingsgrundlaget I lovforslagets bemærkninger anføres det, at der vil blive fastsat  

 bestemmelser om, at udmålingsgrundlaget ved erhvervelse af mindst 50 pct. af  

 jordbrugsdriften kan udvides til at omfatte hele jordbrugsbedriften, hvis den  

 resterende anpart ejes af en ægtefælle eller samlever, der opfylder lovens  

 betingelser for ydelse af statsgaranti for lån, bortset fra  

 uddannelseskravet.
Det vil i disse tilfælde være en betingelse, at ægtefællen  

 eller samleveren ved påtegning på pantebrevet tegner selvskyldnerkaution for  

 lånet.
Der er tale om en uændret videreførelse af den gældende ordning, jf. §  

 21, stk. 7, i bekendtgørelsen.
Det er hensigten at begrænse selvskyldnerkautionen af ægtefællen eller  

 samleveren til et beløb svarende til den del af udmålingsgrundlaget, som  

 ægtefællen eller samleveren ejer.
Hvis ægtefællen eller samleveren ejer  

 f.eks. 25 pct. af bedriften, vil der således blive krævet selvskyldnerkaution  

 svarende til 25 pct. af yngre jordbruger-lånet.
 Spørgsmål 17:
»Vil ministeren yde teknisk bistand til et ændringsforslag, der giver  

 låntager valgfrihed mellem at stille med en ægtefælle-/samleverkaution og en  

 garanti fra et pengeinstitut?» Svar:
 Jeg yder gerne udvalget den nødvendige tekniske bistand til et  

 ændringsforslag, der giver låntager valgfrihed mellem at stille med en  

 ægtefælle-/samleverkaution og en garanti fra et pengeinstitut.
 Ægtefælle-/samleverkaution er imidlertid ikke nævnt i den foreslåede  

 lovtekst, men fremgår af bemærkningerne til henholdsvis § 2, stk. 1, nr. 3  

 (side 12, spalte 2) vedrørende egenkapital, § 2, stk. 1, nr. 4 (side 13,  

 spalte 1) vedrørende økonomisk overlevelsesevne og § 5, stk. 4 (side 15,  

 spalte 1) vedrørende udvidelse af udmålingsgrundlaget.
Den ønskede valgfrihed kræver derfor ikke ændring af lovteksten, men i  

 givet fald alene en præcisering af den kommende administration vedrørende  

 kaution.
Dette kan ske i udvalgsbetænkningen.
 I besvarelsen af udvalgets spørgsmål 13 er der redegjort for hovedlinjerne  

 i den hidtidige administration vedrørende selvskyldnerkaution samt for de  

 retningslinjer, hvorefter krav om selvskyldnerkaution påtænkes administreret  

 efter lovforslaget.
På trods af de betænkeligheder, der er givet udtryk for ved besvarelsen af  

 udvalgets spørgsmål 5, finder jeg ikke, at der er noget principielt til  

 hinder for den foreslåede valgfrihed mellem ægtefælle-/samleverkaution og  

 garanti fra et pengeinstitut.
Jeg er derfor, såfremt udvalget ønsker det,  

 indstillet på at tilrettelægge administrationen af yngre jordbruger-ordningen  

 således, at en krævet ægtefælle-/samleverkaution kan erstattes med en  

 tilsvarende garanti fra et pengeinstitut.
 Det forudsættes, at betingelserne om egenkapital og økonomisk  

 overlevelsesevne i øvrigt opfyldes, jf. bemærkningerne til lovforslagets § 2,  

 stk. 3 og 4.
 Spørgsmål 19:
 »Af lovforslagets § 2, stk. 5, fremgår det, at ministeren fastsætter  

 nærmere regler om bl.a. uddannelseskrav (jf. § 2, stk. 1, nr. 2) for, hvem  

 der kan komme i betragtning i forbindelse med YJ-lån.
Er ministeren indstillet på, at give unge, der har gennemgået  

 teknikeruddannelsen, samme mulighed for at gøre brug af YJ-lån, som det  

 f.eks. er tilfældet for agronomer?» Svar:
 Af bemærkningerne til lovforslagets § 2, stk. 1, nr. 2, fremgår, at  

 udgangspunktet for opfyldelse af uddannelseskravet fortat skal være »det  

 grønne bevis«.
 Spørgsmålet, om uddannelseskravet også kan opfyldes af andre uddannelser,  

 vil blive overvejet nærmere i forbindelse med udstedelse af en  

 bekendtgørelse, når yngre jordbruger-loven er vedtaget.
Om uddannelsen som jordbrugstekniker vil kunne godkendes, vil bl.a.  

 afhænge af, om der i uddannelsen indgår et pensum svarende til  

 driftslederkurset på uddannelsen »det grønne bevis«.
Endvidere vil  

 der blive set på, om jordbrugsteknikeruddannelsens krav til praktik svarer  

 til kravene for uddannelsen til »det grønne bevis«.
 Jeg kan i øvrigt oplyse, at praksis i den gældende yngre  

 jordbruger-ordning er således, at der ved ansøgere med  

 jordbrugsteknikeruddannelsen dispenseres fra uddannelseskravet, såfremt  

 ansøger har haft 36 måneders praktik.
 Spørgsmål 20:
»Vil ministeren oplyse udvalget om, hvordan den nye bemyndigelse i  

 ændringsforslag nr. 2 (jf. bilag 23) » . . . og om opgørelse af  

 kontantværdien« vil blive administreret?» Svar:
 Bestemmelsen i § 5, stk. 2, i det fremsatte lovforslag (L 156) svarer til  

 bestemmelsen om værdiansættelse i form af en kontantværdi (DLR-vurdering) i §  

 11, stk. 1, i den gældende lov om Dansk Landbrugs Realkreditfond, jf.  

 lovbekendtgørelse nr. 979 af 5. december 1994.
Nævnte bestemmelse i DLR-loven foreslås imidlertid ændret i det af  

 økonomiministeren den 5. april 1995 fremsatte forslag til lov om ændring af  

 realkreditloven og lov om Dansk Landbrugs Realkreditfond (L 204). Ifølge  

 dette forslag vil ordlyden i DLR-lovens § 11, stk. 1, »Instituttet skal  

 ansætte en kontantværdi af ejendommen til brug for låneudmålingen.  

 Værdiansættelsen sker på grundlag af ejendommens jord og bygninger samt  

 dertil hørende besætning, driftsinventar og driftsmateriel m.v.« blive  

 erstattet med »Instituttet skal ansætte en kontantværdi af ejendommen  

 til brug for låneudmålingen.
Værdiansættelsen sker på grundlag af ejendommens  

 jord og bygninger.
Herudover kan bygningstilbehør, jf. tinglysningslovens §  

 38, samt det i tinglysningslovens § 37, stk. 1, nævnte tilbehør, der er  

 omfattet af tinglyst pantebrev i den faste ejendom, medtages i  

 værdiansættelsen.« Den foreslåede ændring af DLR-lovens § 11, stk. 1, svarer til den  

 foreslåede affattelse af den tilsvarende bestemmelse i realkreditlovens § 42,  

 stk. 2.
 Den ændrede affattelse af § 5 i ændringsforslag nr. 2 vil ikke medføre  

 administrative ændringer vedrørende opgørelse af kontantværdien  

 (DLR-vurderingen) i forhold til den i L 156 foreslåede affattelse af § 5 og  

 administrationen af den gældende YJ-ordning.
 Spørgsmål 21:
»Vil ministerens ændringsforslag nr. 6 til § 12 være  

 EU-medholdeligt?» Svar:
På grundlag af oplysninger fra Europa-Kommissionen vedrørende fortolkning  

 af Rådets forordning 2328/91 om forbedring af landbrugsstrukturernes  

 effektivitet finder jeg, at det forhøjede ydelsestilskud til yngre  

 jordbrugere, der - i forbindelse med etablering som yngre jordbrugere -  

 etablerer sig som økologiske producenter, vil kunne EU-medfinansieres.
Jeg  

 anser derfor ændringsforslag nr. 6 for at være EU-medholdeligt.
 Ændringsforslag nr. 6 vil blive notificeret med henblik på  

 EU-medfinansiering.
