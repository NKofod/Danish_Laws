 Generelt udtalt, at hverken grundlovens § 4 eller § 68 udelukker  

 kommuner fra at yde støtte til religiøse formål.
Det forhold, at det ikke vil være i strid med grundloven at yde støtte  

 til religiøse formål, betyder imidlertid ikke, at en sådan støtte dermed  

 lovligt kan ydes.
Spørgsmålet herom må afgøres på grundlag af de almindelige  

 offentretlige retsgrundsætninger om kommuners opgavevaretagelse - de såkaldte  

 kommunalfuldmagtsregler.
Nyere tilsynspraksis på området synes mere entydigt at antage, at det  

 ikke kan anses som en kommunal opgave at yde støtte til et kirkeligt eller  

 religiøst formål.
Denne udvikling skal ses i sammenhæng med den almindelige  

 samfundsudvikling, der bl.a. har medført flere trosretninger, herunder større  

 udbredelse af ikke-kristne trosretninger, samt større opmærksomhed om  

 betydningen af religionsfrihed som en central menneskerettighed.
Antagelsen i nyere tilsynspraksis udelukker imidlertid ikke, at der  

 kan ydes kommunal støtte til et kirkesamfund eller til en religiøs  

 sammenslutning.
Kommunal støtte kan ydes i det omfang, der med støtten  

 varetages kommunale opgaver, for eksempel af byplanmæssig eller kulturel  

 karakter; eller - som i den foreliggende sag - af turistfremmende karakter.
 I den konkrete sag lagde Indenrigsministeriet til grund, at  

 baptistkirken udgør en væsentlig turistattraktion for kommunen, og at pjecens  

 præsentation af kirken kan være medvirkende til at øge kirkens besøgstal og  

 dermed også antallet af turister i kommunen.
 Spørgsmålet om pjecens formål gav efter ministeriets opfattelse  

 alligevel anledning til tvivl, fordi pjecens beskrivelser af de enkelte  

 symboler i kirken - herunder navnlig beskrivelse af korset - bevæges fra en  

 beskrivelse af selve symbolet og dets placering i kirkerummet til en mere  

 appellerende henvendelse til læseren om at sætte sin tilværelse i forhold til  

 symbolet.
 Indenrigsministeriet fandt dog ikke disse symbolbeskrivelser direkte  

 opfordrende til gudsdyrkelse, omvendelse m.v., og dermed heller ikke, at  

 symbolbeskrivelserne giver pjecen en egentlig holdningsbearbejdende funktion.
Omend spørgsmålet gav anledning til tvivl, fandt Indenrigsministeriet  

 efter en samlet vurdering ikke grundlag for at udtale, at byrådets beslutning  

 om at yde støtte til den omhandlede pjece var i strid med principperne for  

 afgrænsning af den kommunale opgavevaretagelse.
Ministeriet tillagde det  

 betydning for udtalelsen, at der må indrømmes kommunen en ganske betydelig  

 margin i forbindelse med en beslutning som den foreliggende, der indeholder  

 en vanskelig skønsmæssig vurdering og som samtidig træffes på et retsområde,  

 hvor fastslæggelsen af de nærmere grænser giver anledning til en vis tvivl.
Brande Byråd Rådhuset Centerparken 1 7330 Brande Ved brev af 11. august 1993 har Brande Byråd rettet henvendelse til  

 Indenrigsministeriet om Tilsynsrådet for Ringkjøbing Amts udtalelse af 25.  

 juni 1993 til byrådet vedrørende kommunalt tilskud til Brande Baptistmenighed  

 til en pjece om Baptistkirken i Brande.
 Sagens baggrund er følgende:
 Brande Baptistmenighed ansøgte den 16. marts 1993 Brande Kommune om  

 tilskud til en fremstillet pjece i 5.400 eksemplarer om Baptistkirken i  

 Brande.
 Pjecen har følgende ordlyd:
»Velkommen i BRANDE BAPTIST KIRKE PLADS OG KÆRLIGHED Allerede indgangspartiet til kirken vidner om vort mål og vor vision som  

 kristen menighed på dette sted! Læg mærke til den meget utraditionelle byggestil.
Se korset, der er ved at  

 vælte; den brudte lænke fra jord til kors; indgangspartiets runde og  

 indbydende form; alle de ulige, kantede, hårdtbrændte sten og dem fra marken.
Det er ikke alene udtryk for en genbrugstanke, men for direkte at vise hen  

 til - og understrege det kristne budskab om værdien af det mislykkede.
Det  

 tilsyneladende værdiløse er værdifuldt og kan bruges i en kirkebygning.
Vi, der kommer i kirken og kalder den vor, ser det som en understregning  

 af at der er plads og kærlighed til det mislykkede og kasserede, - at det kan  

 bruges til noget.
Lænken til korset er brudt - bevidst skåret over - Jesus  

 kom for at sætte mennesker i frihed gennem tilgivelse.
DET MODERNE MENNESKE På vej ind i kirken - i forhallen, hvis rummelighed giver kirkegængerne  

 mulighed for at sludre - tænker du måske på, hvad korset og den brudte lænke  

 symboliserer.
Du kan måske ikke finde noget i dit liv, som er bundet? Som  

 moderne mennesker vil vi hævde, at vi er frie mennesker.
KORSET - ET VINDUE TIL LIVET OMKRING DIG Fra forhallen kan du, hvis døren til kirkesalen er åben, se ind til et  

 centralt symbol - igen et kors! Denne gang udført som et vindue i en væg.
Læg  

 mærke til, hvad du ser! Fra kirkens stilhed og andagt ser du livet du kom fra - og kommer tilbage  

 til! Du ser den verden, hvor vi som mennesker binder hinanden i fordomme og  

 forudfattede meninger.
Ser det sted, hvor vi også i dag hindrer glæden i at  

 blomstre og andre mennesker i at udfolde sig.
Vi gør det ved at dømme og  

 vende fingeren ned ad.
Du ser gennem korset! - Kan du på denne måde se  

 dit eget liv? Hvordan da med korset og den brudte lænke ved indgangen til  

 kirken? Det kristne budskab er talt til hverdagens mennesker! Enkelt og  

 ligetil lyder det, og lægger op til menneskelig stillingtagen og tro.
 HVERDAGENS KIRKE ...
 Korset har en ganske speciel placering i kirkerummet.
Prismer sat foran ovenlysvinduerne tegner på solskinsdage den gamle pagts  

 tegn, regnbuen, på væggen ved korset.
For foden af korset er kirkens  

 dåbsgrav.
I Baptistkirker døbes mennesker ved hel neddykkelse efter  

 bekendelse af tro.
Vi kalder det troendes dåb.
Præsten og den, der skal  

 døbes, går begge ned i vandet.
Flytter du nu blikket fra dåbsgrav og kors, vil du bemærke både  

 prædikestol og nadverbord.
Begge dele er enkelt udført i træ, som resten af  

 kirken.
Prædikestolen er både symbolsk og praktisk næsten i niveau med  

 bænkene i kirkesalen.
Fra prædikestol og nadverbord forkyndes evangeliet -  

 nadverens brød og vin bringes til gudstjenestedeltagerne, jævnt og lige til,  

 både som mindemåltid og fornyelse af troen på Jesus.
 FOR HVERDAGENS MENNESKER.
Væggen i orgelsiden af kirkesalen er fyldt med mindre vinduer.
Et par af  

 vinduerne fører ind til søndagsskolens lokale.
Herfra høres af og til  

 børnenes glade sange, og herfra kan de holde øje med, hvornår gudstjenesten  

 er færdig.
Forældre og børn kan komme sammen til kirke - begynde  

 gudstjenesten sammen - og gå hjem sammen.
Et vindue i lokalet vender mod  

 gaden - det er et brøndrør der symboliserer evigheden.
Vi er glade for vores kirke! Glade for dens muligheder og funktioner.
Kirkesalen kan udvides til  

 dobbelt størrelse ved at forhænget trækkes til side.
Vi glæder os også over  

 værksted og køkken, rum til børne- og ungdomsarbejde og billardlokale.
Alt i  

 en kirke, som ikke blot er bygget for søndagens gudstjeneste, men også for  

 hverdagens virke sammen med og blandt hverdagens mennesker! Brande Baptistmenighed er andet og mere end gudstjeneste.
Den er også  

 søndagsskole, juniorklub, korvirksomhed, ungdomsforening, bibelgrupper,  

 menighedsråd og meget mere.
 Har du fået lyst til at lære os nærmere at kende, så er du velkommen til  

 at være med i fællesskabet.
Ønsker du nærmere oplysning, evt. menighedens kirkeblad, er du velkommen  

 til at kontakte menighedens præst på telefon: ... .« Det er oplyst, at pjecen er tænkt til brug ved de rundvisninger, der  

 finder sted i kirken.
Den skal ligge til uddeling i kirken og på  

 turistkontoret i Brande.
Pjecen skal således ikke alene understøtte  

 rundvisning, men også vække interesse for et besøg og dermed være et led i  

 markedsføringen af Brande by som turistby på den jyske hede.
Økonomiudvalget i Brande Kommune bevilgede den 3. maj 1993 5.000 kr. til  

 formålet under det forbehold, at tilskuddet var lovligt.
Kommunen rettede ved  

 brev af 5. maj 1993 henvendelse til Tilsynsrådet for Ringkjøbing Amt med  

 anmodning om en vurdering af tilskuddets lovlighed.
 Tilsynsrådet udtalte ved brev af 25. juni 1993 bl.a. følgende:
»Ifølge grundlovens § 68 er ingen pligtig at yde personlige bidrag  

 til nogen anden gudsdyrkelse end den, der er hans egen.
Bestemmelsen  

 indebærer, at der ikke lovligt kan ydes kommunal støtte til religiøse formål,  

 medmindre kommunen med sin støtte varetager en selvstændig og lovlig kommunal  

 interesse.
Omtale af en kirkebygning med det formål at styrke turismen må  

 antages at være et lovligt kommunalt formål.
Det er imidlertid tilsynsrådets  

 opfattelse, at pjecen fra baptistmenigheden ud over det turistmæssige formål  

 også tjener et religiøst formål, således som det kristne budskab er omtalt i  

 pjecen.
Tilsynsrådet finder herefter ikke, at der lovligt kan ydes kommunal  

 støtte til pjecen.« Pastor Benny Klarholt, Brande Baptistmenighed, rettede ved brev af 12.  

 juli 1993 henvendelse til Tilsynsrådet for Ringkjøbing Amt.
Af brevet fremgår  

 bl.a. følgende:
»...Pjecen menes at tjene et religiøst formål.
Vi er af en anden  

 opfattelse.
Havde formålet med pjecen været af evangeliserende karakter, var  

 der anvendt ord som i direkte sprog kaldte til overvejelse af det kristne  

 budskab og stillingtagen-/ omvendelse til det. ...
Kirken som bygning er fyldt af symboler.
Kendere af kirken, og ikke  

 nødvendigvis kristne som kommer her, finder det vanskeligt at beskrive kirken  

 uden at bruge ord, som de anvendte. ...« Byrådet anmodede ved brev af 11. august 1993 Indenrigsministeriet om at  

 vurdere, om der lovligt kunne ydes kommunal støtte til pjecen.
Byrådet  

 anførte bl.a. følgende:
 »Byrådets flertal finder ikke, at pjecen tjener et religiøst formål  

 og ønsker at støtte pjecen på grund af det turistmæssige formål.
 Baptistkirken har gennem mange år været en af byens meget besøgte  

 turistattraktioner.
Kirken har været godt besøgt af mange skoler, større grupper i bus, samt  

 planlagte og bestilte besøg fra både ind- og udland.
Kirken er omtalt i  

 landsdækkende oplysningsmateriale, bl.a.
Dandata, Danmarks Turistråds  

 landsdækkende dataservice samt i hæftet om Brande, udgivet af Brande  

 Turistkontor.« Indenrigsministeriet anmodede endelig ved brev af 25. august 1993  

 Tilsynsrådet for Ringkjøbing Amt om en udtalelse.
 Tilsynsrådet meddelte ved brev af 2. september 1993 Indenrigsministeriet,  

 at rådet kunne henholde sig til dets udtalelse af 25. juni 1993.
 Indenrigsministeriets udtalelse:
Indenrigsministeriet skal indledningsvis udtale, at det tilsyn, som de  

 kommunale tilsynsmyndigheder udøver over for kommunerne, er et retligt  

 tilsyn.
Det betyder, at tilsynet kun omfatter spørgsmål om, hvorvidt der er  

 sket en tilsidesættelse af lovgivningen, herunder offentligretlige  

 retsgrundsætninger, jf. § 61 i lov om kommunernes styrelse (jf.  

 lovbekendtgørelse nr. 526 af 22. juni 1993, som senest ændret ved lov nr. 380  

 af 14. juni 1995).
 De kommunale tilsynsmyndigheder kan således ikke tage stilling til  

 spørgsmål om hensigtsmæssigheden af kommunernes sagsbehandling eller til  

 spørgsmål vedrørende skønsudøvelse, så længe skønnet udøves inden for de  

 rammer, der følger af lovgivningen.
Indenrigsministeriet er ikke almindelig klageinstans i forhold til  

 tilsynsrådene.
Ministeriet tager dog sager op til vurdering, såfremt  

 ministeriet har grund til at antage, at den retsopfattelse, som et tilsynsråd  

 har givet udtryk for, er urigtig eller hviler på et urigtigt faktisk  

 grundlag, jf. § 61 a i lov om kommunernes styrelse.
 Indenrigsministeriet tager således ikke stilling til tilsynsrådenes  

 sagsbehandling, herunder spørgsmål om, hvorvidt sagsbehandlingen er i  

 overensstemmelse med god forvaltningsskik.
 Grundloven indeholder i § 4 og § 68 to bestemmelser, hvis betydning må  

 overvejes i forbindelse med en vurdering af spørgsmålet om lovligheden af  

 kommunal støtte til religiøse formål.
 Af grundlovens § 4 fremgår følgende:
 »Den evangelisk-lutherske kirke er den danske folkekirke og  

 understøttes som sådan af staten«.
 Af grundlovens § 68 fremgår følgende:
»Ingen er pligtig at yde personlige bidrag til nogen anden  

 gudsdyrkelse end den, som er hans egen.« Bestemmelsen i grundlovens § 4 fastlægger den evangelisk-lutherske kirkes  

 særlige placering i det danske samfund - en placering der indebærer, at  

 kirken som den danske folkekirke understøttes af staten.
Selvom det alene er staten, der nævnes i grundlovens § 4, antages  

 bestemmelsen dog ikke at udelukke kommuner fra at yde støtte til folkekirken  

 eller til religiøse formål i øvrigt, jf. således bl.a.
Henrik Zahle, Dansk  

 Forfatningsret 3, 1989, side 109 ff.
 Spørgsmålet om, hvorvidt grundlovens § 68 afskærer kommuner fra at yde  

 støtte til religiøse formål, har givet anledning til mere tvivl i den  

 juridiske teori end spørgsmålet om betydningen af grundlovens § 4.
 Baggrunden herfor er navnlig det forhold, at Højesteret i 1898 afsagde en  

 dom (Ugeskrift for Retsvæsen 1899, side 46), i hvilken Højesteret udtalte, at  

 det ikke havde været foreneligt med grundlovens § 68 at afkræve et medlem af  

 det mosaiske trossamfund en særlig kommunal skat, der skulle tjene til  

 afløsning af tidligere til folkekirken aflagte højtidsofre.
 Højesterets dom har givet anledning til den antagelse, at grundlovens § 68  

 udelukker, at en almindelige kommunale skatteudskrivning kan belastes med  

 ydelser til folkekirken eller til religiøse sammenslutninger, jf. således  

 Erik Harder, Dansk Kommunalforvaltning II, Opgaver, 1987, side 111 ff.
 Det er dog opfattelsen i nyere juridisk teori, at udtrykket  

 »personlige bidrag« i grundlovens § 68 ikke omfatter kommunale  

 bidrag, og at højesterets dom ikke kan antages at have ændret ved denne  

 forståelse af bestemmelsen, jf. således Henrik Zahle, Dansk  

 Statsforfatningsret 3, 1989, side 109 f., og Mogens Heide-Jørgensen, Den  

 kommunale interesse, 1993, side 268 ff.
 Sammenfattende er det på baggrund af det ovenfor anførte  

 Indenrigsministeriets opfattelse, at hverken grundlovens § 4 eller § 68  

 udelukker kommuner fra at yde støtte til religiøse formål.
Det forhold, at det ikke vil være i strid med grundloven at yde kommunal  

 støtte til religiøse formål, betyder imidlertid ikke, at en sådan støtte  

 dermed lovligt kan ydes.
Spørgsmålet herom må afgøres på grundlag af de  

 almindelige offentligretlige grundsætninger om kommuners opgavevaretagelse -  

 de såkaldte kommunalfuldmagtsregler.
De kommunale tilsynsmyndigheder har i en række tilfælde taget stilling til  

 spørgsmål vedrørende kommunal støtte til folkekirken.
Tilsynsmyndigheders  

 praksis på dette område er imidlertid præget af nogen uklarhed, hvilket  

 navnlig synes at bero på de noget vekslende opfattelser af rækkevidden af  

 grundlovens § 68, jf. ovenfor.
Nyere tilsynspraksis på området synes dog mere entydigt at antage, at det  

 ikke kan anses som en kommunal opgave at yde støtte til et kirkeligt eller  

 religiøst formål.
Denne udvikling skal ses i sammenhæng med den almindelige  

 samfundsudvikling, der bl.a. har medført flere trosretninger, samt større  

 opmærksomhed om betydningen af religionsfrihed som en central  

 menneskerettighed.
Antagelsen i nyere tilsynspraksis udelukker imidlertid ikke, at der kan  

 ydes kommunal støtte til et kirkesamfund eller til en religiøs  

 sammenslutning.
Kommunal støtte kan ydes i det omfang, der med støtten  

 varetages kommunale opgaver, for eksempel af byplanmæssig eller kulturel  

 karakter; eller - som i den foreliggende sag - af turistfremmende karakter.
 Spørgsmålet om, hvorvidt Brande Kommune lovligt kan yde det omhandlede  

 tilskud til Brande Baptistmenighed, beror på baggrund af de ovenfor anførte  

 på en vurdering af, om der med støtten varetages et kommunalt turistformål,  

 eller om tilskuddet må anses som støtte til udbredelse af menighedens  

 holdningsmæssige grundlag.
 Hertil bemærkes indledningsvis, at pjecens indhold efter  

 Ingenrigsministeriets opfattelse ikke giver grundlag for en mere entydig  

 konstatering af, om pjecen overvejende tjener til fremme af den lokale  

 turisme eller til udbredelse af menighedens idegrundlag.
Indenrigsministeriet har lagt til grund, at baptistkirken udgør en  

 væsentlig turistattraktion for Brande Kommune, og at pjecens præsentation af  

 kirken kan være medvirkende til at øge kirkens besøgstal og dermed også  

 antallet af turister i kommunen.
Ministeriet har herved lagt vægt på, at  

 pjecen indeholer beskrivelser af kirkens byggestil og af de enkelte kirkerums  

 indretning på en måde, der må anses som egnet til at vække interesse for et  

 besøg i kirken.
 Når spørgsmålet om pjecens formål efter Indenrigsministeriets opfattelse  

 alligevel giver anledning til tvivl, skyldes det, at pjecens beskrivelser af  

 de enkelte symboler i kirken - herunder navnlig beskrivelsen af korset -  

 bevæges fra en beskrivelse af selve symbolet og dets placering i kirkerummet  

 til en mere appellerende henvendelse til læseren om at sætte sin tilværelse i  

 forhold til symbolet.
 Indenrigsministeriet finder dog ikke, at disse symbolbeskrivelser  

 indeholder direkte opfordringer til gudsdyrkelse, omvendelse m.v., og dermed  

 heller ikke, at symbolbeskrivelserne giver pjecen en egentlig  

 holdningsbearbejdende funktion.
Omend spørgsmålet giver anledning til tvivl, finder Indenrigsministeriet  

 efter en samlet vurdering ikke grundlag for at udtale, at Brande Byråds  

 beslutning om at yde støtte til den omhandlede pjece er i strid med  

 principperne for afgrænsning af den kommunale opgavevaretagelse.
Ministeriet  

 har tillagt det betydning for udtalelsen, at der må indrømmes kommunen en  

 ganske betydelig margin i forbindelse med en beslutning som den foreliggende,  

 der indeholder en vanskelig skønsmæssig vurdering og som samtidig træffes på  

 et retsområde, hvor fastlæggelsen af de nærmere grænser giver anledning til  

 en vis tvivl.
