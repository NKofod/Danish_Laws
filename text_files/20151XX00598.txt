Skriftlig fremsættelse (30. marts 2016) Transport- og bygningsministeren (Hans Christian Schmidt):
 Herved tillader jeg mig for Folketinget at fremsætte:
Forslag til ændring af færdselsloven (Forsøgsordning med kørekort til 17-årige betinget af ledsaget kørsel frem til det fyldte 18. år samt nedsættelse af aldersgrænse for kørekort til lille knallert mv.) (Lovforslag nr.
L 161) Formålet med lovforslaget er dels at forbedre færdselssikkerheden blandt de unge nyuddannede bilister i trafikken dels at forbedre de unges mobilitet, særligt de unge, der bor uden for de større byer.
 Det foreslås at bemyndige transport- og bygningsministeren til at etablere en treårig forsøgsordning, hvorefter 17-årige kan erhverve kørekort til almindelig bil betinget af, at de kører med en erfaren ledsager, frem til de fylder 18 år.
 Derudover foreslås det at nedsætte aldersgrænsen for lille knallert fra 16 til 15 år samt at indføre et krav om forældresamtykke i forbindelse med, at forhandlere af knallerter sælger eller på anden måde stiller knallerter til rådighed for unge under 16 år.
 Endelig omfatter lovforslaget en bemyndigelse til, at transport- og bygningsministeren kan fastsætte bestemmelser om, under hvilke betingelser personer, der har ret til at føre motorkøretøj i udlandet, kan få dansk kørekort, herunder bestemmelser om afgivelse af erklæringer på tro og love.
 Idet jeg i øvrigt henviser til lovforslaget med ledsagende bemærkninger, skal jeg hermed anbefale lovforslaget til det Høje Tings velvillige behandling.
