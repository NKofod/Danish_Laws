INDHOLDSFORTEGNELSE 1. Indledning I dette cirkulære redegøres for de ændringer af ligningsloven, der er  

 gennemført ved lov nr. 423 af 25. juni 1993 (Lempelse af beskatningen af  

 ejerboliger m.v.), som ændret ved lov nr. 1117 af 22. december 1993  

 (Justeringer af skatteomlægningen) samt den ændring af ligningsloven, der er  

 gennemført ved lov nr. 1122 af 22. december 1993 (Nedsættelse af lejeværdi  

 for pensionister).
 Det drejer sig om reglerne vedrørende omlægning af kontantlån, reglerne  

 vedrørende sommerhusudlejning samt ændringen af lejeværdisatserne.
2. Omlægning af kontantlån (ligningslovens § 6) 2.1. Generelle forhold 2.1.1. Låntagere med kontantlån, der er optaget i et  

 realkreditinstitut før 19. maj 1993, kan under visse betingelser fortsat  

 fradrage kurstabet efter en omlægning af lånet ved opgørelsen af den  

 skattepligtige indkomst.
 Kredsen af skattepligtige, der er omfattet af reglerne, er selskaber,  

 foreninger, fonde, personer og dødsboer.
Der er ingen begrænsninger i forhold til karakteren af den pantsatte  

 ejendom.
Reglerne finder anvendelse for alle kategorier af ejendomme,  

 herunder ejerboliger til helårsbrug, fritidshuse og erhvervsejendomme.
2.1.2. Det er en forudsætning, at det lån, som omlægges, er  

 optaget i et realkreditinstitut.
Heri ligger, at lånet enten skal være  

 optaget i Dansk Landbrugs Realkreditfond eller i et institut, der er  

 undergivet realkreditlovens bestemmelser.
 Betegnelsen kontantlån dækker dels kontantlån, der er ydet som nominallån,  

 herunder lån der kun kan indfries med obligationer dels kontantlån, der er  

 ydet som indekslån.
 2.1.3. Reglerne om kurstabsfradrag ved omlægning af kontantlån har  

 virkning for omlægninger, der finder sted den 27. juni 1993 eller senere.
 Omlægningen anses for at have fundet sted den 27. juni 1993 eller senere,  

 såfremt det realkreditinstitut, der yder det nye lån, har udbetalt provenuet  

 fra dette lån efter den 26. juni 1993, og såfremt det realkreditinstitut, som  

 ydede kontantlånet, har modtaget pengene/obligationerne til indfrielse af  

 kontantlånet efter den 26. juni 1993.
2.1.4. Reglerne i ligningslovens § 6 finder ikke anvendelse,  

 såfremt der efter kursgevinstlovens regler er adgang til fradrag for kurstab  

 ved indfrielse af det pågældende kontantlån.
At fradragsretten efter  

 kursgevinstloven har fortrinsret indebærer, at der ikke kan foretages fradrag  

 for differencebeløb efter ligningslovens § 6, i situationer hvor det  

 fradragsberettigede kurstab efter kursgevinstloven er mindre end det  

 fradragsberettigede kurstab efter ligningslovens § 6.
 Ved et debitorskifte på det nye lån, hvor den nye debitor ikke har  

 fradragsret efter kursgevinstloven, vil fradragsretten efter ligningslovens §  

 6 dog genopstå.
2.2. Betingelser for fradragsretten 2.2.1. Midlerne til indfrielsen skal hidrøre fra provenuet fra et  

 nyt realkreditlån (omlægningslånet) optaget med det formål at indfri  

 kontantlånet.
Det vil sige, at der skal være en tæt sammenknytning mellem de  

 to lån.
Kravet om samtidighed anses for opfyldt, såfremt lånetilbuddet på  

 omlægningslånet er afgivet inden kontantlånet indfries, forudsat at det  

 pågældende lånetilbud også rent faktisk udnyttes.
Derudover er det en  

 forudsætning for, at kravet om samtidighed kan anses for opfyldt, at den  

 tidsmæssige forskel mellem optagelsen af omlægningslånet og indfrielsen af  

 kontantlånet alene afspejler den tidsmæssige administrative håndtering.
Dog  

 kan der maksimalt accepteres en tidsmæssig forskel mellem de to transaktioner  

 på 1 år svarende til den frist, der er fastsat i relation til stempellovens §  

 62, stk. 1, nr. 3.
2.2.2. Der kan kun opnås fradrag, i det omfang kontantlånet  

 indfries med provenuet fra et nyt realkreditlån.
Hvis kontantlånet kun  

 indfries delvist eller for en del indfries med andre midler, reduceres  

 fradragsbeløbet forholdsmæssigt.
At omlægningslånet skal være et realkreditlån betyder, at fradragsretten  

 er betinget af, at omlægningslånet er ydet af enten Dansk Landbrugs  

 Realkreditfond eller et realkreditinstitut, der er omfattet af  

 realkreditloven.
Der kan være tale om såvel et nyt kontantlån som et  

 obligationslån.
2.2.3. Omlægningslånet skal have en løbetid, der mindst svarer til  

 restløbetiden på det kontantlån, der indfries.
Hvis flere kontantlån indfries  

 med eet realkreditlån, skal løbetiden på omlægningslånet mindst svare til et  

 vejet gennemsnit af restløbetiden på de kontantlån, der indfries.  

 Sammenvejningen sker efter størrelsen af de pågældende kontantlåns  

 obligationsrestgæld på indfrielsestidspunktet.
Har omlægningslånet en  

 løbetid, der er mindre end det vejede gennemsnit, er konsekvensen, at hele  

 kurstabsfradraget bortfalder.
 2.2.4. Omlægningen skal være foretaget inden den 1. januar 1996.  

 Det er tilstrækkeligt, at låntager inden den 1. januar 1996 skriftligt har  

 accepteret et af realkreditinstituttet fremsendt lånetilbud vedrørende  

 omlægningslånet.
2.3. Kurstabet Ved kurstabet ved indfrielse af kontantlånet forstås saldoen på  

 indfrielsestidspunktet på den amortisationskonto, som er knyttet til  

 kontantlånet.
Saldoen svarer til forskellen mellem obligationsrestgælden og  

 lånets pantebrevsrestgæld (kontantlånsrestgælden). Pantebrevsrestgælden er  

 det beløb, debitor uden konvertering skal indfri i form af afdrag over lånets  

 restløbetid, mens obligationsrestgælden er udtryk for pariværdien af de  

 underliggende obligationer.
2.4. Fradraget 2.4.1. Det opgjorte kurstab fordeles over det nye låns samlede  

 antal terminer med lige store beløb pr. termin.
Det årlige kurstabsfradrag  

 udgør summen af kurstabsbeløb pr. forfalden termin.
Hvor omlægningslånet hjemtages, men ikke straks benyttes til indfrielse af  

 kontantlånet, f.eks. fordi dette er opsagt til førstkommende termin, skal  

 fradraget fordeles over det resterende antal terminer på omlægningslånet på  

 det tidspunkt, hvor kontantlånet indfries.
Er der tale om indfrielse af flere  

 kontantlån, skal fradraget fordeles over det resterende antal terminer på  

 omlægningslånet på det tidspunkt, hvor det sidste af kontantlånene indfries.
2.4.2. For personer gives fradraget i kapitalindkomsten.
Ved  

 benyttelse af virksomhedsordningen fragår kurstabet ved opgørelsen af  

 virksomhedens overskud, der med fradrag af kapitalafkast skal medregnes i den  

 skattepligtiges personlige indkomst i det indkomstår, hvor overskuddet  

 overgår til den skattepligtige.
2.5. Ekstraordinær indfrielse Foretages der hel eller delvis ekstraordinær indfrielse af  

 omlægningslånet, reduceres fradragsbeløbet med en forholdsmæssig andel, der  

 svarer til forholdet mellem på den ene side det til det ekstraordinært  

 indbetalte beløb svarende obligationsafdrag og på den anden side  

 omlægningslånets obligationsrestgæld på indfrielsestidspunktet.
Indfries  

 omlægningslånet helt, f.eks. ved at omlægge lånet til et nyt lån, bortfalder  

 retten til den resterende del af kurstabsfradraget således.
Hvor det  

 ekstraordinært indbetalte beløb anvendes til en ydelsesnedsættelse, er det  

 det årlige fradragsbeløb, der reduceres.
Anvendes det ekstraordinært  

 indbetalte beløb til en løbetidsnedsættelse, således at ydelsen forbliver den  

 samme, sker reduktionen ved at reducere det resterende fradragsbeløb,  

 hvorefter det reducerede fradragsbeløb så fordeles på de resterende terminer  

 efter løbetidsnedsættelsen.
Det vil sige, at den del af kurstabsfradraget,  

 som kan henføres til de terminer, der bortfalder, ligeledes bortfalder.
Ved  

 en løbetidsnedsættelse forudsætter bevarelsen af kurstabsfradraget dog, at  

 omlægningslånets samlede løbetid stadig, dvs. også efter  

 løbetidsnedsættelsen, opfylder betingelsen om, at løbetiden mindst skal svare  

 til restløbetiden på det gamle kontantlån.
Reduktion af kurstabsfradraget sker fra og med det indkomstår, hvori der  

 foretages hel eller delvis ekstraordinær indfrielse.
Det vil sige, at debitor  

 i indfrielsesåret mister hele sit kurstabsfradrag ved en ekstraordinær  

 indfrielse af omlægningslånet, uanset på hvilket tidspunkt på året  

 indfrielsen sker.
 Reglen om reduktion af kurstabsfradraget ved ekstraordinær indfrielse har  

 alene betydning for den debitor, der foretager den ekstraordinære indfrielse.  

 Hvis eksempelvis køberen af en ejendom, hvor sælger forinden har omlagt et  

 kontantlån, i overdragelsesåret foretager en ekstraordinær indfrielse af  

 omlægningslånet, så er det alene køberen, som mister sit kurstabsfradrag.
2.6. Debitorskifte 2.6.1. Ved debitorskifte overgår fradragsretten for kurstabet til  

 den nye debitor.
I overdragelsesåret fordeles kurstabsfradraget i forhold til  

 det antal dage, de pågældende har været debitorer.
Opgørelsen sker med  

 udgangspunkt i overtagelsesdagen (skæringsdatoen).
2.6.2. Hvis en ejendom går på tvangsauktion, efter at der er  

 foretaget omlægning af kontantlån, overgår fradragsretten til auktionskøber,  

 i det omfang budet dækker restgælden på omlægningslånet.
Hvis kun en del af  

 restgælden dækkes ved budgivningen, reduceres fradragsbeløbet forholdsmæssigt  

 efter reglerne om ekstraordinær indfrielse.
Kurstabsfradraget fordeles mellem  

 den oprindelige ejer og auktionskøber med udgangspunkt i  

 tvangsauktionsdatoen.
Overtages ejendommen på tvangsauktion af det realkreditinstitut, der er  

 kreditor i henhold til omlægningslånet, ved et bud, der ikke giver dækning  

 for restgælden, overgår fradragsretten dog til realkreditinstituttet uden  

 reduktion, såfremt lånet formelt opretholdes fuldt ud.
Hvis lånet senere  

 nedskrives f.eks. i forbindelse med et videresalg, skal der på dette  

 tidspunkt ske en forholdsmæssig reduktion af fradragsbeløbet efter reglerne  

 om ekstraordinær indfrielse.
2.7. Identitet 2.7.1. Der stilles ikke som betingelse for bevarelse af  

 kurstabsfradraget, at debitor i henhold til det gamle kontantlån er identisk  

 med debitor i henhold til omlægningslånet.
Hvis det eksempelvis i forbindelse  

 med et salg er aftalt, at køber skal optage omlægningslånet, kan køber få  

 fradrag for kurstabet, såfremt betingelserne herfor i øvrigt er opfyldt.
2.7.2. Det er en forudsætning for bevarelse af kurstabsfradraget,  

 at den pantsatte ejendom på omlægningstidspunktet vedbliver med at være den  

 samme.
Heri ligger, at såfremt pantesikkerheden ændres fuldstændigt,  

 eksempelvis fordi omlægningslånet overføres til en anden af debitor ejet  

 ejendom, er konsekvensen, at fradragsretten for kurstabet bortfalder.  

 Fradragsretten bortfalder fra og med det indkomstår, hvori der sker en  

 ændring af pantesikkerheden.
Visse ændringer i forhold til pantesikkerheden  

 kan dog accepteres uden konsekvenser for kurstabsfradraget, når blot den  

 pantsatte ejendom principielt fortsat er den samme.
Hvor den pantsatte ejendom eksempelvis er en udlejningsejendom, vil denne  

 kunne udstykkes i ejerlejligheder uden konsekvenser for kurstabsfradraget.  

 Endvidere vil omlægningslånet kunne opdeles i et antal dellån svarende til  

 antal ejerlejligheder og med pant i de respektive ejerlejligheder.  

 Tilsvarende vil et omlægningslån med pant i en ejendom bestående af  

 eksempelvis to matrikelnumre kunne opdeles i to dellån i forbindelse med en  

 udstykning.
Ved en opdeling skal det fradragsbeløb, der resterer på  

 opdelingstidspunktet, ud fra en forholdsmæssig fordeling, fordeles på de  

 respektive dellån.
 En forøgelse af pantesikkerheden ved inddragelse af en eller flere  

 ejendomme under pantet vil ligeledes kunne ske uden konsekvenser for  

 kurstabsfradraget.
Også relaksationer (panteretsafkald) kan i et vist omfang accepteres uden  

 konsekvenser for kurstabsfradraget.
Eksempelvis vil et panteretsafkald for en  

 eller flere ejerlejligheder efter den pantsatte ejendoms udstykning i  

 ejerlejligheder kunne accepteres.
Tilsvarende vil et panteretsafkald for det  

 ene matrikelnummer ved udstykning af en ejendom bestående af eksempelvis to  

 matrikelnumre kunne accepteres.
Er der først foretaget en forøgelse af pantesikkerheden ved inddragelse af  

 en yderligere ejendom under pantet og dernæst en relaksation af den  

 oprindelige ejendom, vil kravet om, at den pantsatte ejendom fortsat skal  

 være den samme, dog ikke længere være opfyldt.
Kurstabsfradraget vil dermed  

 bortfalde.
3. Sommerhusudlejning (ligningslovens § 15 O) 3.1. Generelle forhold Ejere af en fritidsbolig, som udlejes en del af året og ellers anvendes af  

 ejeren, dvs. at fritidsboligen er omfattet af ligningslovens regler om  

 procentvis lejeværdiberegning, kan vælge mellem to måder at foretage fradrag  

 på ved opgørelsen af den skattepligtige lejeindtægt.
Tilsvarende gælder ejere  

 af fritidsboliger beliggende i udlandet, som udlejes en del af året og ellers  

 anvendes af ejeren.
Er den udlejede fritidsbolig ejet af flere i forening,  

 kan hver ejer uafhængigt af hinanden vælge mellem de to måder.
Reglerne finder anvendelse pr. fritidsbolig.
Hvis en person ejer flere  

 fritidsboliger, der udlejes en del af året og ellers anvendes af ejeren, kan  

 der således for hver fritidsbolig vælges mellem de to måder at foretage  

 fradrag på.
Ejeren kan fra og med indkomståret 1993 vælge at foretage et fradrag i  

 bruttolejeindtægten pr. fritidsbolig på 7.000 kr. og herefter fradrage 40  

 pct. af den således reducerede lejeindtægt.
Er der sket ejerskifte og har  

 begge ejere udlejet fritidsboligen en del af året, vil begge ejere være  

 berettiget til et bundfradrag på 7.000 kr. hver.
Bundfradraget kan ikke  

 overstige bruttolejeindtægten.
Ved bruttolejeindtægten forstås modtagen lejebetaling, herunder eventuelt  

 særskilt betaling for f.eks. el, gas, varme, telefon og lignende.
En eventuel  

 formidlingsprovision eller lignende betalinger til et udlejningsbureau indgår  

 derimod ikke i bruttolejeindtægten.
 I stedet for at fradrage 40 pct. af lejeindtægten kan ejeren vælge at  

 fradrage faktiske udgifter afholdt til vedligeholdelse af indbo og inventar,  

 foretage skattemæssige afskrivninger efter afskrivningslovens afsnit II samt  

 fradrage ejendomsskatter efter ligningslovens § 14, stk. 3. Ved fradrag af  

 faktiske udgifter kan bundfradraget på 7.000 kr. ikke anvendes.
3.2. 40 pct.s fradrag For ejere, som anvender 40 pct.s fradraget, skal dette fradrag dække  

 samtlige de med udlejningen forbundne udgifter.
Fradraget dækker også  

 ejendomskatter.
Derimod kan standardfradraget efter ligningslovens § 15 J  

 fradrages ved siden af 40 pct.s fradraget.
Nedenfor er vist et eksempel på  

 anvendelse af 7.000 kr.s fradraget og 40 pct.s fradraget.
Egen lejeværdi  

 opgjort efter ligningslovens procentregler medregnes for hele indkomståret.
 40 pct.s fradraget kan ikke anvendes ved udlejning af en fritidsbolig, som  

 ejeren efter tilladelse anvender som helårsbolig, jf. pkt. 4.4.2.
 Eksempel:  Kr.
3.3 Regnskabsmæssigt fradrag Anvendes regnskabsmæssigt opgjort fradrag, kan dette fradrag ikke  

 overstige bruttolejeindtægten.
I denne situation reduceres lejeværdien  

 opgjort efter ligningslovens procentregler forholdsmæssigt for den del af  

 året, hvor udlejning har fundet sted, efter reglerne i ligningslovens § 15 G.
3.4. Overgangsregel For indkomståret 1993 og 1994 kan ejere af en fritidsbolig, som fradrager  

 de faktiske udgifter ved udlejningen, overgå fra regnskabsmæssigt opgjort  

 fradrag til 40 pct.s fradrag.
Herved kan disse ejere også opnå 7.000 kr.s  

 fradraget.
Efter indkomståret 1994 kan der ikke skiftes fra regnskabsmæssigt  

 opgjort fradrag til 40 pct.s fradrag.
Ved overgang fra regnskabsmæssigt opgjort fradrag til 40 pct.s fradrag i  

 indkomståret 1993 eller 1994 skal der ikke ske afståelsesbeskatning efter  

 afskrivningslovens regler.
I stedet kan ejeren ikke foretage afskrivninger på  

 tidligere købte driftsmidler m.v., hvis den pågældende går tilbage til  

 regnskabsmæssigt opgjort fradrag.
Hvis ejeren således for indkomståret efter  

 overgangen til 40 pct.s fradrag eller for et af de fire følgende indkomstår  

 går tilbage til regnskabsmæssigt opgjort fradrag, kan der ikke foretages  

 skattemæssige afskrivninger efter afskrivningslovens afsnit II på  

 driftsmidler m.v., der er erhvervet før påbegyndelsen af det indkomstår, for  

 hvilket ejeren er overgået til 40 pct.s fradrag.
4. Lejeværdiprocentsatser (ligningslovens § 15 E) 4.1. Generelt Lejeværdireglerne som beskrevet i pkt. 10 i cirkulære nr. 96 af 22. juni  

 1993 om ligningsloven er ved lov nr. 423 af 25. juni 1993 og lov nr. 1122 af  

 22. december 1993 ændret på en række punkter.
4.2. Hovedregel Lejeværdien for en- og tofamiliehuse, stuehuse til landbrugsejendomme,  

 skovbrugsejendomme og blandet benyttede ejendomme beregnes fra og med  

 indkomståret 1994 som 2 pct. af den del af ejendomsværdien, som ikke  

 overstiger et grundbeløb på 1.200.000 kr.
Grundbeløbet reguleres efter reglen  

 i personskattelovens § 20 og udgør for indkomståret 1994 1.483.200 kr.
For  

 den overskydende ejendomsværdi er procentsatsen 6 pct.
4.3. Pensionister For personer, som selv eller hvis ægtefælle er fyldt 67 år inden udgangen  

 af indkomståret, er lejeværdiprocentsatserne 1,1 pct. (indkomståret 1994) og  

 fra og med indkomståret 1995 1,0 pct. for den del af ejendomsværdien, som  

 ikke overstiger et grundbeløb på 1.200.000 kr. og 6 pct. af resten.
4.4. Fritidsboliger 4.4.1. For fritidsboliger er lejeværdisatsen på henholdsvis 2,5  

 pct. og 6 pct. under og over progressionsgrænsen.
Er ejeren af fritidsboligen  

 eller ejerens ægtefælle fyldt 67 år inden udgangen af indkomståret, er  

 lejeværdisatsen 1,1 pct. (indkomståret 1994) og fra og med indkomståret 1995  

 1,0 pct. for den del af fritidsboligens ejendomsværdi, som ikke overstiger et  

 grundbeløb på 1.200.000 kr. og 6 pct. af resten.
4.4.2. Sondringen mellem helårsboliger og fritidsboliger sker som  

 udgangspunkt efter vurderingssystemets benyttelseskoder.
Er boligen  

 registreret som sommerhus eller beboelse, anses boligen som fritidsbolig  

 henholdsvis helårsbolig i lejeværdimæssig henseende.
Fritidsboliger kan efter tilladelse anvendes som helårsbeboelse.  

 Tilladelsen kan være knyttet til ejendommen eller den kan være personlig for  

 ejeren.
Endvidere kan tilladelsen være ansøgt af ejeren, eller den kan være  

 en stående tilladelse.
I planlægningslovens § 41 er der således adgang til at  

 anvende boliger i sommerhusområder til helårsbeboelse uden ansøgt tilladelse.  

 Dette gælder for sommerhusejere, som er fyldt 67 år eller som er fyldt 60 år  

 og oppebærer pension eller efterløn, og for sommerhusejere, der er  

 førtidspensionister efter lov om social pension.
Det er en betingelse for den  

 stående tilladelse, at sommerhuset har været ejet af den pågældende i mindst  

 8 år.
For ejere af en fritidsbolig, som efter tilladelse beboer fritidsboligen  

 hele året, gælder lejeværdisatserne for helårsboliger, uanset hvilken  

 benyttelseskode ejendommen er registreret under.
Dette er relevant for ejere  

 under 67 år.
