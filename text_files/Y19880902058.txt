 Udtalt, at et kommunalbestyrelsesmedlem, der er formand for den lokale  

 afdeling af Liberalt Oplysnings Forbund (LOF) måtte anses for inhabil ved  

 kommunalbestyrelsens behandling af et forslag fra udvalget for teknik og  

 miljø om meddelelse af dispensation fra byggeloven til, at et udhus fortsat  

 kunne anvendes som keramik- og procelænsmalerværksted til brug for  

 aftenskoleundervisning, som blev forestået af LOF.
 I denne forbindelse henvist til, at LOF måtte antages at have en  

 væsentlig interesse i sagens udfald, og at den pågældende derfor, jf.
 § 3, stk. 1, nr. 3, i forvaltningsloven, måtte antages at være  

 inhabil, da der ud fra en generel vurdering måtte være fare for, at den  

 pågældende kunne blive påvirket af uvedkommende interesser.
 I skrivelse af 4. oktober 1987 har De klaget over Tilsynsrådet for  

 Vestsjællands Amts udtalelse af 11. september 1987 vedrørende Deres habilitet  

 i forbindelse med en af Kalundborg Byråd behandlet sag.
 I skrivelsen rejser De endvidere under henvisning til Deres skrivelse af  

 11. juni 1987 til tilsynsrådet spørgsmål om, hvorvidt formanden for AOF i  

 Kalundborg, som også er medlem af byrådet, var inhabil ved sagens behandling.
 Endelig rejser De i skrivelsen af 4. oktober 1987 det spørgsmål, om alle  

 grundejere er inhabile ved fastsættelsen af størrelsen af den kommunale  

 ejendomsbeskatning.
Som meddelt i skrivelse af 9. oktober 1987 har Indenrigsministeriet  

 anmodet tilsynsrådet om en udtalelse.
Tilsynsrådet har i sit svar af 10.  

 november 1987 meddelt, at rådet kan henholde sig til sin udtalelse af 1.  

 september 1987. Tilsynsrådet har tilføjet, at rådet ikke har taget stilling  

 til, om der var andre byrådsmedlemmer, der burde have undladt at deltage i  

 sagens behandling.
 Det fremgår af sagen, at Kalundborg Byråd på sit møde den 9. juni 1987  

 skulle tage stilling til en indstilling fra udvalget for teknik og miljø om  

 meddelelse af dispensation fra byggeloven til, at et udhus på ejendommen  

 Lerchenborgvej 21 kunne anvendes som keramik- og porcelænsmalerværksted.
 Det fremgår endvidere, at udvalget for teknik og miljø, hvoraf De er  

 medlem, på møder den 11. marts og 13. maj 1987 havde behandlet en klage over  

 udførte byggearbejder på den nævnte ejendom.
 Fra teknisk forvaltning forelå en indstilling om, at benyttelsen af det  

 tidligere udhus til keramikværksted pålagdes standset inden den 1. maj 1987,  

 at den samlede bebyggelse i naboskel kun måtte benyttes til garage og  

 udhusformål, og at vilkår herom blev tinglyst med hjemmel i byggelovens § 27  

 og at tagvand fra bygningen holdtes på egen grund.
 Det pågældende udhus er af ejendommens ejer indrettet til keramik- og  

 porcelænsmalerværksted til aftenskoleundervsining i porcelænsmaling på kurser  

 arrangeret af Liberalt Oplysnings Forbund (LOF).
 Det er i sagen oplyst, et De er formand for den lokale LOF-afdeling, og at  

 Deres ægtefælle er leder af LOF.
 På byrådets møde den 9. juni 1987 blev spørgsmålet om Deres habilitet  

 rejst, og byrådet besluttede med 9 stemmer for, 7 imod og 2 blanke, at De var  

 inhabil ved sagens behandling.
I skrivelse af 11. juni 1987 klagede De til Tilsynsrådet for Vestsjællands  

 Amt over byrådets beslutning om at erklære Dem for inhabil.
De har i klagen  

 anført, at De ikke finder, at De har haft væsentlige personlige eller  

 økonomiske interesser i sagens udfald.
De har herved henvist til, at  

 undervisningen i porcelænsmaling under LOF principielt kan tilbydes i et  

 faglokale på en nærliggende skole og etableres i et tilsvarende omfang, at  

 det principielt er formanden underordnet, om LOF-indtægter hidrører fra  

 aktiviteter i det pågældnede lokale eller fra aktiviteter på en skole, og at  

 det principielt er skolelederen underordnet, om honorar som leder hidrører  

 fra aktiviteter i det pågældende lokale eller fra aktiviteter på en skole.
De tilføjede i skrivelsen af 11. juni 1987 til tilsynsrådet, at den lokale  

 AOF-formand, der var blandt de byrådsmedlemmer, som stemte for Deres  

 inhabilitet, kunne have det motiv ved sagens behandling, at det kunne medføre  

 større elevtilgang til AOF, hvis der ikke blevet givet dispensation til  

 lokalets brug til værksted.
AOF-formanden kunne således have en personlig  

 interesse i sagens udfald.
I Deres skrivelse af 4. oktober 1987 til Indenrigsministeriet har De  

 understreget, at De ikke har noget, der bare ligner »væsentlig økonomisk  

 eller personlig« interesse i lokaler.
De har tilføjet, at der er tale om  

 meget tilfredse brugere, bl.a. fordi man er i et lokale, hvor der er skabt et  

 godt »miljø« (farveplancher, demonstrationsmodeller mv.) og  

 sikkerhed for en ordentlig brænding.
Sådanne forhold kan ikke skabes i en  

 skoles formningslokale, da der er mange andre brugere og materialer til  

 brænding.
For brugernes skyld er det en anke værd, hvorimod aftenskolens  

 indtægt og interesse og aftenskolelederens interesse og indtægt er neutral  

 over for undervisningsstedet.
 I denne anledning skal Indenrigsministeriet udtale følgende:
Den, der virker indenfor den offentlige forvaltning, er inhabil i forhold  

 til en bestemt sag, hvis der foreligger omstændigheder, der er egnede til at  

 vække tvivl om vedkommendes upartiskhed.
Personen kan være inhabil, hvis  

 vedkommende selv eller vedkommendes ægtefælle har en særlig personlig eller  

 økonomisk interesse i sagens udfald eller er repræsentant for nogen, der har  

 en sådan interesse.
Inhabilitet foreligger dog ikke, hvis der som følge af  

 interessens karakter eller styrke, sagens karakter eller den pågældendes  

 funktioner i forbindelse med sagsbehandlingen ikke kan antages at være fare  

 for, at afgørelsen i sagen vil blive påvirket af uvedkommende hensyn.
Der  

 henvises til reglerne i § 3 i forvaltningsloven, lov nr. 571 af 19. december  

 1985.
 Efter § 3, stk. 1, nr. 3, i forvaltningsloven er en person inhabil ved  

 behandlingen af en sag, hvis vedkommende deltager i ledelsen af eller i  

 øvrigt har en nær tilknytning til et selskab, en forening eller en anden  

 privat juridisk person, der har en særlig interesse i sagens udfald.
 Da sagen vedrørte spørgsmålet om, hvorvidt der skulle meddeles  

 dispensation efter byggeloven til en fortsat benyttelse af et udhus, der var  

 indrettet til undervisning i porcelænsmaling, som blev forestået af LOF,  

 finder ministeriet, at LOF må antages at have haft en særlig interesse i  

 sagens udfald.
Efter ministeriets opfattelse må LOF således antages at have en væsentlig  

 interesse i at kunne råde over de omhandlede lokaler, som efter det oplyste  

 var særlig velegnede til undervisningen i porcelænsmaling.
Som anført af Dem  

 ville en opgivelse af lokalerne kunne medføre en større elevtilgang til AOF.
 På denne baggrund finder ministeriet, at De må antages at have været  

 inhabil ved sagens behandling i såvel udvalget for teknik og miljø som  

 byrådet, idet der - ud fra en generel vurdering - har været fare for, at De  

 ved stillingtagen til sagen kunne blive påvirket af uvedkommende interesser.
Men hensyn til spørgsmålet om, hvorvidt det byrådsmedlem, der er lokal  

 AOF-formand, må antages at have været inhabil ved sagens behandling,  

 bemærkes, at Indenrigsministeriet ikke har fundet holdepunkter for at anse  

 den pågældende for inhabil.
Ministeriet har herved lagt vægt på, at AOF ikke  

 har haft en direkte og aktuel interesse i sagen, men kun en interesse af mere  

 usikker og fjern karakter.
 For så vidt angår Deres spørgsmål om, hvorvidt ejere af fast ejendom må  

 anses for inhabil ved fastsættelse af størrelsen af ejendomsbeskatningen,  

 bemærkes, at der ved afgørelser af generel karakter i almindelighed ikke  

 antages at foreligge speciel inhabilitet.
