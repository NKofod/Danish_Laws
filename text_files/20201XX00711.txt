Skriftlig fremsættelse (10. februar 2021) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af lov om ændring af færdselsloven og lov om godkendelse og syn af køretøjer (Ophævelse af revisionsbestemmelse) (Lovforslag nr.
L 158) I 2016 blev en Tempo 100-ordning for campingvogne og andre registreringspligtige påhængskøretøjer vedtaget ved lov nr. 385 af 27. april 2016 om ændring af færdselsloven og lov om godkendelse og syn af køretøjer (Forhøjelse af hastighedsgrænsen for campingvogne og andre registreringspligtige påhængskøretøjer, for traktorer og for motorredskaber samt ophævelse af den køretøjsbestemte hastighedsgrænse for lastbiler og tunge vogntog i tættere bebygget område).
 Efter ordningen kan et påhængskøretøj, der er tilkoblet en bil med en tilladt totalvægt på ikke over 3.500 kg., godkendes til at køre med en hastighed på op til 100 km i timen på motorveje, forudsat at køretøjerne opfylder en række tekniske betingelser.
 Loven indeholder i § 3 en revisionsbestemmelse, om at transportministeren senest i folketingsåret 2020-21 fremsætter forslag om revision af loven.
 Det er på baggrund af en evaluering af ordningen besluttet, at der ikke skal ske en revision af Tempo 100-ordningen for campingvogne og andre registreringspligtige påhængskøretøjer.
 Med lovforslaget foreslås det derfor, at revisionsbestemmelsen i lov nr. 385 af 27. april 2016 ophæves.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
