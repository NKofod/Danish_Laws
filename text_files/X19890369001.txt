Et medlem med delvis beskæftigelse i Sverige kan modtage supplerende  

 dagpenge i Danmark, da beskæftigelsen i Sverige ikke i omfang gav adgang til  

 den svenske arbejdsløshedsforsikring X Med skrivelse af 21. august 1989 fra Magistrenes Arbejdsløshedskasse har  

 direktoratet modtaget Deres klage over en afgørelse meddelt af kassen den 19.  

 juli 1989, ifølge hvilken De ikke vil være berettiget til at oppebære  

 supplerende dagpenge i Danmark, så længe De har konfrontationstimer i  

 Sverige.
 Det fremgår af sagen bl.a., at De i en periode på seks uger er blevet  

 tilbudt arbejde som deltidsunderviser på Y institutionen ved Lunds  

 Universitet, og at De i denne seks ugers periode skal arbejde 22 lektortimer,  

 hvilket omregnet svarer til 88 timer.
 Det fremgår videre, at Akademikernas Erkanda Arbetsloshedskassa (AEA) i  

 skrivelse til Dem af 3. august 1989 meddelte, at De ikke kunne optages i  

 denne kasse, da De ikke skulle arbejde mindst 17 timer om ugen, og at kassen  

 derfor fandt, at De burde forblive i Deres danske arbejdsløshedskasse under  

 de seks ugers arbejde i Sverige.
 De har i Deres klage anført bl.a., at kassen ved sin afgørelse dels har  

 tilsidesat et overordnet retsgode, som De har krav på ifølge den danske  

 lovgivning om arbejdsløshedsforsikring, dels har undladt at anlægge en  

 konkret vurdering af Deres rådighed for det danske arbejdsmarked.
 De har endvidere anført, at da De på baggrund af ovennævnte  

 deltidsbeskæftigelse rejste spørgsmålet om mulige konsekvenser for Deres  

 dagpengeret over for kassen, blev De under henvisning til Nordisk  

 overenskomst af 12. november 1985 om ydelser ved arbejdsløshed samt  

 Direktoratet for Arbejdsløshedsforsikringens bekendtgørelse nr. 705 af 10.  

 november 1987 bedt om at rejse kravet over for en svensk arbejdsløshedskasse.  

 De oplyser, at dette viste sig ikke at være muligt, idet nationale svenske  

 regler kræver en vis minimumsbeskæftigelse som forudsætning for at kunne  

 optages.
 De anfører yderligere, at den fortolkning, kassen anlægger af reglerne om  

 at stå til rådighed for arbejdsmarkedet, efter Deres mening er urimelig, idet  

 De lige så vel kan stå til rådighed for det danske arbejdsmarked i den  

 periode, De er deltidsunderviser i Lund, som hvis De var tilbudt  

 beskæftigelse i Kalundborg.
 De anfører endelig, at De opfylder de normale danske regler om at stå til  

 rådighed for det danske arbejdsmarked i den periode, De er deltidsbeskæftiget  

 ved Lunds Universitet, idet De bevarer Deres bopæl i Z, dagligt vender  

 tilbage til Deres bopæl, og Deres arbejdsgiver i Lund er indstillet på at  

 opfylde de danske regler for, at De kan få udbetalt supplerende dagpenge,  

 hvilket vil sige, at Lunds Universitet vil udstede en frigørelsesattest.
 Kassen har ved oversendelsen af Deres klage til direktoratet den 21.  

 august 1989 fastholdt den trufne afgørelse, idet det samtidig er bemærket, at  

 kassen meget gerne ser, at der kunne findes en bestemmelse, der gav mulighed  

 for udbetaling af supplerende dagpenge i den situation, De befinder Dem i.
Ifølge § 4 i Direktoratet for Arbejdsløshedsforsikringens bekendtgørelse  

 nr. 705 af 10. november 1987 skal personer, der har beskæftigelse som  

 lønmodtagere i et af de af Nordisk overenskomst omfattede lande, være  

 omfattet af beskæftigelseslandets arbejdsløshedsforsikring.
Dette gælder dog  

 ikke for personer, der er udsendte i henhold til artikel 8 i Nordisk  

 konvention om social tryghed, og for personer, der udelukkes fra at blive  

 omfattet af beskæftigelseslandets arbejdsløshedsforsikring  .
Artikel 6 i Nordisk overenskomst af 12. november 1985 om ydelser ved  

 arbejdsløshed fastsætter, at til grænsearbejdere, som bliver helt eller  

 delvist arbejdsløse, uden at ansættelsesforholdet er ophørt, udbetales  

 ydelser ved arbejdsløshed efter lovgivningen i beskæftigelseslandet, som om  

 de har været bosat der, forudsat at de er tilmeldt den offentlige  

 arbejdsformidling i beskæftigelseslandet.
Af vejledningen til artikel 6  

 fremgår det, at arbejdsløshedsforsikringen altid vil være knyttet til  

 beskæftigelseslandet, og at det derfor er naturligt, at  

 arbejdsløshedsforsikringsydelser udbetales af beskæftigelseslandet, når der  

 er tale om midlertidigt eller delvist arbejdsophør som fx arbejdsfordeling,  

 hjemsendelse af kortere varighed med udsigt til genbeskæftigelse eller  

 løbende beskæftigelse på nedsat tid.
 I denne anledning skal man meddele, at direktoratet finder, at artikel 6 i  

 ovennævnte overenskomst ikke skal finde anvendelse i Deres tilfælde, da denne  

 artikel forudsætter, at De har kunnet optages i en svensk  

 arbejdsløshedskasse, og De vil derfor efter direktoratets opfattelse være  

 berettiget til at få udbetalt supplerende dagpenge i den periode, De er  

 deltidsbeskæftiget ved Lunds Universitet, i det omfang betingelserne herfor i  

 øvrigt er opfyldt - herunder at De er tilmeldt arbejdsformidlingen i Danmark  

 som arbejdssøgende.
 Direktoratet skal til Deres orientering oplyse, at kassen inden fire uger  

 fra modtagelsen af afgørelsen har mulighed for at klage over denne til  

 Ankenævnet for Arbejdsløshedsforsikringen.
 P.D.V.
 E.B.
