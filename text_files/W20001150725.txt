Landsskatteretskendelse Arbejdsmarkedsbidrag - EU-rådgiver ansat i Belgien - løn udbetalt af dansk amt Reference:
AMB § 7, stk. 1 A klagede for indkomstårene 1995 til og med 1998  

 over, at told- og skatteregionen ikke havde anset ham for berettiget til  

 fritagelse for betaling af arbejdsmarkedsbidrag af løn optjent ved  

 arbejde i Bruxelles som EU-rådgiver for et amt i perioden fra den 1.  

 oktober 1995 til den 31. december 1998.
 Det fremgik af sagens oplysninger, at klageren var dansk  

 statsborger, og at han siden den 1. oktober 1995 havde været ansat af  

 og udført arbejde for amtet som EU-rådgiver i Belgien.  

 Lønnen var udbetalt og afholdt af amtet, der havde indeholdt et  

 arbejdsmarkedsbidrag i den udbetalte løn.
 Klageren havde fra den 1. oktober 1995 været medlem  

 af den belgiske offentlige sygesikring.
 I den omhandlede periode var klageren anset for fuld  

 skattepligtig til Danmark i henhold til kildeskattelovens § 1, stk. 1, nr. 4.  

 Ved skatteberegningen var der givet lempelse i henhold til ligningslovens §  

 33 A.
I forbindelse med told- og skatteregionens behandling af  

 sagen havde Den Sociale Sikringsstyrelse i høringssvar af 20. oktober  

 1998 bl.a. anført, at der var udstedt blanket E 106 DK for perioden 1.  

 oktober 1995 til 30. oktober 1998 som dokumentation for, at klageren i denne  

 periode var omfattet af EF-reglerne herom.
Blanket E 106 DK gav adgang til,  

 at den, til hvem blanketten var udstedt, havde ret til at blive optaget i  

 sygesikringen i det andet EØS-land.
Der var dermed ret til for dansk  

 regning af modtage sygebehandling på samme vilkår som andre  

 offentligt sygesikrede i dette land.
Styrelsen havde i den forbindelse anset  

 beviset fra den belgiske sygekasse som bevis for, at klageren på grund  

 af E 106 DK-blanketten var optaget som medlem i den belgiske sygekasse, hvor  

 han havde ret til ydelser, som blev refunderet mellemstatsligt  

 Belgien-Danmark.
Den Sociale Sikringsstyrelse havde endvidere bl.a.  

 anført, at efter artikel 13, stk. 2, bogstav d) i EF-forordning nr.  

 1408/71 om social sikring af vandrende arbejdstagere m.v. var en tjenestemand  

 og dermed ligestillet person omfattet af lovgivningen i den medlemsstat, i  

 hvis administration den pågældende var beskæftiget.
Ved  

 tjenestemænd og dermed ligestillede personer skulle forstås  

 personer, der var ansat i og aflønnet af den offentlige (danske)  

 kommunale, amtskommunale eller statslige administration.
Da klageren var  

 ansat og aflønnet af amtet, var han under ansættelsen fra og med  

 1. oktober 1995 og indtil ansættelsen ophørte, omfattet af dansk  

 lovgivning om social sikring under beskæftigelsen i Belgien.
Da  

 klageren fra den 1. oktober 1995 var omfattet af dansk lovgivning om social  

 sikring, kunne han efter styrelsens opfattelse ikke fritages for at betale  

 arbejdsmarkedsbidrag efter arbejdsmarkedsfondslovens § 7, stk. 4.
Told- og skatteregionen havde ikke imødekommet  

 klagerens anmodning om fritagelse for betaling af arbejdsmarkedsbidrag.
Som  

 begrundelse herfor havde regionen bl.a. anført, at klageren var  

 bidragspligtig i henhold til arbejdsmarkedsfondslovens § 7, stk. 1, litra a,  

 for indkomstårene 1995, 1996, 1997 og 1998 af A-indkomstbeløb,  

 der var udbetalt fra amtet, da han havde udført beskæftigelse i  

 udlandet for en arbejdsgiver her i landet, og da han var fuld skattepligtig  

 til Danmark i henhold til kildeskattelovens § 1. Klageren var ansat og  

 aflønnet af amtet under ansættelsen fra den 1. oktober 1995 og  

 indtil ansættelsen ophørte, omfattet af dansk lovgivning om  

 social sikring under beskæftigelsen i Belgien, jf. artikel 13, stk. 2,  

 bogstav d), i EF-forordning nr. 1408/71. Klageren kunne derfor ikke fritages  

 for betaling af arbejdsmarkedsbidrag i henhold til arbejdsmarkedsfondslovens  

 § 7, stk. 4.
 Klageren havde over for Landsskatteretten nedlagt  

 påstand om, at han fra den 1. oktober 1995 blev fritaget for betaling  

 af arbejdsmarkedsbidrag af løn optjent ved arbejde i Belgien som  

 EU-rådgiver for amtet.
Til støtte for påstanden havde klageren bl.a.  

 gjort gældende, at der i henhold til arbejdsmarkedsfondslovens § 7,  

 stk. 4, ikke skulle betales arbejdsmarkedsbidrag, hvis en arbejdstager i  

 henhold til EF-forordning 1408/71 var omfattet af et andet lands regler om  

 social sikring.
Klageren havde opgivet sin bolig i Danmark, havde modtaget en  

 E 106 blanket og havde siden den 1. oktober 1995 været medlem af en  

 belgisk sygekasse, hvor han fik samme dækning som en belgisk  

 statsborger - svarende til ca. 80 pct. af de fleste udgifter - og havde samme  

 pligter.
Han var derfor omfattet af belgisk lovgivning om social sikring.  

 Arbejdsmarkedsfondslovens § 7, stk. 4, kunne kun afvises, hvis det klart  

 fremgik af forordningen, at den pågældende person var omfattet af  

 dansk lovgivning, hvilket Told- og Skattestyrelsen ikke havde påvist i  

 denne sag.
Hvis bidragspligten til Danmark skulle opretholdes, burde den  

 sociale dækning svare til den, der ville gælde, hvis bolig i  

 Danmark var opretholdt.
Det fremgik hverken af ligningslovens bestemmelser om  

 skattelempelse eller af særlovgivningen, at arbejdsmarkedsbidraget ikke  

 var omfattet af bestemmelsen i ligningslovens § 33 A.
Klageren havde endvidere bl.a. anført, at flere  

 danskere, som var ansat i Belgien på samme vilkår som klageren,  

 var fritaget for bidragspligten.
I disse sager havde en E 106 blanket, et  

 medlemsskab af en belgisk "mutuel" samt en erklæring om, at bolig i  

 Danmark var opgivet, automatisk havde medført, at bidragspligten var  

 bortfaldet, jf. arbejdsmarkedsfondslovens § 7, stk. 4. Klageren havde med  

 henvisning til lighedsprincippet krav på samme retsstilling.
Hvis  

 bidragspligten blev fastholdt, blev der skabt en arbitrær  

 retsstilling.
 Landsskatterettens bemærkninger:
 Det fremgik af arbejdsmarkedsfondslovens § 7, stk. 1,  

 litra a, at bidragspligten påhvilede personer, der havde  

 lønindkomst m.v. fra beskæftigelse udført her i landet  

 eller fra beskæftigelse udført i udlandet, Grønland eller  

 Færøerne for en arbejdsgiver her i landet, og som var  

 skattepligtige efter kildeskattelovens §§ 1 eller 2, stk. 1, litra a, c eller  

 j.
 Efter en samlet vurdering fandt retten, at klageren fra  

 den 1. oktober 1995 havde udført arbejde i Belgien for en dansk  

 arbejdsgiver, og at han derfor var bidragspligtig efter  

 arbejdsmarkedsfondslovens § 7, stk. 1, litra a.
 Der var herved henset til, at klageren fra den 1. oktober  

 1995 havde været ansat af og udført arbejde for amtet som  

 EU-rådgiver i Bruxelles, at han i perioden havde været fuld  

 skattepligtig til Danmark i henhold til kildeskattelovens § 1, stk. 1, nr. 4,  

 med den deraf følgende ansættelsesmæssige tilknytning til  

 Danmark, og at lønnen var udbetalt af og afholdt af en dansk  

 amtskommune.
 Af arbejdsmarkedsfondslovens § 7, stk. 4, (nu stk. 3)  

 fremgik, at personer, der var omfattet af de Europæiske  

 Fællesskabers forordninger om social sikring for arbejdstagere,  

 selvstændigt erhvervsdrivende og deres familiemedlemmer, der flyttede  

 inden for Fællesskabet, kun var bidragspligtige efter stk. 1-3, i det  

 omfang det fulgte af forordningerne, at de pågældende var  

 undergivet dansk lovgivning.
 Efter artikel 13, stk. 2, litra d, i EF-forordning nr.  

 1408/71 om anvendelse af de sociale sikringsordninger på arbejdstagere,  

 selvstændigt erhvervsdrivende og deres familiemedlemmer, der flyttede  

 inden for Fællesskabet, var tjenestemænd og dermed ligestillede  

 personer omfattet af lovgivningen i den medlemsstat, i hvis administration de  

 var beskæftiget.
 Ved tjenestemænd og dermed ligestillede skulle  

 forstås personer, der var ansat i og aflønnet af den offentlige  

 kommunale, amtskommunale eller statslige administration.
 Da klageren havde været ansat af og aflønnet  

 af amtet, havde han som offentlig ansat været omfattet af dansk  

 lovgivning om social sikring under beskæftigelsen i Belgien, jf.  

 artikel 13, stk. 2, litra d, i EF-forordning nr. 1408/71.
 Retten fandt derfor, at klageren ikke kunne fritages for  

 betaling af arbejdsmarkedsbidrag i henhold til arbejdsmarkedsfondslovens § 7,  

 stk. 4 (nu stk. 3).Retten fandt endvidere, at det omhandlede  

 arbejdsmarkedsbidrag ikke var en skat omfattet af de interne lempelsesregler  

 i ligningsloven, herunder ligningslovens § 33 A.
 Der var herved henset til, at der var en direkte  

 forbindelse mellem opkrævningen af arbejdsmarkedsbidrag og de ydelser,  

 de opkrævede arbejdsmarkedsbidrag skulle dække, og at bidrag til  

 sociale sikringsordninger, herunder arbejdsmarkedsbidrag, derfor ikke kunne  

 anses for en skat omfattet af de interne lempelsesregler i ligningsloven.
 Den påklagede afgørelse blev  

 stadfæstet, idet bemærkedes, at det påhvilede Told- og  

 Skattestyrelsen at påse, at der skete en ensartet ligning over hele  

 landet.
