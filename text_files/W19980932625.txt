Ankestyrelsens principafgørelse O-19-98 om tvangsfjernelse - advokatudgifter - flytning - refusion Resume:
A kommune anbragte et barn i familiepleje i B kommune.
Kort efter flyttede forældremyndighedsindehaverne til B kommune.
 A kommune var forpligtet til at refundere B kommune udgifter til vederlagsfri advokatbistand i forbindelse med møde afholdt efter bistandslovens § 35a.
 Ankestyrelsen lagde vægt på, at der var direkte sammenhæng mellem anbringelsen af barnet uden for hjemmet og vurderingen efter § 35a om fortsat opretholdelse af tvangsforanstaltninger og de dermed forbundne udgifter til vederlagsfri advokatbistand efter § 124.
 Kassation:
Der er kommet nye regler på området Kassationsdato:
16-06-2009 Love:
Lov om social bistand - lovbekendtgørelse nr. 110 af 26. februar 1996 - § 11, stk. 1, nr. 1, § 124, stk. 1, litra 4 og § 133, stk. 2 Sagsfremstilling:
A kommune havde truffet beslutning om et barns anbringelse udenfor hjemmet i B kommune.
Forældrene flyttede kort efter til B kommune.
A kommune gav den 31. august 1995 refusionstilsagn til B kommune efter bistandslovens § 11, stk. 1, nr. 1 for udgifter i forbindelse med barnets anbringelse i familiepleje.
Tilsagnet blev givet vedrørende udgifter til aflønning af plejefamilie og udgifter afledt af anbringelsen, dog undtaget administrativt gebyr til plejehjemsforening, indtil anbringelsen ophørte.
Den 28. februar 1997 fremsendte B kommune specificeret regning for udgifter ved barnets anbringelse.
Regningen indeholdt bl.a. udgifter til advokatsalær i 1996.
Den 11. februar 1997 meddelte A kommune, at udgift til advokatsalær i forbindelse med årlig opfølgning var en udgift for opholdskommunen.
Der blev derfor alene anvist øvrige regningsbeløb.
B kommune fastholdt sit krav på refusion af advokatsalær.
Kommunen fandt, at der ikke var tale om en administrationsudgift, men en sagsudgift, der deles mellem stat og kommune.
 B kommune gjorde i forbindelse med klagen til ankenævnet gældende, at A kommune i forbindelse med sit refusionstilsagn alene havde taget forbehold for udgifter til plejehjemsforeninger.
A kommune gjorde gældende, at der efter bistandslovens § 124 var tale om bistand til forældremyndighedsindehaveren og denne bistand ydes af opholdskommunen efter § 10 uden adgang til refusion efter § 11. Det blev præciseret, at refusion efter § 11, stk. 1, nr. 1, alene vedrører bistandslovsudgifter for barnet.
Refusionstilsagnet omfattede derfor ikke udgifter til barnets forældre i deres hjemkommune.
 Ankenævnet tiltrådte A kommunes afgørelse, hvorefter der ikke skulle ydes refusion for udgifter til advokatsalær i forbindelse med møde afholdt i henhold til bistandslovens § 35a.
Nævnet lagde vægt på, at udgiften til advokatsalær var en følge af et lovpligtigt tilbud til forældremyndighedsindehaveren, som kommunen skal fremsætte som et led i sagens behandling, jf. bistandslovens afsnit VIII.
Det var således nævnets opfattelse, at der ikke var tale om en udgift til bistand direkte eller indirekte til barnet i forbindelse  med dets anbringelse i familieplejen, hvortil der ydes refusion.
 Nævnet mente, at udgiften var at betragte som en administrationsudgift.
 Sagen blev behandlet i principielt møde med henblik på afklaring af hvorvidt A kommune var forpligtet til at refundere B kommune udgifter til advokatsalær i forbindelse på opfølgning på tvangsfjernelse i medfør af bistandslovens § 35a.
 Afgørelse:
 Efter bistandslovens § 11, stk. 1, nr. 1, kan en opholdskommune kræve sin del af udgifterne til bistand refunderet af en tidligere opholdskommune, når pågældende ved medvirken fra en anden kommune eller offentlig myndighed er optaget i institution eller pleje i kommunen.
 Ankestyrelsen fandt, at udgifter til advokatsalær, jf. § 124, stk. 1, litra 4) i forbindelse med møde afholdt i henhold til bistandslovens § 35a, henhørte under de udgifter efter bistandsloven, som var omfattet af refusionspligten.
 Ankestyrelsen lagde vægt på, at der var en direkte sammenhæng mellem anbringelsen af barnet udenfor hjemmet og vurderingen efter § 35a om fortsat opretholdelse af tvangsforanstaltninger og de dermed forbundne udgifter til vederlagsfri advokat, jf. § 124.
 Ankestyrelsen var således ikke enig i nævnets antagelse af, at der var tale om en administrationsudgift.
Der blev herved lagt vægt på, at det ikke kan udledes af § 133, stk. 2, at udgifter til advokatbistand er en administrationsudgift.
Det fremgår af bestemmelsen, at en kommunes udgifter til bistand efter afsnit III (kontanthjælp) og vederlagsfri advokatbistand efter § 124 refunderes af staten med 50%.
 Ankestyrelsen ændrede således nævnets afgørelse, idet A kommune var forpligtet til at refundere B kommunes udgifter til vederlagsfri advokatbistand efter § 124.
