§ 1.  Registreringen i ejendomsdataregistrene  

 (matrikulære oplysninger, ejendomsforhold, bygnings- og boligforhold,  

 rådighedsindskrænkninger via planbestemmelser) har hidtil først og fremmest  

 været målrettet registrenes administrative anvendelse især i forbindelse med  

 ejendomsbeskatningen.
Dette udgangspunkt giver en række begrænsninger  

 i ejendomsdataregistrenes anvendelse.
Det er derfor fundet mere  

 hensigtsmæssigt i stedet at tage udgangspunkt i de fysiske forhold for  

 herved at sikre en mere tværgående anvendelse af registeroplysningerne  

 indenfor den enkelte kommune, i samspil mellem kommuner og amtskommuner og  

 staten samt i forhold til den private sektor.
Stk. 2.  Det helt centrale grundlag for den tværgående  

 anvendelse af ejendomsregisteroplysningerne er sammenhængen mellem  

 bygningerne og den jord, de er beliggende på.
Den mest effektive og  

 funktionelle måde oplysninger om jordarealer, bygninger, veje, infrastruktur  

 (herunder ledningsanlæg) mv. kan anvendes på er at skabe et  

nøgleregister, hvor alle ændringer og ajourføringer af adresser,  

 matrikelbetegnelser, ejendomsregisternumre, planbetegnelser og de dertil  

 hørende geokoder (koordinater i form af en geografisk reference) edb-mæssigt  

 samles.
§ 2.  KRYDSREFERENCEREGISTRET er det nøgleregister,  

 som Samordningsudvalget for ejendomsdata, jf. § 7 i lov nr. 243 af 12. maj  

 1976 om bygnings- og boligregistrering med senere ændringer, har besluttet at  

 udvikle.
Registret er - bortset fra spørgsmålet om geokoder - idriftssat  

 marts måned 1989.
 Stk. 2.  Krydsreferenceregistret etableres på grundlag  

 af Bygnings- og boligregistret, Det fælleskommunale Ejendomsdatasystem,  

 Planregistret, Det kommunale arealinformationssystem og Matrikelregistret.
Stk. 3.  Den edb-mæssige fordel ved systemudvikling som  

 følge af oprettelsen af krydsreferenceregistret indebærer, at kommunerne ikke  

 vil blive opkrævet systemafgift for registret.
Boligministeriet har bidraget  

 finansielt til produktudviklingen vedrørende krydsreferenceregistret.
For  

 brugere af registrene herunder de registeransvarlige forvaltninger og  

 registerførerne - vil oprettelsen af registret ikke umiddelbart betyde store  

 ændringer i det daglige arbejde, idet omlægningen alene er af  

 informationsteknologisk art.
Den hænger alene sammen med, hvorledes  

 registrenes adresse- og øvrige identifikationssystem er opbygget.
 § 3.  Med henblik på at registrene effektivt kan  

 anvendes til arbejdsopgaver i de mange forvaltninger, hvor oplysningerne om  

 arealer, bygnings- og boligforhold og planbestemmelser er af betydning, er  

 det nødvendigt, at der skabes en entydig registermæssig sammenhæng mellem  

 de enkelte bygninger med tilhørende adresser og den enkelte matrikulære  

 enhed.
Stk. 2.  En »Vejledning i tilvejebringelse af  

 entydig sammenhæng mellem bygninger og matrikulære enheder«, er  

 udarbejdet i regi af Samordningsudvalget for ejendomsdata.
Vejledningen giver  

 praktiske anvisninger på, hvorledes dette arbejde mest hensigtsmæssigt kan  

 tilrettelægges.
 § 4.  Boligministeriet finder, at arbejdsindsatsen og  

 de dermed forbundne udgifter er meget små i forhold til de betragtelige  

 fordele, der efterfølgende vil være ved den entydige registrering.  

 Boligministeriet henstiller derfor, at arbejdet tilendebringes inden udgangen  

 af 1989.
 Stk. 2.  For den entydige registrering vedrørende  

 umatrikulerede arealer samt bygninger beliggende på tværs af matrikelskel er  

 tidsfristen dog udgangen af juni måned 1990.
