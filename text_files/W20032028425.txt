Ankestyrelsens principafgørelse C-29-03 om magtanvendelse - flytning uden samtykke - demens - valg af botilbud - midlertidigt ophold - amtskommunalt botilbud - kommunalt botilbud Resume:
 Ankestyrelsen fandt, at en 83-årig dement kvinde - som opfyldte betingelserne for flytning uden samtykke - skulle flyttes fra en midlertidig bolig i et amtskommunalt botilbud til en demensafdeling i et nærmere bestemt kommunalt botilbud.
 Ankestyrelsen lagde vægt på, at kommunen havde indstillet, at kvinden blev optaget i det bestemte kommunale botilbuds demensafdeling og at opholdet i det midlertidige amtskommunale botilbud alene var iværksat som en nødvendig midlertidig foranstaltning indtil der blev en ledig plads i et kommunalt botilbud.
 Ankestyrelsen lagde endvidere vægt på, at kvindens behov for pasning, pleje m.v. på baggrund af en konkret vurdering, ville kunne tilgodeses ved ophold i demensafdelingen i det kommunale botilbud.
 Kassation:
Der er kommet nye regler på området Kassationsdato:
13-06-2009 Love:
Lov om social service - lovbekendtgørelse nr. 755 af 9. september 2002 - § 92, stk. 1 og § 109e Sagsfremstilling:
 Sagen drejede sig om 83-årig enlig kvinde som havde fået konstateret demens ved Alzheimers i middelsvær til svær grad.
Kommunen fandt på baggrund af hendes adfærd, at hun havde behov for at bo i et mere beskyttet miljø og ønskede derfor at få hende flyttet til en afdeling for demente i en kommunal plejebolig.
Kommunen havde imidlertid ikke på daværende tidspunkt en ledig plads og fik hende derfor midlertidigt anbragt i et midlertidigt amtskommunalt botilbud (som havde såvel midlertidige som længerevarende boliger).
Kommunen fik nogle måneder senere en ledig plads til kvinden i en kommunal plejebolig.
Kommunen indstillede derfor til nævnet at kvinden blev flyttet til det nærmere bestemte kommunale botilbud uden samtykke i henhold til reglerne i servicelovens kapitel 21.
Nævnet fandt ikke at betingelserne for flytning uden samtykke var opfyldt.
Nævnet lagde bl.a. vægt på, at der ikke var dokumenteret nogen risiko for at kvinden udsatte sig selv for alvorlig personskade ved at forblive i det amtskommunale botilbud eller at hun ikke kunne få den nødvendige hjælp, og at det derfor var uforsvarligt ikke at sørge for flytning.
Det bemærkes, at nævnet forud for behandlingen af sagen havde fået oplyst, at det amtskommunale botilbud omfattede såvel midlertidige som længerevarende boliger.
 Kommunen påklagede nævnets afgørelse til Ankestyrelsen.
Ankestyrelsen fandt, at betingelserne for flytning uden samtykke var opfyldt.
Ankestyrelsen lagde herved til grund, at der ved vurderingen af om betingelserne for flytning var opfyldt skulle tages udgangspunkt i de foreliggende beskrivelser af kvindens situation før flytningen til det midlertidige amtskommunale botilbud.
Ankestyrelsen hjemviste imidlertid spørgsmålet om, hvorvidt kvinden skulle bo i det amtskommunale botilbud eller det kommunale botilbud til fornyet vurdering og afgørelse i nævnet.
 Forud for nævnets afgørelse indhentede nævnet en beskrivelse af henholdsvis det kommunale og det amtskommunale botilbud.
Nævnet fandt herefter, at kvinden skulle optages i det kommunale botilbud.
Nævnet lagde herved vægt på, at det kommunale botilbud måtte anses for egnet til at tilgodese kvindens behov for pleje, overvågning m.v.
 Nævnet bemærkede dog samtidig, at valg af botilbud hører under bistandsudøvelsen, og at servicelovens § 109e omhandler optagelse i et bestemt botilbud.
 Nævnet vurderede således ikke, at de kunne tage stilling til, hvilket tilbud der konkret var bedst egnet for kvinden, men alene om kvinden skulle optages i det bestemte botilbud, som var indstillet af kommunen.
Kvindens søn klagede over nævnets afgørelse.
I klagen var det bl.a. anført, at kvindens familie var meget bekymrede for hendes situation ved en eventuel flytning til det kommunale botilbud.
Familien vurderede således ikke, at kvinden ville kunne klare en sådan flytning, idet en flytning ville skade hende meget.
Det var oplyst, at kvindens situation var blevet forværret inden for det sidste år.
Under sagens behandling i Ankestyrelsen oplyste kommunen, at de fortsat vurderede, at kvinden skulle flyttes til demensafdelingen i det kommunale botilbud.
Kommunen gjorde samtidig opmærksom på, at det hele tiden havde været kommunens intention at kvinden skulle bo i et kommunalt botilbud.
Flytningen til det amtskommunale botilbud var alene tiltænkt som en midlertidig løsning, idet kommunen ikke - da behovet for flytning opstod - havde en egnet ledig plads i kommunalt regi.
Det amtskommunale botilbud oplyste efterfølgende til Ankestyrelsen, at kvinden var omfattet af det amtskommunale botilbuds målgruppe.
Dette var imidlertid ikke ensbetydende med, at kvinden ikke kunne bo i et kommunalt botilbud.
I det omfang kommunen havde et egnet tilbud ville kvinden kunne bo i det kommunale botilbud i stedet.
Det blev videre oplyst, at kvindens aktuelle midlertidige bolig administrativt kunne ændres til et længerevarende botilbud efter servicelovens § 92. Kvinden skulle således ikke flyttes fysisk såfremt hun skulle blive boende i det amtskommunale botilbud.
 Afgørelse:
 Ankestyrelsen fandt, at kvinden skulle optages i det bestemte kommunale botilbuds demensafdeling, som indstillet af kommunen, jf. servicelovens § 109e.
 Begrundelsen var, at kommunen havde indstillet, at kvinden skulle optages i det kommunale botilbuds demensafdeling og at kvindens behov for pleje og omsorg på baggrund af en konkret vurdering, ville kunne tilgodeses i den nævnte demensafdeling.
 Ankestyrelsen lagde vægt på, at det følger af servicelovens § 92, stk. 1, om længerevarende amtskommunale botilbud, at amtskommunen sørger for, at der er det nødvendige antal pladser i boformer, der er egnet til længerevarende ophold til personer, som på grund af betydelig og varigt nedsat fysisk eller psykisk funktionsevne har behov for omfattende hjælp i almindelige daglige funktioner eller pleje, omsorg eller behandling, og som ikke kan få dækket disse behov på anden vis.
Ankestyrelsen lagde herefter vægt på, at kommunen havde indstillet, at kvinden blev optaget i det bestemte kommunale botilbud og at kommunens beslutning om at flytte kvinden til det midlertidige amtskommunale botilbud alene var begrundet i at det var nødvendigt, at kvinden blev flyttet fra eget hjem og at kommunen ikke på daværende tidspunkt havde en ledig plads på en demensafdeling.
Opholdet i det amtskommunale botilbud skulle således bringes til ophør, når kommunen fik en ledig plads i et af kommunens egne botilbud.
 Ankestyrelsen lagde videre vægt på de foreliggende beskrivelser af kvindens adfærd, herunder beskrivelserne af kvindens behov for hjælp, overvågning m.v.
 Ankestyrelsen lagde endelig vægt på oplysningerne i en redegørelse fra kommunen, hvor kommunen havde beskrevet det kommunale botilbud samt det forhold, at kvindens behov for pasning, pleje m.v., ifølge kommunens indstilling om flytning til botilbuddet, ville kunne dækkes under ophold i det kommunale botilbud.
 Ankestyrelsen fandt herefter ikke grundlag for at tilsidesætte kommunens vurdering, hvorefter kvindens behov for pasning, pleje, overvågning m.v. i tilstrækkelig grad ville kunne blive tilgodeset i den nærmere bestemte demensafdeling i kommunen.
Ankestyrelsen var opmærksom på, at kvindens familie ikke vurderede, at kvinden skulle flyttes til det kommunale botilbud, idet de ikke vurderede, at hun ville kunne klare en flytning.
Dette forhold indgik i Ankestyrelsens vurdering, men kunne ikke i det konkrete tilfælde betyde et ændret resultat.
 Ankestyrelsen tiltrådte således det sociale nævns afgørelse.
