Ejendomsejer klagede over ekspropriation, idet det anførtes, at det  

 fornødne plangrundlag (lokalplan) ikke var offentliggjort ved  

 byfornyelsesbeslutningens vedtagelse, at ekspropriationen ikke fandtes  

 nødvendig for at opfylde lovens intentioner, samt at ekspropriationens formål  

 kunne opfyldes på anden vis.
Boligstyrelsen stadfæstede kommunens afgørelse  

 u.h.t., at lokalplanen var vedtaget senest samtidig med beslutningens  

 vedtagelse, og at beslutningen lå inden for lovens rammer.
Fsv. angik  

 spørgsmålet om at ekspropriationens formål kunne opfyldes på anden vis,  

 afviste styrelsen at tage stilling hertil, idet spørgsmålet vedrørte områdets  

 anvendelse efter gennemførelsen af beslutningen.
»Vedrørende ejendommene Steinmannsgade 23 og 25, matr.nr. 803ey og  

 802fe, Marselisborg, Aarhus Grunde I skrivelser af 21.7.1988, 14.10.1988, 7.11.1988 samt 3.4.1989 har De på  

 vegne af Deres klient Viggo Øvlisen, der ejer ovenstående ejendomme, klaget  

 over Aarhus Byråds beslutning af 9.marts 1988 om at ekspropriere ejendommene.
De gør i Deres skrivelse gældende, at der ikke foreligger det fornødne  

 beslutningsgrundlag, idet der ikke foreligger det fornødne plangrundlag, da  

 lokalplanen ikke var offentliggjort på tidspunktet for beslutningen om  

 byfornyelse.
De anfører i forbindelse hermed, at det fremgår af  

 byfornyelseslovens § 6, at der, for at anvende reglerne i lovens afsnit 2 og  

 3, skal foreligge en vedtaget lokalplan fra starten og at det ikke er  

 tilstrækkeligt, at lokalplanen er vedtaget samtidig med  

 byfornyelsesbeslutningen.
De gør endvidere gældende, at ekspropriationen ikke findes nødvendig for  

 at opfylde lovens intention om byfornyelse.
Det fremgår af bilag 4  

 (illustrationsplan) til byfornyelsesbeslutningen, at kommunen påtænker opført  

 et plejecenter for ældre.
De gør gældende, at opførelsen af et plejecenter  

 ikke opfylder kravene for anvendelse af byfornyelsesloven, da dette ikke kan  

 karakteriseres som beboelse i lovens forstand.
 De anfører dernæst at det ikke er nødvendigt for kommunen at ekspropriere  

 ejendommene, idet byfornyelsesbeslutningens bestemmelse om opførelse af  

 plejeboliger for ældre kunne påregnes at kunne opfyldes på anden vis.
Byfornyelsesbeslutning for området mellem Sdr.
Ringgade, Ankersgade og  

 Læssøesgade, Aarhus blev vedtaget af Aarhus Byråd den 28.03.1988. Samme dato  

 vedtog Aarhus Byråd lokalplan nr. 258 for offentligt område ved Læssøesgade,  

 Aarhus.
Vedtagelsen af ovennævnte lokalplan og ovennævnte  

 byfornyelsesbeslutning blev offentliggjort den 13.04.1988.
 Det fremgår af byfornyelseslovens § 6, at bestemmelserne i lovens kapitler  

 II og III kan anvendes, når der foreligger det fornødne plangrundlag i  

 forhold til lov om kommuneplanlægning.
Af bemærkningerne til lovens § 6 fremgår det, at formålet med bestemmelsen  

 er, at kommunalbestyrelsen foretager en helhedsvurdering af det pågældende  

 område.
Det hedder i bemærkningerne til § 9 :»Kommuneplanloven giver  

 nærmere regler for tilvejebringelse af en lokalplan, og kommunalbestyrelsen  

 kan og bør koordinere disse regler med forslagets §§ 9 og 10, således at  

 offentligheden og de direkte berørte samtidig bliver orienteret om  

 lokalplanforslag og forslag til byfornyelsesbeslutning og retsvirkningerne  

 heraf, og således at kommunalbestyrelsen samlet kan tage stilling til evt.  

 indsigelser og ændringsforslag.
Bestemmelserne i §§ 9 og 10 giver mulighed  

 herfor.
Områdets ejere og beboere kan således få en samtidig orientering om  

 lokalplanens regulering af de fremtidige bebyggelsesforhold og om den  

 planlagte gennemførelse af byfornyelsen«.
 Der foreligger ikke krav om, at lokalplanen skal være offentliggjort på  

 tidspunktet for beslutningen om byfornyelse, men Boligstyrelsen har fortolket  

 reglen sådan, at plangrundlaget, dvs. normalt en lokalplan, skal vedtages  

 senest samtidig med byfornyelsesbeslutningen, således som det også fremgår af  

 cirkulære af 30.6.1987 om byfornyelses- og boligforbedringsbeslutningers  

 tilvejebringelse mm., pkt. 1.1.1.4.
 Det fornødne plangrundlag efter byfornyelseslovens § 6 er således  

 tilstede, da lokalplanen og byfornyelsesbeslutningen blev vedtaget i Aarhus  

 Byråd den 28.3.1988 og herefter offentliggjort den 13.04.1988.
 De har endvidere gjort gældende, at ekspropriationen ikke findes nødvendig  

 for at opfylde lovens intention om byfornyelse samt at opførelse af et  

 plejecenter ikke opfylder kravene for anvendelse af byfornyelsesloven.
Det fremgår af byfornyelsesbeslutningen og den dertil hørende  

 finansieringsoversigt, at byfornyelsesbeslutningen indeholder erhvervelse af  

 ejendomme, nedrivninger og retableringsarbejder.
Byfornyelsesbeslutningen  

 indeholder desuden en illustrationsplan, der anskueliggør områdets fremtidige  

 anvendelse.
I finansieringsoversigten er alene opført udgifter til køb af  

 ejendomme samt nedrivning.
Selve opførelsen af et plejecenter indgår således  

 ikke i byfornyelsesbeslutningen.Formålet med byfornyelsesbeslutningen er, som  

 det også fremgår af kommunens skrivelse af 20.2.1989, at forny et  

 utidssvarende byområde, jf. byfornyelseslovens § 1, litra 1. I bemærkningerne  

 til lovens § 1 anføres, at bestemmelserne om at gennemføre fornyelse af  

 utidssvarende byområder skal afløse den gældende saneringslov, men har et  

 videre sigte end de hidtidige bestemmelser, nemlig en koordineret indsats til  

 fremmelse af byfornyelse og en generel forbedring af såvel bebyggelsen som af  

 dennes omgivelser og miljø.
 Byfornyelsesbeslutningens bestemmelse om nedrivning af eksisterende  

 erhvervsbebyggelse og råden over nærmere angivne ejendomme med det formål at  

 gennemføre fornyelse af et utidssvarende byområde ligger således indenfor  

 rammerne af en byfornyelsesbeslutning.
 Ifølge byfornyelseslovens § 7, stk. 3 skal det i en byfornyelsesbeslutning  

 angives, hvilke ejendomme eller dele af ejendomme det er nødvendigt at råde  

 over for at gennemføre byfornyelsen.
I Boligstyrelsens cirkulære af 11.5.1983 om byfornyelsesbeslutningers  

 indhold redegøres der i pkt. 9 for hvilke momenter, der bør indgå i  

 vurderingen af, hvorvidt det vil være nødvendigt at råde over en ejendom til  

 gennemførelse af en byfornyelsesbeslutning.
Af cirkulærets pkt. 9 fremgår  

 bl.a., at det normalt vil være nødvendigt at råde over bygninger, der skal  

 nedrives.
 Ekspropriationsbeslutningen har således hjemmel i byfornyelseslovens § 14,  

 jf. § 7, stk. 3.
 Forsåvidt angår spørgsmålet om, hvorvidt byfornyelsesbeslutningens  

 bestemmelse om opførelse af plejeboliger for ældre kunne sikres opført på  

 anden måde end ved ekspropriation af de omhandlede grunde, skal det bemærkes,  

 at opførelsen af plejecenter for ældre, som tidligere anført, ikke indgår i  

 selve byfornyelsesbeslutningen.
 Boligstyrelsen kan således ikke tage stilling til dette spørgsmål, da det  

 vedrører områdets anvendelse efter gennemførelsen af  

 byfornyelsesbeslutningen.
 Under henvisning hertil finder Boligstyrelsen ikke anledning til at omgøre  

 den påklagede afgørelse.
 Opmærksomheden henledes på, at erstatningsfastsættelsen, jf.  

 byfornyelseslovens § 52, stk. 5, kan indbringes for taksationsmyndighederne  

 inden 6 uger efter, at opgørelsen er meddelt ejeren.
