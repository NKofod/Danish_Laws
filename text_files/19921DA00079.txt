Nr BTB 79 Betænkning over Forslag til folketingsbeslutning om at øge sikkerheden hos  

 det danske personel ved FN's fredsbevarende styrke i det forhenværende  

 Jugoslavien (UNPROFOR) samt udvide det danske bidrag til UNPROFOR's  

 hovedkvarterskompagni i Bosnien-Hercegovina   

 Nr B 79 1992-93, 1. samling Afgivet af Forsvarsudvalget Afgivet: 19930330 Udvalget har behandlet beslutningsforslaget i nogle møder.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til vedtagelse  

 uændret .
 Et mindretal inden for flertallet (Socialistisk Folkepartis medlemmer af  

 udvalget) ønsker at udtrykke, at mindretallet ingen indvendinger har mod, at  

 sikkerheden for FN-styrkerne i det tidligere Jugoslavien øges gennem  

 tilførsel af øget sanitær kapacitet og transportkapacitet både for så vidt  

 angår den danske styrke i Bosnien-Hercegovina og styrken i Kroatien.  

 Mindretallet har gennem hele forløbet støttet udsendelsen af og mandatet for  

 den danske FN-styrke i Kroatien, men var imod udsendelse af og det udvidede  

 mandat for styrken til Bosnien-Hercegovina.
Da styrkerne nu imidlertid begge er sendt afsted og opererer på Danmarks  

 og FN's vegne, må de også sikres rimelige arbejdsbetingelser og sikkerhed.  

 Det er vigtigt at gøre sig klart, at Folketinget med afsendelsen af styrkerne  

 ikke blot har ydet et bidrag til FN's opgaveløsning i det tidligere  

 Jugoslavien, men tillige hermed har påtaget sig det ansvar at risikere, at en  

 række danske statsborgere i uniform kan blive gidsler i en kommende  

 eskalation af krigene i området.
Derfor påhviler der også Folketinget en  

 særlig forpligtelse til at varetage styrkernes sikkerhed og muligheder for  

 fortsat at løse og senere at afslutte deres opgaver uden tab af menneskeliv.
Mindretallet var ved første behandling af forslaget forundrede over, at  

 man netop ønskede at tildele styrken i Kroatien med dens begrænsede mandat  

 til magtanvendelse en øget ildkapacitet i form af to pansrede mortersektioner  

 og en panserværnsraketafdeling.
Mindretallet har imidlertid noteret sig  

 forsvarsministerens henvisning til den skærpede situation i Kroatien med  

 fjernelsen af tunge våben fra de depoter, hvori de tidligere, bl.a. ved hjælp  

 af den danske styrke, var anbragt.
 Mindretallets tilslutning til afsendelsen af den øgede forsvarskapacitet  

 til Kroatien sker under den forudsætning, at mandatet for styrken ikke  

 ændres, og at våbnene kun kan tænkes anvendt i »den værst tænkelige  

 situation«, defineret af forsvarsministeren under førstebehandlingen som  

 en eventuel evakuering af styrken, der mødes med fjendtlig beskydning.
 Det er afgørende for mindretallets tilslutning, at det fastslås, at den  

 øgede kapacitet ikke må anvendes som led i en udvidelse af styrkens mandat,  

 men udelukkende til selvforsvar i den værst tænkelige situation som defineret  

 ovenfor.
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse med det af mindretallet stillede  

 ændringsforslag.
Ændringsforslag Til teksten Af et mindretal (FP):
 1) 2. pkt. udgår.
Bemærkninger Til nr. 1 Fremskridtspartiet kan ikke acceptere, at danske soldater bliver  

 sendt til en direkte krigszone, hvilket er tilfældet, når et flertal i det  

 danske Folketing sender soldater til Bosnien-Hercegovina.
De danske FN-styrker har altid været en del af den fredsbevarende styrke,  

 som kan sættes ind i urohærgede områder, hvor der er indgået en fredsaftale,  

 men hvor man kunne hjælpe med at holde uromagerne fra hinanden.
I  

 Bosnien-Hercegovina er situationen en anden, idet der ikke foreligger nogen  

 fredsaftale, men i stedet må det, der foregår, betegnes som direkte  

 borgerkrig.
Fremskridtspartiet mener, at det er utilstedeligt at sende danske  

 soldater ud på en færd, hvor man ikke tydelig kan se, hvem der er fjende, og  

 hvem der er ven.
Borgerkrig er ikke noget, der egner sig til fremmede  

 troppers indgriben, derfor bør alle danske styrker hjemtages øjeblikkeligt.
De FN-styrker, der står i Kroatien, har, hvor vanskeligt det end måtte  

 være, trods alt en fredsplan at forsvare.
Derfor er det også  

 Fremskridtspartiets ønske at sikre de danske soldater så godt som muligt, og  

 vi støtter derfor den bedst tænkelige sikkerhed for dem.
