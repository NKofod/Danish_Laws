Ligebehandlingsnævnets afgørelse om køn - forskellige priser - medhold J. nr. 2014-6811-02705 Det var i strid med ligestillingsloven, at en bar tilbød fri bar til alle gæster i dametøj.
 Klager fik derfor medhold.
 Klagen drejer sig om påstået forskelsbehandling på grund af køn i forbindelse med, at indklagede bar om torsdagen tilbød fri bar til kvinder og mænd i dametøj.
Ligebehandlingsnævnets afgørelse Det var i strid med ligestillingsloven, at indklagede bar udelukkende tilbød kvinder og mænd i dametøj fri bar.
Sagsfremstilling Det fremgår af indklagedes facebook-side, at der om torsdagen fra kl 21-24 var fri bar for alle i dametøj.
Parternes bemærkninger Klager mener, at det er forkert i forhold til ligestilling, at han som mand skal gøre sig selv til grin ved at klæde sig i dametøj for at få fri bar, mens kvinder kan klæde sig i deres sædvanlige tøj og få fri bar.
 Klager ønsker godtgørelse.
 Klager har ikke kunnet godtgøre, at han var på baren.
 Indklagede oplyser, at de ikke længere har fri bar om torsdagen til kvindelige gæster eller mænd i dametøj.
Indklagede bemærker desuden, at klageren ikke på det foreliggende grundlag har dokumenteret, at han har været til stede på indklagede bar.
Derfor er han ikke berettiget til nogen godtgørelse.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Ligebehandlingsnævnet finder, at indklagede har overtrådt ligestillingsloven ved udelukkende at tilbyde kvinder og mænd i dametøj fri bar, idet tilbuddet reelt var rettet til kvinder.
 Klager får derfor medhold i klagen.
 Klager har ikke godtgjort, at han har været på indklagede bar, hvorfor han ikke kan tilkendes en godtgørelse.
