Momstilsvar forhøjet Reference:
ML § 37, stk. 2, nr. 1 A ApS klagede over, at told- og skatteregionen ved afgørelse af 30.  

 juli 1998 havde forhøjet selskabets momstilsvar for perioden 1. januar  

 - 31. marts 1998 med 586.310 kr. i forbindelse med opkøb af guld til  

 videresalg. Ændringen skyldtes, at regionen ikke havde anset det  

 omhandlede guld for leveret, jf. momslovens § 37, stk. 2, nr. 1.
Det var oplyst, at selskabet blev stiftet den 25. november 1997 under  

 navnet B ApS med en anpartskapital på 125.000 kr.
Ifølge  

 udskrift fra Erhvervs- og Selskabsstyrelsen blev selskabet stiftet af B  

 ApS.
På en ekstraordinær generalforsamling afholdt den 20. januar  

 1998 blev selskabets navn ændret til A ApS, ligesom adressen blev  

 ændret.
Udover valg af direktion og revisor blev der vedtaget nye  

 vedtægter.
Til stede ved generalforsamlingen var selskabets  

 direktør, C, samt D fra selskabet E Ltd., som repræsenterede den  

 samlede anpartskapital.
Ligeledes var fremlagt referat af ekstraordinær  

 generalforsamling afholdt den 24. februar 1998 med tilsvarende dagsorden, dog  

 således at selskabets adresse var en anden.
Endvidere var der  

 ifølge referatet yderligere tilstedeværelse af F.
Ifølge udskrift fra Erhvervs- og Selskabsstyrelsen af 24. februar  

 1998 var selskabets adresse den samme som nævnt på den  

 ekstraordinære generalforsamling.
Denne adresse var ligeledes  

 påført den af selskabet den 17. februar 1998 indgivne  

 registreringsmeddelelse til told- og skattemyndighederne.
Dato for  

 påbegyndelse af momspligtige aktiviteter var angivet til 20. januar  

 1998.
 Selskabets formål var ifølge vedtægterne at drive  

 handel med stål og ædelmetaller samt investering og finansiering  

 og de dermed efter direktionens skøn beslægtede  

 formål.
Af lånedokument oprettet og underskrevet den 19. januar 1998 mellem  

 E Ltd. ved Managing director B som långiver og C som låntager  

 fremgik, at sidstnævnte havde lånt 125.000 kr. med en  

 løbetid på 6 måneder indtil den 19. juli 1998.  

 Lånet, der var afdragsfrit, forrentedes med 9 % p.a. og var uopsigeligt  

 fra kreditors side i hele perioden.
Til sikkerhed for lånet var lagt  

 alle anparterne, nom. 125.000 kr., i A ApS.
Anparterne var taget i  

 håndpant af långiver, som ligeledes overtog stemmeretten for de  

 pantsatte anparter.
Selskabets direktør havde oplyst, at  

 anpartskapitalen var indbetalt til selskabet og blev opbevaret i depot.
Han  

 havde dog ikke ønsket at oplyse, hvor deponeringen havde fundet sted.  

 Direktøren havde endvidere oplyst, at han ikke ejede anpartskapitalen  

 i selskabet.
Videre forelå et af selskabet den 30. maj 1998 til G ApS v/D udstedt  

 gældsbrev på 2.331.550 kr.
Lånet løb fra den 30. maj  

 1998 til den 31. marts 1999 og forrentedes med 9 % p.a.
Videre var  

 lånet afdragsfrit indtil udløb og uopsigeligt for kreditor.  

 Selskabets direktør havde oplyst, at gældsbrevet blev udstedt  

 til sikkerhed for guldleverancer.
Der forelå ikke oplysninger om  

 eventuel nedbringelse af gælden eller saldokvittering for  

 indfrielse.
I forbindelse med en ransagning på selskabets adresse, havde  

 regionen konstateret, at det klagende selskabs regnskabsmateriale var  

 opbevaret på en anden adresse.
Ligeledes havde regionen konstateret, at  

 selskabets stiftelsesdokument, generalforsamlingsreferat og faktura m.v. var  

 udarbejdet på en pc tilhørende D.
Efter det oplyste havde  

 selskabet G ApS domicil på denne adresse.
Selskabets direktør havde på møder med regionen  

 henholdsvis den 12. og 18. juni 1998 oplyst, at regnskabsmaterialet  

 midlertidigt blev opbevaret på G ApS's adresse A.
Registreringsadressen  

 anvendtes som telefon- og postadresse.
Selskabet påtænkte dog at  

 flytte regnskabs- og registrerings-adresse til egne lokaler andet sted i  

 byen.
Videre havde han oplyst, at betaling skete kontant 3 dage fra levering.  

 Alle afregninger skete back to back eller business to business hvilket  

 betød, at det købte guld ikke blev betalt, før det var  

 videresolgt.
Ved salg blev modtaget en banknoteret check udstedt til  

 selskabet som blev hævet til kontanter, som enten blev indsat i banken  

 eller omvekslet til valuta.
Både kontanter og valuta blev anvendt til  

 betaling af køb hos G ApS.
Afregning skete altid kontant i danske  

 kroner eller DEM.
Selskabets direktør havde over for Landsskatteretten oplyst, at man  

 udelukkende havde en leverandør (G ApS). Det herfra købte guld  

 blev videresolgt med en avance på 2-4% til 8 - 10 kunder.
Ved  

 selskabets køb af guld, blev dette leveret enten på  

 kontoradressen eller i banken.
Eneste dokumentation herfor var de af  

 sælgeren udstedte fakturaer.
Man havde planlagt, at transport af guldet  

 skulle ske med et transportfirma  - dette nåede dog aldrig at blive  

 realiseret.
For så vidt angik de i sagen omhandlede fire fakturaer var  

 det oplyst, at det købte guld i alle tilfældene blev leveret  

 på kontoradresse og herefter lagt i depot.
Direktøren havde ikke  

 ønsket at oplyste hvilket depot, og havde ikke fremlagt dokumentation  

 for at depotanbringelse faktisk var sket.
Det var videre oplyst, at de  

 omhandlede fakturaer blev betalt ved leveringen på fakturadatoen.  

 Udover påstempling af fakturaerne forelå ikke dokumentation  

 herfor.
Selskabets direktør havde videre oplyst, at forårsaget af  

 regionens ransagning samt efterfølgende henvendelser til selskabets  

 kunder var dets aktivitet ophørt i maj/juni 1998. Herefter havde man  

 udelukkende foretaget salg af varelageret.
Vedrørende dette  

 efterfølgende salg af varer var det oplyst, at der udover de fremlagte  

 fakturaer for videresalg til danske kunder, var sket salg til H bank samt  

 leveret 10 kg til Sverige.
Sidstnævnte blev af selskabet tilbageleveret  

 til G ApS, som herefter forestod salget til Sverige.
Der var i forbindelse  

 hermed fremlagt udateret kvittering udstedt til selskabet, hvorved et svensk  

 selskab kvitterede for at have fået tilbageleveret 8 kg guld ad to  

 omgange, senest 24. september.
Selskabet var ikke i besiddelse af yderligere  

 dokumentation for salg udover det i sagen foreliggende.
 I relation til det i sagen foreliggende kontoudtog fra en dansk bank,  

 hvoraf fremgik en række posteringer for valutakøb, havde  

 direktøren oplyst, at man overfor G ApS afregnede i udenlandsk  

 valuta.
 Af i sagen foreliggende købs- og salgsbilag fremgik, at selskabet i  

 perioden 19. januar 1998 - 13. marts 1998 havde købt 27,5 kg guld og i  

 perioden 23. januar 1998 - 18. marts 1998 havde solgt en tilsvarende  

 mængde.
 Selskabet havde den 5. maj 1998 indsendt momsangivelse for perioden 1.  

 januar 1998 - 31. marts 1998 hvorved udgående moms var opgjort til  

 431.849 kr. og indgående moms var opgjort til 1.010.402 kr.  

 således, at afgiftsbeløbet i alt var opgjort til -578.553 kr.  

 Ved en den 18. juni 1998 indsendt korrektionsangivelse var indgående  

 moms for perioden ændret til 1.009.421 kr. og afgiftsbeløbet til  

 -577.572 kr.
Told- og skatteregion havde ved afgørelse af 30. juli 1998 ikke  

 godkendt fradrag for købsmoms på 586.310 kr. vedrørende  

 selskabets køb af guld, jf. momslovens § 56, stk. 3, jf. § 37, stk. 2,  

 nr. 1, idet guldet ikke var anset for leveret.
Beløbet vedrørte  

 fire fakturaer udstedt i perioden 20. marts - 30. marts 1998 af G ApS, for  

 køb af i alt 38.000 g guld.
 Som begrundelse for ikke at anse det i sagen omhandlede guld for leveret  

 fra G ApS til det klagende selskab havde regionen anført  

 følgende:
 "Selskabet har ikke dokumenteret:
Det er oplyst, at guldet opbevares i depoter.
Nærmere oplysninger  

 herom er ikke givet.
Selskabets direktør har på et møde den 12. juni 1998  

 oplyst, at selskabet stadig skylder G ApS 2.931.550 kr.
På trods heraf  

 er fakturaerne påstemplet "Betalt", hvilket efter direktørens  

 oplysning må skyldes en fejl.
Beløbet på gældsbrevet  

 svarer ikke til den bogførte og oplyste gæld.
Af selskabets balance fremgår, at selskabet har lånt 464.820  

 kr. af selskabet I.
Investeringsbevis vedrørende dette lån er  

 indleveret.
Dette er ikke underskrevet af investor.
Ifølge  

 investeringsbeviset udløb lånet den 1. juni 1998, men er  

 ifølge selskabets direktør blevet forlænget mundtligt.  

 Lånebeløbet er indbetalt kontant og opbevares i depot.
Ifølge selskabets bogføring har selskabet en kontant  

 beholdning på 623.309,77 kr.
Beløbet er ifølge  

 direktørens oplysninger placeret i depoter.
Regionen har ved den trufne afgørelse endvidere lagt vægt  

 på, at validiteten af selskabets bogføring er ringe.
Dette er  

 begrundet med at:
På et møde den 18. juni 1998 på regionen fik selskabets  

 direktør forevist et bilag vedrørende en a conto udbetaling  

 på 33.920 DEM fra selskabet til K.
Bilaget er underskrevet af K.  

 Bilaget blev fundet i forbindelse med ransagning.
Ved ransagningen er bilaget  

 tillige fundet på en pc tilhørende D.
Beløbet  

 fremgår ikke af selskabets bogføring." Det var videre anført, at regionen havde konstateret, at selskabet  

 havde kontorfællesskab med G ApS, ligesom selskabernes  

 fakturaudskrivning m.v. var foretaget på samme pc.
Dette indikerede, at  

 der forelå et tæt interessefællesskab selskaberne imellem.  

 Af denne grund tillagde regionen det stor værdi, at selskabet ikke  

 havde været i stand til at dokumentere afregninger mellem selskaberne.  

 G ApS havde endvidere ikke indsendt momsangivelse for perioden.
 Det klagende selskab havde over for Landsskatteretten nedlagt  

 påstand om fradrag for den omhandlede købsmoms.
Det var til støtte herfor anført, at det omhandlede guld  

 måtte anses for leveret.
Indledningsvis var det understreget, at G ApS  

 og det klagende selskab var to selvstændige og uafhængige  

 juridiske personer.
Det var herefter anført, at det omhandlede guld  

 havde været opbevaret i depoter i Danmark.
Afregningen af sælger  

 var først sket på det tidspunkt, hvor køber havde  

 videresolgt guldet til en kunde.
Af fakturaerne fremgik, at der var betalt  

 kontant, hvilket var sket efter business to business metoden, dvs. at  

 sælger var blevet afregnet på det tidspunkt, hvor køber  

 fra sin kunde havde fået betaling for varen.
Når selskabets  

 direktør over for regionen havde oplyst, at påstemplingen  

 "Betalt" måtte være sket ved en fejl, skyldes sammenhængen  

 med sagsfremstillingens side 7 om, at selskabet stadig skyldte G ApS ca. 3  

 mio. kr. ifølge et gældsbrev.
Som sikkerhed for guldleverancerne  

 havde selskabet påtaget sig en gældsforpligtelse over for G ApS.  

 Uanset påstemplingen på fakturaerne og uanset den faktiske  

 betaling, var der tale om en faktura fra et selskab til et andet.
Guldet var  

 i dag afhændet af selskabet, dels gennem H bank, jf. kopi af  

 købsbilag, dels gennem diverse indenlandske ædelmetalfirmaet,  

 jf. købsbilag.
Der havde således ikke været tale om, at  

 guldet ikke havde eksisteret eller at guldet ikke var erhvervet gennem G ApS.  

 Den omstændighed at myndighederne efter en ransagning underkendte G  

 ApS's regnskabsmateriale medførte ikke, at det klagende selskabs  

 regnskabsmateriale og købsnotaer skulle underkendes tilsvarende.
Det var således gjort gældende, at Endvidere var det gjort gældende, I en under sagens behandling ved Landsskatteretten afgiven udtalelse havde  

 told- og skatteregionen hertil anført, at de til Landsskatteretten  

 indsendte bilag (salgsbilag vedrørende afregning af guldsalg i  

 perioden 30. marts - 27. oktober 1998, bankafregningsbilag fra banken og  

 bilag vedrørende undersøgelser af guldbarrer hos L Institut)  

 ikke efter regionens opfattelse kunne anses som dokumentation for, at  

 selskabet havde købt og fået leveret det omhandlede guld i 1.  

 kvartal 1998. Det var videre anført, at det ikke kunne antages at den  

 trufne afgørelse savnede fornøden begrundelse.
Begrundelsen  

 fremgik af selve afgørelsen samt af siderne 6 - 9 i  

 sagsfremstillingen.
Det var i klagen anført, at regionens skøn  

 led af retlige mangler, idet regionen uden begrundelse havde sammenblandet to  

 selvstændige juridiske personer.
Regionen havde hertil anført,  

 at der ved afgørelsen var lagt vægt på konkrete og  

 påviste fejl/uoverensstemmelser i regnskabsgrundlaget hos det klagende  

 selskab, samt selskabets manglende vilje til at opklare disse.
Det fremgik af  

 sagsfremstillingen, at regionen havde tillagt det værdi, at selskabet  

 ikke havde været i stand til at dokumentere afregninger mellem  

 selskabet og G ApS samt, at sidstnævnte ikke havde indsendt  

 momsangivelse for perioden.
At disse forhold var tillagt vægt skyldtes,  

 at køber og sælger efter regionens opfattelse var  

 interesseforbundne parter.
Dette interessefællesskab var begrundet med,  

 at selskaberne delte kontorfællesskab, at selskabernes  

 fakturaudskrivning m.v. var foretaget på samme pc og, at  

 direktøren i G ApS, D, via sit engelske selskab E Ltd.  

 repræsenterede den samlede anpartskapital i det klagende selskab.  

 Regionen havde således udelukkende omtalt det klagende selskabs forhold  

 til G ApS, da regionen var af den opfattelse, at der efter praksis gjaldt  

 skærpede krav til dokumentation af "handler" mellem interesseforbundne  

 parter.
Der forelå således ikke sammenblanding af to juridiske  

 enheder.
 Selskabets repræsentant havde hertil anført, at der i  

 nærværende sag var tale om "omvendt selskabstømning" og i  

 øvrigt henholdt sig til det i sagen tidligere anførte og den  

 foreliggende dokumentation.
I en til sagen af told- og skatteregionen afgiven yderligere udtalelse var  

 det anført, at den af klageren fremlagte dokumentation for salg af  

 guld til Sverige alene omfattede tilbagelevering af 8 kg.
Videre var der ikke  

 overensstemmelse mellem direktørens forklaring om, at det resterende  

 guld blev tilbageleveret G ApS og, at det klagende selskab  

 efterfølgende solgte/tilbageleverede dette guld.
Det var videre  

 anført, at summen af det solgte guld ifølge de fremlagte  

 salgsbilag udgjorde 25 kg, hvorimod summen ifølge de omhandlede fire  

 købsfakturaer udgjorde 38 kg.
Såfremt selskabet havde solgt guld  

 til en virksomhed i september 1998, var der risiko for, at det solgte guld  

 kunne hidrøre fra guld indkøbt efter den 1. april 1998. Der var  

 herved fremlagt dokumentation for efterfølgende guldindkøb  

 foretaget i Tyskland i henholdsvis juni og september.
Endelig var det  

 anført, at den af selskabet fremlagte dokumentation for guldsalg til  

 Sverige ikke opfyldte de lovmæssige krav, der var stillet til indholdet  

 af en faktura/et afregningsbilag, jf. momslovens § 41, idet kvitteringen  

 hverken indeholdt sælgers adresse og registreringsnummer, købers  

 adresse eller registreringsnummer, leverancens pris eller  

 afgiftsbeløbets størrelse.
Videre havde selskabet ikke indsendt  

 listeangivelser vedrørende det påståede salg af varer til  

 en virksomhed i Sverige, jf. momslovens §§ 72 og 73.
 Landsskatteretten udtalte:
I henhold til momslovens § 37 kunne registrerede virksomheder ved  

 opgørelse af afgiftstilsvaret som indgående afgift, jf. § 56,  

 stk. 3, fradrage afgiften for virksomhedens indkøb m.v. af varer og  

 ydelser, der udelukkende anvendtes til brug for virksomhedens afgiftspligtige  

 leverancer.
Af § 37, stk. 2, nr. 1, fremgik, at den fradragsberettigede  

 afgift var afgiften af varer og ydelser, der var leveret til  

 virksomheden.
 Som dokumentation af den indgående afgift skulle registrerede  

 virksomheder i medfør af momsbekendtgørelsens § 54, jf. § 40,  

 fremlægge forskriftsmæssige fakturaer mv.
Det bemærkedes, at der i nærværende sag tilsyneladende  

 var et sammenfald mellem den person, der havde haft indflydelse på det  

 fakturaudstedende selskab og det i sagen omhandlede selskab, der modtog  

 fakturaerne.
Dette personsammenfald skærpede myndighedernes krav til  

 kontrol i forbindelse med udbetaling af den negative moms, jf. hertil Vestre  

 Landsrets dom af 17. december 1998 refereret i TfS 1999.232.
Under disse omstændigheder og henset til, at der udover de i sagen  

 omhandlede fakturaer ikke forelå yderligere dokumentation for disse  

 transaktioner, måtte Landsskatteretten være enig med  

 myndighederne i, at guldet ikke kunne anses for leveret.
Det var herved  

 tillagt vægt, at der ikke var fremlagt dokumentation for guldets  

 tilstedeværelse, opbevaring eller efterfølgende videresalg.
Det  

 var videre tillagt vægt, at der ej heller forelå dokumentation  

 for betaling af fakturabeløbene, ligesom de af selskabet givne  

 oplysninger herom var modstridende.
Det var herefter med rette, at fradrag  

 for købsmoms vedrørende de i sagen omhandlede fakturaer ikke  

 var godkendt, jf. momslovens § 56, stk. 3, jf. § 37, stk. 2, nr. 1.
 Da den påklagede afgørelse videre ikke af de af det klagende  

 selskab angivne grunde hertil var behæftet med sådanne formelle  

 fejl, der kunne medføre ugyldighed, blev den påklagede  

 afgørelse stadfæstet.
