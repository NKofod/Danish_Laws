Carlsberg A/S nedlagde indsigelse mod registrering af varemærket  

 ELEFANT for toiletrengøringsmidler under henvisning til det for øl  

 indarbejdede varemærke ELEPHANT.
Direktoratet fandt at betingelserne for at  

 anvende den særlige undtagelsesbestemmelse i § 6, stk. 2 b var opfyldt, idet  

 øl måtte antages at være en ømfindtlig vareart, hvor en andens brug af ordet  

 ELEFANT for toiletrengøringsmidler ville kunne forringe ølmærkets værdi  

 væsentligt.
Sipuro AG Schweiz Adr.: Landsretssagfører J. de Coninck-Smith c/o Budde, Schou & Co.
H.C.
Andersens Boulevard 4 1553 København V Vor ref: VA 6700 1984/V1/IS/FT Deres ref: cs/hp/8819 Frist: Dato: 01 feb 1989 Indsigelse mod ansøgning af varemærke VA 6700 1984, figurmærke  

 indeholdende ordet Elefant.
I medfør af bestemmelsen i § 20 i varemærkeloven nedlagde Hofman-Bang  

 & Boutard A/S i skrivelse hertil af 17 feb 1988 på vegne Carlsberg A/S  

 indsigelse mod registreringen af Deres ovennævnte varemærke.
Ansøgningen  

 omfatter toiletrengøringsmidler også med desinficerende virkning i klasse 3.
 Indsigelsen blev nedlagt med støtte i bestemmelsen i § 6 stk. 2 b i  

 varemærkeloven - den såkaldte rottegiftregel - i henhold til hvilke  

 forvekslelighed mellem to mærker kan antages at foreligge uanset manglende  

 varelighed, når et varemærke er indarbejdet og en andens brug af et lignende  

 mærke for andre varer under hensyn til disses særlige karakter åbenbart er  

 egnet til at forringe det indarbejdede mærkes værdi væsentligt.
Det oplyses, at indsigerne gennem en meget lang årrække har brugt  

 varemærket Elefant såvel her i landet som i andre lande i forbindelse med  

 salg af øl.
Produktet blev første gang indført på det danske marked 1959.  

 Indsigerne er også indehavere af en lang række varemærker i Danmark bestående  

 af eller indeholdende ordet Elefant, men varefortegnelserne til disse  

 registreringer er hovedsagelig klasse 32. Der findes dog et varemærke  

 registreret under VR 2074 1958, som er en afbildning af en elefant, og den  

 omfatter alle varer og tjenesteydelser i klasserne 1-42.
Indsigerne gør endvidere gældende, at det til kommentaren til den  

 påberåbte lovbestemmelse er anført, at den kun tager sigte på mærker, hvis  

 goodwill på grund af karakteren af de varer, for hvilke mærket anvendes må  

 siges at være ganske særlig ømfindtlig.
Dette kan være tilfældet, når det  

 drejer sig om mærker for levnedsmidler og nydelsesmidler.
Et lignende mærkes  

 anvendelse for rottegift og f.eks. afføringsmidler og lugtbekæmpelsesmidler  

 kan skade det indarbejdede mærkes renomme.
I nærværende sag drejer det sig om  

 varearten øl overfor toiletrengøringsmidler, og indsigerne mener ikke, der er  

 tvivl om, at dette tilfælde er fuldt ud dækket af den påberåbte  

 lovbestemmelse.
De har i skrivelse hertil af 05 apr 1988 fremført, at De ikke kan se, at  

 der kan blive tale om nogen som helst form for forveksling mellem de to  

 varemærker, der dækker henholdsvis toiletrengøringsmidler og øl.
De erkender,  

 at det er rigtigt, at en Elefantøl er kendt her i landet, men De mener ikke,  

 at Carlsberg gennem årene har opnået retsstilling som Kodak-doktrinen.
Indsigerne har i skrivelse hertil af 25 okt 1988 til det af Dem anførte  

 om, at ordet Elefant er kendt her i landet for øl, men at det ikke er så  

 stærkt indarbejdet, at man kan anvende Kodak-doktrinen, gjort opmærksom på,  

 at nærværende indsigelse er nedlagt i medfør af bestemmelsen i § 6 stk. 2b og  

 her forudsættes det alene, at det ældre mærke er indarbejdet.
Der er samtidig  

 fremsendt materiale, der skal dokumentere mærkets indarbejdelse.
Indsigerne  

 gør tillige opmærksom på, at ovennævnte bestemmelse i § 6 stk. 2 b ikke  

 forudsætter vareartslighed, men derimod at en registrering og brug af det  

 yngre mærke vil skade det ældre indarbejdede mærkes goodwill og renomme på  

 grund af varearternes særlige karakter.
Endelig har De i skrivelse hertil af 06 dec 1988 anført, at De fortsat  

 mener, at registrering kan finde sted på grund af vareklassernes  

 forskellighed og på grund af forskelligheden i varemærkernes udformning.
De  

 kan ikke med Deres bedste vilje se, at der på det åbne marked kan ske nogen  

 form for forveksling, og det forhold, at Elefantøl er kendt, kan ikke  

 medføre, at andre mærker der indeholder elementet Elefant ikke skulle kunne  

 registreres for varer, der intet har med øl at gøre.
 Sagen er herefter optaget til afgørelse.
Således som omtalt ovenfor udtales det i bestemmelsen i § 6 stk. 2 b, at  

 der undtagelsesvis kan foreligge forvekslelighed mellem to mærker, uanset at  

 mærkerne ikke angår varer af samme eller lignende art, såfremt et varemærke  

 er indarbejdet og en andens brug af et lignende mærke for andre varer under  

 hensyn til disses særlige karakter åbenbart er egnet til at forringe det  

 indarbejdede mærkes værdi væsentligt.
Betingelserne for at nævnte bestemmelse  

 kan bringes i anvendelse er således, at indsigernes mærke er indarbejdet, at  

 der er tale om lignende mærker, og at karakteren af de varer, for hvilke det  

 ansøgte mærke bruges åbenbart er egnet til at forringe det indarbejdede  

 mærkes værdi væsentligt.
I det foreliggende tilfælde må man anse det ansøgte mærke, bestående af  

 ordet Elefant udført på en speciel måde, og indsigernes mærke Elefant for  

 lignende mærker i § 6 stk. 2 b's forstand, og betingelsen om, at mærket skal  

 være indarbejdet må også anses for opfyldt.
Endelig er det direktoratets  

 opfattelse, at en andens brug af betegnelsen Elefant for  

 toiletrengøringsmidler kan være åbenbart egnet til at forringe det  

 indarbejdede mærkes værdi væsentligt.
Det indarbejdede mærke Elefant er brugt  

 for øl, der må anses for at være en ømfindtlig vare, og det kan ikke  

 udelukkes, at en andens brug af ordet Elefant for toiletrengøringsmidler kan  

 forringe ølmærkets værdi væsentligt.
 Den nedlagte indsigelse må derfor tages til følge og ansøgningen afslås i  

 medfør af bestemmelserne i § 14 stk 1 nr. 6 og § 6 stk. 2 b.
Den trufne afgørelse kan i medfør af bestemmelsen i § 44 i varemærkeloven  

 indbringes for Patentankenævnet, Helgeshøj Alle 81, 2630 Taastrup, inden 2  

 måneder fra dato.
Samtidig må den foreskrevne klageafgift på 2000,-kr.  

 indsendes.
Med venlig hilsen Inge Sander Eksp.sekr.
