Ankestyrelsens principafgørelse P-8-03 om personligt tillæg - egenbetaling af varmeregning Resume:
 Der kunne ydes personligt tillæg til egenbetaling af varmeregning, hvis betingelserne herfor i øvrigt var opfyldt.
 Den omstændighed, at der er særlige regler for beregning af varmetillæg, udelukker således ikke, at der kan tildeles personligt tillæg til hjælp til egenbetalingen, hvis ansøgeren efter en konkret, individuel vurdering af de økonomiske forhold må anses for at være økonomisk vanskeligt stillet.
 Love:
Lov om social pension - lovbekendtgørelse nr. 615 af 26. juni 2001 - § 17, stk. 2 Lov om social pension - lovbekendtgørelse nr. 484 af 29. maj 2007 - § 14, stk. 2 Sagsfremstilling:
Sagen vedrørte en kvindelig folkepensionist, der søgte om hjælp til betaling af varmeefterregning på 2.656,63 kr. i forbindelse med flytning til anden lejlighed.
Ansøger havde i løbet af året 2001 modtaget varmetillæg udfra oplysningerne om aconto-udgiften på 6.300 kr. årligt.
Da varmeregnskabet for 2001 forelå med en udgift på i alt 12.048,63 kr., skete der efterbetaling med 1.767,- kr.
Der resterede således et beløb på 2.656,63 kr.
 Kommunen gav afslag på personligt tillæg til varmeefterregningen med den begrundelse, at reglerne om varmetillæg må betragtes som udtømmende.
 Nævnet hjemviste sagen til fornyet behandling i kommunen, idet nævnet fandt, at der efter en nærmere konkret og individuel vurdering af pensionistens økonomiske forhold kunne bevilges personligt tillæg til dækning af alle rimelige og nødvendige udgifter - herunder også egenbetaling af varmeefterregulering - når betingelserne herfor var opfyldt.
 Sagen blev behandlet i principielt møde med henblik på afklaring af, om der efter en konkret individuel vurdering vil kunne ydes personligt tillæg til dækning af egenbetalingen af en varmeefterregulering.
 Afgørelse:
 Ankestyrelsen var enig med det sociale nævn i, at der kunne ydes personligt tillæg til egenbetaling af varmeregning, hvis betingelserne herfor i øvrigt er opfyldt.
 Kommunen havde således ikke været berettiget til at give afslag på personligt tillæg med henvisning til, at reglerne om varmetillæg måtte betragtes som udtømmende.
 Ankestyrelsen var således enig med det sociale nævn i, at sagen blev hjemvist til kommunen til fornyet behandling og afgørelse efter pensionslovens § 17, stk. 2.
 Der var ikke på baggrund af lovteksten, forarbejderne eller praksis vedrørende personligt tillæg i øvrigt grundlag for at antage, at der ikke kunne tildeles personligt tillæg til hjælp til egenbetaling af varmeregning, hvis ansøgeren måtte anses for at være økonomisk vanskeligt stillet.
Ankestyrelsen lagde ved afgørelsen vægt på, at tildeling af personligt tillæg sker efter en konkret, individuel vurdering af de økonomiske forhold sammenholdt med størrelsen af og formålet med udgiften, der søges personligt tillæg til.
Der skal således være tale om en rimelig og nødvendig udgift, som pensionisten ikke selv kan afholde.
 Ankestyrelsen lagde endvidere  vægt på, at der ikke herudover er begrænsninger i, hvilke udgifter der kan søges personligt tillæg til.
