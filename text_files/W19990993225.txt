Kendelse fra Pressenævnet i sag nr.  

 93/1994 [A] har som bror til afdøde [B] klaget over, at han  

 har fået afslag på genmæle over for nogle oplysninger i  

 Ekstra Bladet den 18. oktober 1994. Han finder endvidere, at bladet har  

 overtrådt god presseskik.
 På forsiden af Ekstra Bladet den 18. oktober 1994  

 under overskriften: "Skudt gennem sit vindue", hed det:
"Han blev jaget rundt i sit hus, mens skuddene bragede.  

 Til sidst blev den 47-årige [B] ramt i panden af den gale skytte.  

 Politiet på Langeland frygtede, at de aldrig ville finde forbryderen  

 blandt hans talløse fjender.
Han var uvenner med alle.
Men få  

 timers efterforskning ledte dog hurtigt til morderen: En druk kammerat, der  

 var sur over et slagsmål mellem de to mænds hunde." Under samme overskrift hed det bl.a. i en artikel inde i  

 avisen:
 "SÆRLING.
I går eftermiddags klokken godt 15 anholdt politiet  

 en 47-årig mand, som tilstod at have myrdet [B].
De to havde  

 været uvenner i et halvt års tid.
- Jeg har aldrig mødt nogen, der kunne tænkes  

 at ville savne den mand.
Han var et meget ubehageligt menneske, som ragede  

 uklar med alle og enhver, lød den ubarmhjertige melding fra en  

 kioskejer i Ristinge i går eftermiddags, da drabet var blevet  

 offentligt kendt.
 Den 47-åriges nærmeste, fastboende naboer,  

  Harald og  Britta  Lien, har et lidt mere nuanceret syn på den  

 myrdede:
- Han var en særling.
Fuldstændig umulig og  

 lidt af en bums.
Han lagde sig ud med alle mennesker og var grov i munden.  

 Man samtidig var han intelligent og optrådte sommetider nærmest  

 akademisk.
En besynderlig mand, naiv, barnlig, kværulantisk.
Os  

 behandlede han altid pænt, siger  Britta  Lien til Ekstra Bladet.
Andre naboer i det spredt befolkede område ved  

 Bukkemose siger samstemmende, at [B] havde masser af fjender." Under overskriften: "Uvenner med alle - Den myrdede [B]  

 havde evindelig ballade med kunder og naboer" hed det bl.a. i en yderligere  

 artikel i Ekstra Bladet:
"For et par år siden blev den nu myrdede [B]  

 nærmest landskendt for dårligt naboskab.
Hans to rottweilere  

 løb fri ved Ristinge, Langelands mest kendte turistområde, og  

 terroriserede alt og alle.
[B] fik flere gange påbud om at føre hundene  

 i snor, men overhørte både politi og naboer.
Han stod frem i  

 pressen og fortalte, at han hellere ville betale bøder end holde sine  

 køtere i snor.
[B] var kendt for en helt usædvanlig livsstil:  

 Hvorfor leve fredeligt, når man kan skændes med sine  

 medmennesker? Inden han i weekenden blev skudt ned i sit hus i Bukkemose,  

 havde han lagt sig ud med en stor del af Sydlangelands indbyggere, hverken  

 mere eller mindre." .....
 "Drabet på [B] var kulminationen af lang tids  

 fjendskab mellem ham og egnens øvrige beboere.
- Der var altid noget i vejen.
Han lejede huse og  

 både ud, men de levede slet ikke op til det, han havde lovet.
På  

 den måde skabte han sig fjender.
Og han nød at gøre sig  

 uvenner med folk, lyder beskrivelsen fra en tidligere nabo i Ristinge." .....
"Udlejningen af både til fiskeinteresserede tyskere  

 gav også store problemer.
De lokale beboere var rasende over tyskernes  

 biler og svineriet med fiskeaffald på stranden.
På få  

 år lykkedes det [B] at sætte en slags rekord i dårlig  

 presseomtale." .....
 "For et års tid siden giftede den 47-årige  

 mand sig med en noget yngre kvinde fra Uganda.
- Jeg sagde til ham, at det var en god idé. Han  

 trængte til en, der kunne sætte lidt skik på ham,  

 måske forbedre han hygiejne.
Han brød sig ikke om at gå i  

 bad og den slags.
Men faktisk så vi kun meget sjældent hans kone,  

 hvilket vi undrede os meget over, fortæller den myrdedes nabo,  Britta  

  Lien, Bukkemose.
Omfanget af den 47-årige mands fjendskaber fik i  

 første omgang politiet til at frygte et helt uoverskueligt  

 efterforskningsarbejde.
Ikke mindst fordi mange af [B] uvenner var tyskere,  

 som følte sig snydt af den bizarre sommerhusudlejer." Ved skrivelse af 28. oktober 1994 anmodede [A] om, at  

 følgende genmæle blev bragt i Ekstra Bladet:
"[B] var i vide kredse et respekteret og vellidt menneske.  

 Han levede et fredsommeligt og fordrageligt liv med langt størstedelen  

 af de mennesker, han mødte.
Særligt i forretningsforhold var han  

 nøjeregnende og levede op til det, han havde lovet.
Han nød  

 sjældent alkohol, og når det skete, var det altid i  

 begrænsede mængder.
Man så ham aldrig beruset.
Han giftede sig i foråret 1992 med en kvinde, han  

 havde mødt i Jylland.
De levede et almindeligt familieliv og satte  

 hinanden meget højt.
[B]s tragiske død kan på ingen måde ses  

 som et udtryk for fjendskab mellem ham og egnens øvrige beboere, men  

 udelukkende som et enkelt menneskes ulykkelige handling.
Hans død  

 efterlader et stort savn i familien og vennekredsen." Ekstra Bladet afslog af bringe genmælet.
 Klageren har til støtte for kravet om genmæle  

 gjort gældende, at flere af udsagnene om [B]s person er forkerte,  

 usandsynlige og ukorrekte, og at udsagnene miskrediterer afdøde.
Til støtte for klagen over, at Ekstra Bladet har  

 overtrådt god presseskik, har klageren gjort gældende, at  

 artiklen omtaler [B] nedladende og krænkende.
Oplysningerne er bragt  

 uden at være prøvet tilstrækkeligt og uden  

 tilstrækkelig kritisk holdning til kilderne.
 [A] har endvidere gjort gældende, at omtalen af [B]  

 ikke lever op til kravet om størst muligt hensyn til ofre for en  

 forbrydelse.
[A] har endelig gjort gældende, at udsagnet, "Han  

 trængte til en, der kunne sætte lidt skik på ham,  

 måske forbedre hans hygiejne.
Han brød sig ikke om at gå i  

 bad og den slags", er en krænkelse af privatlivets fred.
I en udtalelse om klagen har Ekstra Bladet gjort  

 gældende, at oplysningerne i artiklen er sandfærdige.
De er  

 indhentet fra 6 forskellige kilder.
Oplysningerne om [B]s person tjente til  

 læsernes forståelse af det passerede, herunder det miljø,  

 forbrydelsen foregik i.
 Ekstra Bladet har endvidere anført, at [B] selv har  

 optrådt i både B.T. og i de fynske skrevne og elektroniske medier  

 - i forbindelse med sine konflikter i lokalsamfundet.
 For så vidt angår genmælet, har Ekstra  

 Bladet afvist at bringe dette, da genmælet har karakter af mindeord og  

 ikke opfylder medieansvarslovens krav.
Følgende nævnsmedlemmer har deltaget i sagens  

 behandling: Axel Kierkegaard, Bent A.
Koch, Ulrik Holmstrup og Ole  

 Malmqvist.
 Pressenævnet udtaler:
Pressenævnet finder, at en del af oplysningerne om  

 person kan virke krænkende.
Som sagen er oplyst, må det  

 imidlertid lægges til grund, at Ekstra Bladet blot har videregivet de  

 oplysninger, som det havde fra kilder i området.
Nævnet finder  

 endvidere ikke grundlag for at antage, at Ekstra Bladet ikke har forholdt sig  

 tilstrækkeligt kritisk over for sine kilders oplysninger.
Af de grunde,  

 som Ekstra Bladet i øvrigt har fremført, finder  

 Pressenævnet ikke, at god presseskik er overtrådt.
De udtalelser, der er fremsat om [B] i artiklen, må  

 anses som kildernes subjektive vurdering af ham.
Da der således ikke er  

 tale om faktiske oplysninger, jf. medieansvarslovens § 36, stk. 1, tages  

 klagerens anmodning om genmæle ikke til følge.
 Afsagt den 15. december 1994.
