Skriftlig fremsættelse (7. oktober 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af barselsloven, lov om sygedagpenge og forskellige andre love (Ret til fravær i 26 uger for forældre, der mister et barn under 18 år (sorgorlov) samt bemyndigelse til at fastsætte særlige regler om revision af nogle kommuners regnskaber for regnskabsåret 2021 på områder med statsrefusion eller statstilskud) (Lovforslag nr.
L 20) Lovforslaget udmønter den politiske aftale, der er indgået den 16. juni 2020 mellem regeringen og alle Folketingets partier (Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Nye Borgerlige, Liberal Alliance og Alternativet) om udvidet ret til sorgorlov.
I overensstemmelse med den politiske aftale er formålet med lovforslaget for det første at forbedre vilkårene for ret til fravær for forældre, der mister deres barn.
Med forslaget udvides retten til fravær til at omfatte alle forældre, der mister et barn inden det fyldte 18. år, ligesom fraværsperioden forlænges fra 14 uger til 26 uger efter barnets død.
 Forældrene får med den foreslåede ordning mulighed for at udsætte forældreorlov til et andet barn, hvis de er omfattet af reglerne om sorgorlov.
Med lovforslaget skal en lønmodtager, der ønsker at udnytte sin ret til fravær under sorgorlov, underrette arbejdsgiveren herom uden ugrundet ophold, herunder om fraværets længde.
En lønmodtager kan med lovforslaget senere ændre fraværets længde.
Lønmodtageren kan således forlænge  dog ikke ud over 26 uger efter barnets død  eller afkorte det varslede fravær, hvis lønmodtageren har behov for det.
 Som forudsat i den politiske aftale, er der med den foreslåede ordning ret til barselsdagpenge i den periode, hvor der er ret til sorgorlov for forældre, der opfylder barselslovens betingelser, herunder beskæftigelseskravet.
 Lovforslaget sikrer endvidere forældrene mulighed for at udnytte retten til sorgorlov fleksibelt, bl.a. ved, at forældrene kan bevare retten til barselsdagpenge, hvis de skifter mellem arbejde og orlov i orlovsperioden.
 Lovforslaget indeholder desuden forskellige justeringer i barselsloven som følge af indførelsen af den udvidede ret til sorgorlov, herunder en ændring af formålsbestemmelsen i barselsloven samt enkelte præciseringer i lov om sygedagpenge.
 Som følge af ændringerne i barselsloven foretages ændringer i lov om aktiv socialpolitik og lov om en aktiv beskæftigelsesindsats, som bl.a. betyder, at forældre, der f.eks. modtager kontanthjælp eller ledighedsydelse, bevarer retten til ydelsen og ikke skal stå til rådighed i perioden, hvor de holder sorgorlov.
 Lovforslaget har endvidere til formål at skabe bemyndigelse i bl.a. lov om retssikkerhed og administration på det sociale område til, at der kan anvendes en anden revisionsmodel i 8-12 kommuner i 2021 i forbindelse med gradvis udrulning af en ny, digitalt understøttet, kommunal revisionsmodel, der forventes at skulle dække alle kommuner fra den 1. januar 2022. I dag bliver revisionsresultater formidlet i skriftlige revisionsberetninger.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
