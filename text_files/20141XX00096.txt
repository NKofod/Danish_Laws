Skriftlig fremsættelse (30. oktober 2014) Skatteministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af skatteforvaltningsloven, opkrævningsloven og forskellige andre love (Hurtig afslutning i visse klagesager, omkostningsgodtgørelse i retssager, dækningsrækkefølgen for underholdsbidrag, restanceforebyggelse, momsregistrering af visse virksomheder, forbedret inddrivelse af restancer til det offentlige m.v.) (Lovforslag nr.
L 42) Lovforslaget indeholder følgende elementer:
 Det foreslås at give mulighed for at kunne slutte en klagesag hurtigt, hvis en klager og SKAT er enige om resultatet i klagesagen.
Der er tale om en justering af de nye klagestrukturregler, hvor en hurtig afslutning af klagesagen i dag forudsætter, at den skattepligtige opnår fuldt medhold.
 Det foreslås, at muligheden for at springe en klageinstans over efter 6 måneder betinges af, at klageren endnu ikke har modtaget en indstilling om sagens afgørelse.
Derved sikres en bedre ressourceudnyttelse ved klageinstansen og domstolene.
  Det foreslås, at der - som tilsigtet ved indførelsen af de nye klagestrukturregler - ydes omkostningsgodtgørelse i retssager om bl.a. ejendomsvurdering og motorregistrering.
 Det foreslås med en enkelt modifikation at lovfæste administrativ praksis for at yde omkostningsgodtgørelse i hjemvisningssager og for afsluttende arbejder.
En dom fra Højesteret fra oktober 2013 har sat spørgsmålstegn ved hjemlen for denne praksis, som blev etableret i 2004.
  Det foreslås, at et tilbagebetalingskrav vedrørende omkostningsgodtgørelse kan gøres til genstand for udlæg.
  Det foreslås, at tilskud til bistandsudgifter i en skattesag ikke kan ydes skattefrit, hvis yderen har indgået en honoraraftale med skatteyderen på no cure no pay-vilkår.
 Det foreslås, at dækningsrækkefølgen ved SKATs inddrivelse af krav på underholdsbidrag ændres.
Forslaget retter en fejl, idet private krav i dag ikke  som forudsat ved ikrafttrædelsen af Ét Fælles Inddrivelsessystem (EFI)  har en prioriteret dækning ved inddrivelsen.
  Det foreslås, at der foretages justeringer i reglerne om SKATs restanceforebyggende arbejde for at modernisere reglerne og fjerne nogle konstaterede omgåelsesmuligheder.
 Det foreslås at præcisere reglerne om momsregistreringsmulighederne for virksomheder, der ikke har leverancer her i landet.
I overensstemmelse med praksis fastsættes, at virksomheder, der ikke har leverancer her i landet, kun kan momsregistreres her, hvis de er etableret her i landet.
  Det foreslås, at restanceinddrivelsesdelen af kommuneaftalen for 2015 udmøntes ved bl.a. at muliggøre lønindeholdelse for bibliotekers gebyrer og erstatningskrav, for krav vedr. fraflytningsgarantier, samt ved at sikre, at SKATs modregning afbryder forældelsen af en restfordring, hvis modregningen ikke har ført til dækning af hele fordringen.
 Derudover indeholder lovforslaget en række andre præciseringer og redaktionelle ændringer.
Lovforslaget vurderes samlet at medføre et umiddelbart merprovenu på ca. 15 mio. kr. årligt.
Efter tilbageløb og adfærd skønnes merprovenuet til ca. 10 mio. kr. årligt.
Dele af forslaget er først sendt i høring ved fremsættelsen.
Det gælder forslagets bestemmelser om undtagelsen til lovfæstelsen af praksis for at yde omkostningsgodtgørelse i hjemvisningssager, om at overspringelse af klageinstansen betinges af, at klageren endnu ikke har modtaget en indstilling om sagens afgørelse og om, at et tilskud i en skattesag ikke kan ydes skattefrit, hvis yderen har indgået en honoraraftale med skatteyderen på no cure no pay-vilkår.
Høringsfristen er fastsat til torsdag den 13. november 2014.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
