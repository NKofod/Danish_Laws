(Til samtlige ministerier, styrelser,  

 kommunalbestyrelser m.v.) I dette cirkulære, der afløser indenrigsministeriets cirkulære nr. 165 af  

 15. oktober 1982, fastsættes indenrigsministeriets retningslinjer vedrørende  

 udlevering og anvendelse af personnumre, jfr. § 1, stk. 2, og § 2, stk. 1, i  

 lov om folkeregistrering, (lovbekendtgørelse nr. 508 af 14. september 1978).
I.
OFFENTLIGE MYNDIGHEDERS ADGANG TIL PERSONNUMMEROPLYSNINGER Offentlige myndigheder eller dermed ligestillede har adgang til at  

 indhente oplysning om personnumre i folkeregistrene eller i  

 indenrigsministeriets afdeling for personregistrering, såfremt oplysningen  

 har væsentlig betydning for vedkommende myndigheds virksomhed.
Oplysning om personnumre indhentes principielt hos folkeregistrene.
Er den  

 efterspurgtes registreringskommune ukendt, eller ønskes  

 personnummeroplysninger i større omfang, rettes henvendelse til  

 indenrigsministeriet, afdelingen for personregistrering.
 I øvrigt henvises til indenrigsministeriets cirkulære om offentlige  

 myndigheders adgang til oplysninger i det centrale personregister (CPR).
II.
AFGIVELSE AF OPLYSNINGER OM PERSONNUMRE TIL PRIVATE Oplysninger om personnumre til private kan kun afgives af  

 indenrigsministeriets afdeling for personregistrering, medmindre andet  

 udtrykkeligt er hjemlet eller er aftalt med afdelingen for  

 personregistrering.
 Det bemærkes, at private ikke i folkeregistrene kan få oplyst andre  

 personers personnumre uden indenrigsministeriets tilladelse.
III.
ANVENDELSE AF PERSONNUMMERET SOM JOURNALNUMMER ELLER TILSVARENDE  

 FUNKTION Det er en forudsætning for anvendelse af personnummeret i den offentlige  

 administration som identifikation eller journalnummer, at dette kun finder  

 sted i det omfang, det er velbegrundet og hensigtsmæssigt af administrative  

 hensyn.
Hvor personnummeret anvendes som journalnummer, bør registrering så vidt  

 muligt foretages under den enkelte persons eget personnummer.
Såfremt det  

 under et forvaltningsområde er nødvendigt at henføre flere personer til samme  

 sag, må forvaltningen selv afgøre, hvorledes den interne sagsregistrering  

 tilrettelægges mest hensigtsmæssigt.
 Anvendes personnummer ved henvendelse fra en offentlig forvaltning til en  

 borger, skal personens EGET personnummer anføres, ligesom en borger alene må  

 afkræves oplysninger om EGET personnummer ved henvendelse til forvaltningen.
Den praktiske anvendelse af personnummeret i administrationen medfører, at  

 numrene i forbindelse med den løbende sagsekspedition kan komme tredjemand i  

 hænde.
Som eksempler herpå kan nævnes offentlige ydelser, der udbetales over  

 bank- eller sparekassekonti, afsendelse af skrivelser med personnummeret som  

 journalnummer til advokater eller revisorer, eller afregning med private for  

 disses ydelser eller leverancer til personer i tilfælde, hvor udgiften helt  

 eller delvis afholdes af det offentlige.
Det henstilles, at personnummeret ikke anvendes ved retslige  

 bekendtgørelser, der indrykkes i Statstidende.
Dette gælder dog ikke for så  

 vidt angår proklamaer i dødsboer.
Hvorvidt en person har pligt til at give oplysning om sit eget  

 personnummer til en offentlig myndighed beror på hjemmelen herfor i det  

 enkelte tilfælde.
Personnummeroplysningen vil dog i praksis ofte være et  

 nødvendigt led i den pågældendes identifikation.
IV.
ANFØRELSE AF PERSONNUMMERET VED FORSENDELSER Indenrigsministeriet henstiller, at personnummeret ikke umiddelbart  

 fremgår af adresseudskrifter eller i øvrigt anføres uden på breve eller andre  

 forsendelser til den pågældende.
For at undgå at personnummeret umiddelbart  

 kan aflæses af en forsendelse, kan der anvendes kuvertering - generelt eller  

 efter anmodning fra den enkelte - eller personnummeret kan udskrives på en  

 sådan måde, at det ikke umiddelbart er genkendeligt som sådant, f.eks. ved en  

 ombytning af cifrene, eller ved at placere nummeret i en større række tal.  

 Der kan også henvises til muligheden for kun at udskrive en del af  

 personnummeret i form af fødselsdagen efterfulgt af enkelte af de fire sidste  

 cifre.
