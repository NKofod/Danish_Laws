Fremsat den 20. februar 2001 af  

 Gyda Kongsted (V), Henriette Kjær (KF),  

 Tom Behnke (KF) og Birthe Skaarup (DF) Forslag til folketingsbeslutning om faglig opgradering af social- og  

 sundhedshjælperuddannelsen, social- og sundhedsassistentuddannelsen  

 samt sygeplejerskeuddannelsen Folketinget pålægger regeringen inden udgangen  

 af indeværende folketingsår at fremsætte de  

 nødvendige lovforslag og foretage de administrative ændringer,  

 der indebærer en faglig opgrading af  henholdsvis social- og  

 sundhedshjælperuddannelsen, social- og sundhedsassistentuddannelsen og  

 sygeplejeuddannelsen.
Bemærkninger til forslaget Forskellige analyser viser, at det i  

 fremtiden kan blive meget vanskeligt at skaffe nok med kvalificerede  

 medarbejdere inden for hele pleje- og omsorgssektoren.
I LederForum, nr. 1,  

 af 15. januar 2001, beskrives klart, hvordan antallet af elever på  

 social- og sundhedsskolen i Københavns Kommune er faldet med 62  

 pct.
 Årsagerne er mange; de små  

 ungdomsårgange, den lave løn, ingen karrieremuligheder og ringe  

 prestige forårsager, at social- og sundhedshjælperuddannelsen og  

 social- og sundhedsassistentuddannelsen ligger nederst på listen over  

 favorituddannelser.
 Hvilket niveau af faglig viden, social- og  

 sundhedspersonalet har, er i dag helt afhængig af den efteruddannelse,  

 hver enkelt institution stiller til rådighed for dets personale.
Sundhedsministeriets egne analyser, jf.  

 Sundhedsministeriets Sundhedsanalyser 2001:1, Rekruttering, Fastholdelse og  

 Faggrænser i Sundhedssektoren, viser endvidere, at det både i dag  

 - men også i fremtiden - kan blive meget vanskeligt at skaffe  

 tilstrækkeligt med sygeplejersker til sygehussektoren.
Som helhed har  

 der været stor tilgang af sygeplejersker til sygehussektoren i de  

 seneste 20 år, uden at det samtidig har reduceret mangelsituationen.  

 Siden 1980 er beskæftigelsen for sygeplejersker i sygehussektoren  

 imidlertid steget med ca. 60 pct., hvorimod beskæftigelsen af andet  

 plejepersonale i sygehussektoren er faldet med 26 pct., hvilket klart  

 indikerer, at sygeplejerskerne har fortrængt andet plejepersonale.
Ved fagligt at opgradere social- og sundhedsuddannelserne  

 vil social- og sundhedshjælpere kunne overtage arbejdsopgaver fra  

 social- og sundhedsassistenter, således at disse kan overtage  

 sygeplejerskernes opgaver i den primære sektor.
Dette vil kunne  

 frigøre sygeplejerskerne, således at disse kan komme tilbage til  

 sygehusvæsenet, hvor de til gengæld vil kunne overtage enkelte  

 områder inden for det lægefaglige område.
Såfremt optaget på sygeplejerskeuddannelsen  

 bliver øget, vil denne uddannelse dog alene i lyset af de kommende  

 små ungdomsårgange lægge et så forholdsmæssigt  

 større beslag på hver ungdomsårgang, at det vil  

 foranledige, at andre sektorer i stedet vil stå uden det  

 nødvendige personale.
Som et første skridt må det  

 allerede nu sikres, at gennemførelsesprocenten på uddannelsen  

 bliver højere end de nuværende 65 pct.
En faglig opgradering af social- og sundhedsuddannelserne  

 og sygeplejerskeuddannelsen vil medføre et bedre jobindhold for den  

 enkelte med større ansvar og kompetence og en bedre sammenhæng  

 mellem teori og praksis, således at flere vil søge ind på  

 specielt social- og sundhedsuddannelserne igen.
Herudover vil det tillige  

 tilføre hele pleje- og omsorgsområdet den berettigede - men  

 manglende - prestige til gavn for især de ældre borgere.
 For ikke yderligere at udhule vores sundhedssystem og den  

 manglende omsorg på grund af mangel på personale, specielt i  

 lyset af de kommende små ungdomsårgange, må der derfor  

 nytænkning, omstrukturering og bedre arbejdstilrettelæggelse til.
Skriftlig fremsættelse Gyda Kongsted (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om faglig opgradering  

 af social- og sundhedshjælperuddannelsen, social- og  

 sundhedsassistentuddannelsen samt sygeplejerskeuddannelsen.
(Beslutningsforslag nr.
B 119).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
