Ændringsforslag stillet den 14. juni 2017 Ændringsforslag til 3. behandling af Forslag til lov om ændring af straffeloven (Skærpelse af straffen for utryghedsskabende tiggeri) [af justitsministeren (Søren Pape Poulsen)]:
Til § 2 Af justitsministeren:
 3) Paragraffen affattes således:
»§ 2 Stk. 1. Loven træder i kraft dagen efter bekendtgørelsen i Lovtidende, jf. dog stk. 2.
Stk. 2. Straffelovens § 197, stk. 2 og 3, som affattet ved denne lovs § 1, nr. 1, ophæves den 1. juli 2020.« [Udløbsklausul] Bemærkninger Til nr. 3 Det foreslås at indsætte en udløbsklausul (»solnedgangsklausul«), således at de foreslåede ændringer af straffelovens bestemmelse om tiggeri (betleri) automatisk ophæves den 1. juli 2020 (medmindre Folketinget forinden har vedtaget at forlænge gyldigheden af de foreslåede ændringer).
 Udløbsklausulen indebærer, at der efter den 1. juli 2020 igen vil gælde et krav om forudgående advarsel som betingelse for straf for tiggeri, når forholdet er begået i gågade, ved stationer eller i offentlige transportmidler.
 Udløbsklausulen indebærer endvidere, at den foreslåede strafskærpelse for tiggeri, der begås et af de nævnte steder, ophører den 1. juli 2020, således at straffen herefter igen skal udmåles efter de retningslinjer, som gælder i dag.
 Det nævnte gælder for sager, der afgøres efter den 1. juli 2020, uanset om tiggeriet er begået forud for denne dato, jf. straffelovens § 3, stk. 1.
 Er en idømt straf for tiggeri uden forudgående advarsel ikke fuldbyrdet den 1. juli 2020, bortfalder straffen, jf. straffelovens § 3, stk. 2.
