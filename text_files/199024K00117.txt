Nr BTL 117 Betænkning over Forslag til lov om miljø og genteknologi   

 Nr L 117 1990-91, 2. samling Afgivet af Miljø- og Planlægningsudvalget Afgivet: 19910502 Udvalget har behandlet lovforslaget i en række møder og har herunder stillet spørgsmål til miljøministeren, som denne har besvaret skriftligt.
Nogle af udvalgets spørgsmål og ministerens besvarelse heraf er optrykt som bilag til betænkningen.
 Der er af miljøministeren stillet en række ændringsforslag, hvorom  

 henvises til de ledsagende bemærkninger.
 Miljøministeren har tilkendegivet, at der med lovforslaget tilsigtes en  

 videreførelse af den hidtidige praksis med orientering af Folketingets Miljø-  

 og Planlægningsudvalg, forinden der træffes afgørelse i udsætningssager.
 Ifølge denne praksis forelægges alle udkast til godkendelser til udsætning  

 af genetisk modificerede organismer Folketingets Miljø~ og  

 Planlægningsudvalg, forinden endelig godkendelse meddeles ansøgeren.
 Folketingets Miljø- og Planlægningsudvalg vil således blive orienteret om  

 forsøgsudsætninger, jf. lovforslagets § 9, stk. 1, om  

 markedsføringsgodkendelser, jf. lovforslagets § 9, stk. 2, og om de  

 indstillinger, som miljøministeren udfærdiger efter den fælles  

 EF-markedsføringsordning, jf. lovforslagets § 9, stk. 3.
 Såfremt det overvejes at bringe lovforslagets § 9, stk. 4, i anvendelse,  

 vil dette blive forelagt Folketinget til drøftelse.
Miljøministeren har endvidere tilkendegivet, at godkendelser til  

 markedsføring af genetisk modificerede organismer meddelt såvel her i landet  

 som i et andet EF-land, godkendelser til forsøgsudsætninger meddelt såvel her  

 i landet som i et andet EF-land, godkendelser til storskalaforsøg og  

 importgodkendelser m.v. efter lovforslagets § 10 vil blive offentliggjort i  

 Miljøstyrelsens tidsskrift MiljøDanmark.
MiljøDanmark udkommer for tiden 6  

 gange årligt i et oplag på ca. 14.000. Det distribueres til bl.a.  

 amtskommuner og kommuner og ca. 5.000 betalende abonnenter, heriblandt flere  

 hundrede private virksomheder og organisationer.
Miljøministeren har endelig tilkendegivet, at den generelle  

 begrundelsespligt i den gældende lovs § 28, stk. 2, nu er indeholdt i  

 forvaltningslovens kapitel 6, hvorfor der ikke er medtaget regler herom i  

 lovforslaget.
Den bekendtgørelse om godkendelse af produktion efter  

 lovforslagets § 8, som vil blive udarbejdet i forbindelse med lovens  

 ikrafttræden, vil dog, som det også er nævnt i bemærkningerne til  

 lovforslaget, komme til at indeholde regler, der forpligter myndighederne til  

 at begrunde afgørelser om, hvorvidt en klage har opsættende virkning eller  

 ej.
 Vedrørende sundhedsministerens beføjelser efter lovforslagets § 11, stk.  

 3, forudsættes det, at forinden der iværksættes en anmeldelsesordning for  

 levnedsmidler m.v. i medfør af lovforslagets § 11, stk. 3, jf. § 8, stk. 2,  

 vil en sådan ordning blive forelagt Folketingets Sundhedsudvalg til  

 orientering.
 Herefter indstiller udvalget lovforslaget til vedtagelse med  

 de af miljøministeren stillede ændringsforslag.
Ændringsforslag Af miljøministeren, tiltrådt af udvalget:
Til § 2 1) I stk. 4 udgår ordene »eller bestemme«.
 2) Efter stk. 4 indsættes som nyt stykke:
»Stk. 5. Ministeren kan fastsætte regler, der er nødvendige  

 for anvendelsen her i landet af De Europæiske Fællesskabers forordninger  

 vedrørende forhold, der er omfattet af denne lov.« Til § 3 3) Paragraffen affattes således:
»§ 3. Loven finder tillige anvendelse på søterritoriet og på  

 fiskeriterritoriet som fastlagt efter lov om Danmarks Riges  

 fiskeriterritorium.« Til § 7 4) I stk. 3 ændres »kan fastsætte regler eller  

 træffe« til: »fastsætter regler eller træffer«.
Til § 9 5) I stk. 7 ændres »kan høre« til:  

 »hører«.
Til § 36 6) I stk. 2 ændres »1 år« til: »2 år«.
 7) Stk. 4 affattes således:
»Stk. 4. I regler, der udstedes efter §§ 2, stk. 5, 7, stk. 3  

 og 4, 10, stk. 2, 11, stk. 2, 13, stk. 2, og 14, stk. 2, kan der fastsættes  

 straf af bøde.
Det kan endvidere bestemmes, at straffen kan stige til hæfte  

 eller fængsel i indtil 2 år under tilsvarende omstændigheder som anført i  

 stk. 2.« Bemærkninger Til nr. 1 Det findes rigtigst, at undtagelser fra loven sker i bekendtgørelsesform.
Til nr. 2 Bestemmelsen svarer til bestemmelsen i § 7 a i lov om kemiske stoffer og  

 produkter.
Bestemmelsen sammenholdt med ændringen af straffebestemmelsen i §  

 36 indebærer, at der gives hjemmel til, at ministeren administrativt kan  

 fastsætte bestemmelser om straf for overtrædelser af forordninger.
Til nr. 3 Ændringsforslaget præciserer, at loven både finder anvendelse på  

 aktiviteter med genetisk modificerede organismer udført af danske og  

 udenlandske statsborgere, selskaber og lignende på søterritoriet og  

 fiskeriterritoriet.
Til nr. 4 Ændringsforslaget er redaktionelt og bringer formuleringen af ministerens  

 adgang til at fastsætte regler eller træffe bestemmelser om udledning af  

 genetisk modificerede organismer i bedre overensstemmelse med formuleringen i  

 gældende lov.
Der er således tale om en videreførelse af den gældende  

 bestemmelse.
Til nr. 5 Ændringsforslaget er redaktionelt og præciserer, at der i alle tilfælde  

 vil finde en høring sted af relevante myndigheder og organisationer.
Til nr. 6 Ændringen indebærer, at strafferammen for grove overtrædelser af lov om  

 miljø og genteknologi hæves fra fængsel i 1 år til fængsel i 2 år. Ændringen  

 er sket for at justere dette lovforslag med forslag til lov om  

 miljøbeskyttelse.
Ændringen understreger et almindeligt ønske om strengere straffe på  

 miljøområdet.
Samtidig opnås der mulighed for at foretage  

 varetægtsfængslinger i sager efter denne lov, idet grænsen herfor er, at  

 strafferammen for det strafbare forhold skal være minimum 11/2 års fængsel.  

 En forhøjelse af strafferammen forventes også at medføre en væsentlig  

 forhøjelse af bødeniveauet.
 Det bemærkes, at hver enkelt af de i stk. 2 omtalte skærpende  

 omstændigheder hver for sig bør få indflydelse på strafudmålingen.
Til nr. 7 Som konsekvens af tilføjelsen til § 2, stk. 5, fastsættes der herved  

 hjemmel til, at ministeren administrativt kan fastsætte bestemmelser om straf  

 for overtrædelse af forordninger.
Helen Beim (S) Henning Gjellerod (S) Martin Glerup (S) Lise Hækkerup  

 (S) Henning Nielsen (S) Løvig Simonsen (S) Trøjborg (S) Gade (SF) nfmd.  

Lis Noer Holmberg (CD) Eva Møller (KF) Rønholt (KF) Peter Hansen-Nord (V)  

 Hanne Severinsen (V) Bodil Thrane (V) Aage Brusgaard (FP) fmd.
Lone  

 Dybkjær (RV) Glønborg (KRF) Bilag Nogle af udvalgets spørgsmål til miljøministeren og dennes svar herpå Spørgsmål nr. 3:
 Ministeren bedes give en begrundelse for, at den gamle lovs § 7 er udgået  

 i lovforslaget.
 Svar:
Den nugældende lovs § 7 opregner, hvilke ministerier der skal inddrages i  

 forbindelse med fastsættelse af regler efter loven.
Bestemmelsen fastsætter  

 endvidere, at de efter ministerens skøn nærmest berørte landsomfattende  

 erhvervs- og forbrugerorganisationer og de kommunale organisationer skal  

 medinddrages.
 Da høring af alle relevante ministerier og organisationer i forbindelse  

 med regeludarbejdelse efter loven nu er fast indarbejdet i den administrative  

 praksis, har jeg fundet det unødvendigt at medtage bestemmelsen i  

 lovforslaget.
 Spørgsmål nr. 8:
Hvad forstår ministeren ved en »offentlig høring«? Vil også  

 høringer, møder og lignende aktiviteter arrangeret af f.eks. borgere være  

 omfattet af begrebet? Svar:
Efter den hidtidige administration af den gældende lov har Miljøstyrelsen  

 hørt andre relevante myndigheder i forbindelse med sagsbehandlingen.
Dette  

 har ikke været betragtet som en offentlig høring.
I henhold til direktiverne kan medlemsstaterne høre grupper eller  

 offentligheden om et hvilket som helst aspekt i en konkret sag, såfremt  

 medlemslandet finder det hensigtsmæssigt.
Initiativet til en sådan høring  

 ligger således hos myndighederne.
En offentlig høring vil afbryde den frist,  

 der i henhold til direktiverne er fastsat til myndighedernes behandling af  

 sagen.
Aktiviteter arrangeret af f.eks. borgere er derfor ikke omfattet af  

 begrebet.
 Hverken den gældende lov eller lovforslaget udelukker dog, at  

 myndighederne i helt specielle tilfælde kan tage initiativ til en offentlig  

 høring, men dette må bero på en konkret vurdering.
For at tilgodese den offentlige indsigt i udsætningssager er der i  

 lovforslagets § 9, stk. 7, indføjet en bestemmelse om, at myndigheder og  

 organisationer kan høres i spørgsmål om godkendelse af genetisk modificerede  

 organismer til udsætning.
Denne regel er indføjet, idet klageadgangen på  

 grund af EF-proceduren er bortfaldet.
Hertil kommer, at Folketingets Miljø-  

 og Planlægningsudvalg, forinden godkendelse meddeles, vil blive orienteret om  

 de nationale udsætningssager (dvs. forsøgsudsætninger og  

 markedsføringsgodkendelser, jf. forslagets § 9, stk. 1 og 2) og de sager, der  

 godkendes efter den fælles EF-markedsføringsordning, jf. forslagets § 9, stk.  

 3. Oplysninger om de udsætningsforsøg, der foretages i andre EF-lande, og som  

 Danmark får til høring, er det tanken at offentliggøre i Miljøstyrelsens  

 tidsskrift »MiljøDanmark«.
For så vidt angår produktionssager, jf.  

 forslagets § 8, vil disse som hidtil blive annonceret i dagspressen.
 Spørgsmål nr. 11:
Hvis der indføres en anmeldeordning for såkaldte lavrisikoorganismer i  

 Danmark, hvordan vil ministeren så sikre en borgerindflydelse og -information  

 på lige fod med en egentlig godkendelsesordning? Svar:
 Efter lovforslagets § 8, stk. 2, kan miljøministeren fastsætte regler om  

 en anmeldelsesordning for bestemte typer genetisk modificerede organismer.
 En anmeldelsesordning vil først kunne blive etableret efter, at  

 Miljøministeriet har afsluttet det igangværende udredningsarbejde om  

 afgrænsning af lavrisikoorganismer og fastsættelse af standard for »god  

 storskalaproduktionspraksis«.
Som det fremgår af bemærkningerne til lovforslaget, vil en  

 anmeldelsesordning kunne tænkes etableret ved en kombination af en anlægs  

godkendelse og en produktions anmeldelse.
Etablering af en  

 sådan ordning vil være i overensstemmelse med retningslinjerne for  

 godkendelse efter direktivet om indesluttet anvendelse.
 Efter direktivet skal et produktionsanlæg godkendes, første gang det skal  

 anvendes til produktion med genetisk modificerede organismer.
 Information til borgerne om godkendelse af anlæg under  

 anmeldelsesordningen vil blive sikret ved offentlig annoncering (dagblade,  

 lokalblade eller lignende). Borgerne vil herefter kunne anke, når der  

 meddeles godkendelse af et anlæg.
 Efter anlægsgodkendelsen kan virksomheden, efter at der er foretaget  

 anmeldelse herom, skifte til en anden produktionsorganisme, så længe denne er  

 omfattet af den afgrænsede kategori af organismer, som anlægget er godkendt  

 til.
 Spørgsmål nr. 16:
Er ministeren enig i, at alle sager vedrørende udsætning af GMO'er i  

 Danmark skal reguleres og vurderes efter lov om miljø og genteknologi? Svar:
 Jeg er af den opfattelse, at alle sager vedrørende udsætning af GMO'er i  

 Danmark skal reguleres og vurderes efter det høje beskyttelsesniveau, der er  

 indeholdt i lovforslaget.
 Der findes på nuværende tidspunkt ingen anden lovgivning, der regulerer  

 udsætning af GMO'er på et tilsvarende højt beskyttelsesniveau.
 Det kan i den forbindelse nævnes, at EF-Kommissionen har gennemgået den  

 eksisterende EF-lovgivning, og det fremgår heraf, at der på nuværende  

 tidspunkt ikke findes fællesskabsreguleringer, der indeholder bestemmelser,  

 som svarer til bestemmelserne i udsætningsdirektivet om en særlig  

 miljørisikovurdering af produkter.
 Spørgsmål nr. 20:
Mener ministeren, at en GMO, der er biologisk indesluttet, skal betragtes  

 som en udsætning? Svar:
 Jeg har forelagt spørgsmålet for Miljøstyrelsen, som har oplyst følgende,  

 hvortil jeg kan henholde mig:
 »I direktivet om udsætning i miljøet af genetisk modificerede  

 organismer defineres udsætning som enhver tilsigtet overførsel til miljøet af  

 en GMO eller en kombination af GMO'er uden brug af  

 indeslutningsforanstaltninger som f.eks. fysiske barrierer eller en  

 kombination af fysiske barrierer og kemiske barrierer og/eller biologiske  

 barrierer, der anvendes for at begrænse GMO'ernes kontakt med befolkningen og  

 miljøet.
Af denne definition fremgår, dels at indeslutningsforanstaltninger skal  

 bestå af fysiske barrierer enten alene eller i kombination med kemiske  

 og/eller biologiske barrierer.
Der vil derfor altid være krav om fysiske  

 indeslutningsforanstaltninger.
 En biologisk indeslutning af genetisk modificerede organismer vil dermed i  

 sig selv ikke være tilstrækkelig til, at en overførsel til miljøet af en GMO  

 ikke vil blive betragtet som en udsætning.
 Spørgsmål nr. 23:
Betyder udformningen af § 11, at der automatisk også vil finde en  

 miljømæssig vurdering sted efter lov om miljø og genteknologi? Svar:
 Når et levnedsmiddel m.v., der indeholder eller består af genetisk  

 modificerede organismer, ønskes markedsført i Danmark, skal der ansøges om en  

 godkendelse både efter lovforslagets § 11 og efter lovforslagets § 9, stk. 2  

 eller 3. Reglen i § 11 foreskriver, at der skal foretages en  

 sundheds/ernæringsmæssig vurdering af levnedsmidlet m.v., hvilken foretages  

 af Sundhedsministeriet, Levnedsmiddelstyrelsen.
Da der ved en markedsføring af et genetisk modificeret levnedsmiddel m.v.  

 eller et levnedsmiddel, der indeholder genetisk modificerede organismer  

 samtidig vil være tale om en udsætning i miljøet, skal der tillige opnås en  

 godkendelse efter lovforslagets § 9, stk. 2 eller 3. Den miljø- og  

 sundhedsmæssige vurdering til brug for denne godkendelse foretages af  

 Miljøstyrelsen, men med faglig bistand fra bl.a.
Levnedsmiddelstyrelsen.  

 Denne vurdering vil ikke blive ændret i forhold til gældende lov, idet  

 vurderingerne af genetisk modificerede organismer til brug for godkendelser  

 fortsat vil foregå i et tæt samarbejde mellem Miljøstyrelsen og andre  

 styrelser, herunder Levnedsmiddelstyrelsen.
 Spørgsmål nr. 29:
Ad § 29 Mener ministeren ikke, at det er hensigtsmæssigt at tidsbegrænse alle  

 godkendelser (jf. § 16, stk. 2) i overensstemmelse med princippet om renere  

 teknologi? Svar:
Der er siden vedtagelsen af den gældende lov meddelt ca. 20 godkendelser  

 til produktion samt 2 godkendelser til forsøgsudsætning.
Disse godkendelser  

 er alle tidsbegrænsede.
Efter lovforslagets § 8 og § 9, stk. 1, vil den administrative praksis  

 vedrørende tidsbegrænsning blive opretholdt.
For markedsføringsgodkendelser  

 vil der blive truffet afgørelse fra sag til sag.
 Hvor det er relevant af hensyn til at fremme renere teknologi, vil Danmark  

 arbejde for, at godkendelser tidsbegrænses.
 Spørgsmål nr. 30:
Ad § 17 Omfatter § 17 både godkendelser til produktion (§ 8) og udsætning (§ 9),  

 og gælder § 17 også for godkendelser givet i et andet EF-land, men hvor  

 produktet anvendes her i landet? Svar:
 Lovforslagets § 17, stk. 1-4, omfatter efter sin ordlyd både  

 produktionsgodkendelser efter § 8 og udsætningsgodkendelser efter § 9,  

 hvorimod § 17, stk. 5, alene omfatter markedsføringsgodkendelser efter § 9,  

 stk. 2 og 3.
 Som følge af den fælles godkendelsesordning for markedsføring af genetisk  

 modificerede organismer vil forslagets § 17, stk. 1-4 - ud over på  

 produktionsgodkendelser efter forslagets § 8 - imidlertid kun kunne finde  

 anvendelse på forsøgsudsætningsgodkendelser efter forslagets § 9, stk. 1.
 Efterfølgende indgreb over for markedsføring, der er godkendt efter  

 forslagets § 9, stk. 2 og 3, vil således alene kunne ske i medfør af  

 bestemmelsen i forslagets § 17, stk. 5, som er en gennemførelse af  

 sikkerhedsklausulen i udsætningsdirektivet.
 Forslagets § 17, stk. 5, finder anvendelse både på  

 markedsføringsgodkendelser, der er meddelt her i landet, og på  

 markedsføringsgodkendelser, der er meddelt af et andet EF-land.
