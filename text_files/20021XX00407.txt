Skriftlig fremsættelse (30. april 2003) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
Forslag til lov om  

 ændring af lov om patientforsikring og lov om erstatning for lægemiddelskader  

 (Inddragelse af praktiserende autoriserede sundhedspersoner m.fl. under  

 patientforsikringsordningen m.v.) (Lovforslag nr.
L 225).
Formålet med lovforslaget er at give patienter en udvidet  

 adgang til erstatning for skader forvoldt i den primære sundhedssektor og  

 dermed at forbedre patienternes retsstilling.
Med lovforslaget udvides  

 dækningsområdet, således at patientforsikringsloven fremover også dækker  

 skader  

 i forbindelse med undersøgelse, behandling el. lign. hos privatpraktiserende  

 autoriserede sundhedspersoner.
Endvidere inddrages vagtlæger, autoriserede  

 sundhedspersoner ansat under de kommunale sundhedsordninger, sundhedspersoner  

 og andet personale, der deltager i den præhospitale indsats efter  

 sygehusloven,  

 universiteternes tandlægeskoler, samt private betalingssygehuse under lovens  

 dækningsområde.
Lovens skadesbegreb foreslås tillige - i overensstemmelse med  

 dansk rets almindelige regler om erstatning og godtgørelse for personskader -  

 udvidet til også at omfatte psykiske skader, ligesom de skader, som hidtil er  

 erstattet efter lov om vaccinationsskader, inddrages under loven i det  

 omfang,  

 der er tale om skader, der ikke hidrører fra vaccinens egenskaber.
Der indføres en informationspligt over for patienter om  

 retten til erstatning efter loven.
Pligten gæler for alle autoriserede  

 sundhedspersoner, som i deres virksomhed bliver bekendt med skader, som må  

 antages at kunne give ret til erstatning efter loven.
Inddragelsen af privatpraktiserende autoriserede  

 sundhedspersoner og private sygehuse m.v. sker på en administrativ enkel og  

 for  

 samfundet ressourcebesparende måde.
Inddragelsen sker ved, at amtskommunerne  

 overtager erstatningsansvaret for samtlige privatpraktiserende autoriserede  

 sundhedspersoner og institutioner.
Dette skal ses på baggrund af, at der med  

 patientforsikringsordningen  

 er tale om en såkaldt  no fault  forsikringsordning.
Det er en ordning, hvor  

 patientens ret til erstatning ikke beror på, at nogen person har pådraget sig  

 ansvar for skaden i kraft af en begået fejl, men alene på, om de særlige  

 erstatningskriterier  

 i loven er opfyldt.
De pågældende sundhedspersoner har således ikke efter  

 gældende lovgivning en pligt til at tegne forsikring herfor eller afholde  

 udgifter til en sådan erstatning.
 Såfremt en amtskommune i gentagne tilfælde har ydet  

 erstatning for skader forvoldt af privatpraktiserende sundhedspersoner, er  

 amtskommunen forpligtet til at indberette dette til Sundhedsstyrelsen med  

 henblik på, at styrelsen skal vurdere, hvorvidt der er grundlag for at  

 iværksætte tilsynsmæssige foranstaltninger i medfør af lov om  

 sundhedsvæsenets  

 centralstyrelse m.v.
Lovforslaget indebærer endvidere en justering af  

 Patientskadeankenævnets sammensætning som følge af primærsektorens  

 inddragelse  

 under lovens dækningsområde.
Endelig indeholder lovforslaget mindre  

 justeringer  

 af lovens bestemmelser.
 Når lovforslaget først fremsættes nu, skyldes det at  

 opfølgningen på den politiske enighed i januar 2003, navnlig vedrørende  

 udarbejdelse af lovforslag, høring herover og afklaring af de økonomiske  

 forudsætninger for lovforslagene, har trukket længere ud end forventet.  

 Såfremt  

 Folketinget finder det påkrævet, er regeringen indstillet på at lovforslaget  

 genfremsættes i den kommende samling med henblik på vedtagelse.
 Idet jeg i øvrigt henviser til lovforslagets bemærkninger,  

 tillader jeg mig at anbefale forslaget til Tingets velvillige behandling.
