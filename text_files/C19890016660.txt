I tilslutning til den samtidig udsendte bekendtgørelse om skolebestyrelser ved amtskommunale folkeskoler, jf.
Undervisnings og Forskningsministeriets bekendtgørelse nr. 730 af 24. november 1989 meddeles herved følgende vejledning vedrørende styrelsen af amtskommunale folkeskoler:
1. ad bekendtgørelsens § 1 En skolebestyrelse skal, jf. folkeskolelovens § 39c, omfatte 5 eller 7  

 forældrerepræsentanter.
Skulle det på meget små specialskoler være vanskeligt  

 at få opstillet det fornødne antal forældrerepræsentanter, vil der være  

 mulighed for, at undervisningsministeren, jf. folkeskolelovens § 46a, som en  

 forsøgsmæssig ordning kan godkende en sammensætning af skolebestyrelsen, der  

 afviger fra de almindelige bestemmelser.
En skole anses for selvstændig, når den har egen skoleleder.
I nogle  

 tilfælde er en amtskommunal folkeskoleafdeling oprettet som del af en samlet  

 institution, der tillige omfatter afdelinger med specialundervisning for  

 voksne.
I disse tilfælde vil lederen af folkeskoleafdelingen kunne  

 sidestilles med en skoleleder, således at der vil kunne oprettes en  

 skolebestyrelse for folkeskoleafdelingen.
Skulle ordningen for den samlede  

 institution ikke gøre det muligt eller rimeligt at oprette en skolebestyrelse  

 for folkeskoleafdelingen, må der på anden måde sikres forældrekredsen  

 indflydelse på beslutningerne om ordningen af folkeskoleundervisningen.
Dette  

 kan f.eks. ske ved at afholde jævnlige møder for forældrekredsen, ved at  

 udpege kontaktpersoner blandt forældrene og ved at foretage skriftlige  

 høringer af forældrekredsen vedrørende beslutninger, der ikke kan udsættes,  

 til der har været afholdt et forældremøde.
Når der ikke skal oprettes en skolebestyrelse på en observationsskole,  

 beror dette på, at eleverne kun har kortvarige ophold på sådanne skoler.
Da  

 eleverne ikke er udskrevet af de hidtidige skoler, har forældrene alene  

 valgret ved disse skoler.
2. ad bekendtgørelsens § 2 Der kan foreligge særlige forhold for amtskommunale folkeskoler med hensyn  

 til mulighederne for gennem delegation at indføre økonomisk selvforvaltning  

 for de enkelte skoler.
Dette skyldes bl.a., at udgifterne til undervisning på  

 amtskommunale folkeskoler ud over af amtskommunerne også afholdes af  

 kommunerne gennem betaling af et takstbeløb.
På denne baggrund henledes  

 opmærksomheden på, at det tilkommer amtskommunen at fastsætte omfanget af  

 delegation til de enkelte skoler samt at afgøre, hvilke udgifter den  

 økonomiske ramme for skolen omfatter.
3. Bestemmelserne i folkeskolelovens § 39f og § 39g må efter  

 Undervisnings- og Forskningsministeriets opfattelse anvendes tilsvarende på  

 henholdsvis skoleledere og rådgivende organer ved amtskommunale folkeskoler.  

 Dette gælder også med hensyn til bestemmelsen i folkeskolelovens § 39g, stk.  

 2, vedrørende oprettelse af elevråd.
Skulle der imidlertid ved enkelte af de  

 amtskommunale specialskoler være meget store vanskeligheder med hensyn til at  

 danne et elevråd, henledes opmærksomheden på, at eleverne ikke har en  

 egentlig formaliseret pligt til at oprette elevråd.
Tilsvarende gælder efter  

 ministeriets opfattelse med hensyn til spørgsmålet om elevrepræsentation i  

 skolebestyrelser ved amtskommunale folkeskoler.
 4. Det med Undervisnings- og Forskningsministeriets  

 skrivelse af 11. juli 1989 udsendte vejledende forslag til vedtægt for  

 styrelsen af kommunens skolevæsen finder tilsvarende anvendelse med hensyn  

 til vedtægter for styrelsen af amtskommunale folkeskoler.
 5. Valg af forældrerepræsentanter til skolebestyrelser  

 i amtskommunale folkeskoler vil blive omfattet af de almindelige regler om  

 valg af forældrerepræsentanter.
Det bemærkes, at der som bekendt verserer planer om udlægning af den  

 vidtgående specialundervisning til primærkommunerne.
Dersom der gennemføres  

 en udlægning i løbet af den kommende valgperiode, må det forventes, at det  

 vil komme til at afhænge af de konkrete ordninger for den enkelte skole, om  

 skolebestyrelsen kan fortsætte med en uændret forældrerepræsentation, eller  

 om der eventuelt skal afholdes nyvalg.
Undervisnings- og Forskningsministeriet,  

 den 24. november 1989 P.M.V.
