Skriftlig fremsættelse (13. oktober 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om indgåelse af  

 aftale om ændring af Overenskomsten mellem de nordiske lande til  

 undgåelse af dobbeltbeskatning for så vidt angår indkomst-  

 og formueskatter. (Lønindkomst indtjent ved arbejde i  

 regelmæssig færge- eller togtrafik).
(Lovforslag nr.
L 45).
 Formålet med lovforslaget er at bemyndige regeringen  

 til at tiltræde en aftale af 30. september 1999 mellem Danmark og  

 Sverige.
Forslaget er en følge af etablering af nye  

 samarbejdsformer mellem transportvirksomheder i Øresundsregionen.
Det  

 bliver således mere almindeligt, at internationale trafikruter drives i  

 et fællesskab, enten i form af et formelt ejerskab eller gennem  

 samarbejdsaftaler.
For at opnå en rationel drift også i  

 anvendelsen af arbejdskraften ønsker virksomhederne at kunne anvende  

 denne uden hensyntagen til, hos hvem af de deltagende virksomheder  

 lønmodtagerne er ansat, hvilken nationalitet færgerne har, eller  

 hvem der ejer/driver de pågældende tog.
Dermed øges  

 muligheden for en effektiv trafikbetjening i Øresundsregionen.
 Forslaget tilsigter således at lette det  

 grænseoverskridende transportsamarbejde i Øresundsregionen ved  

 at sikre en rimelig og let administrerbar fordeling af beskatningsretten.
Aftalen indeholder bestemmelser om, at lønindkomst  

 indtjent af personale, der arbejder i regelmæssig færge- og  

 togtrafik mellem Danmark og Sverige, beskattes i den stat, hvor  

 arbejdsgiveren er hjemmehørende.
Det gælder, uanset om arbejdet  

 udføres om bord på dansk, svensk eller fællesejet  

 færge eller tog.
Forslaget indebærer dermed, at personer, der er  

 undergivet samme overenskomst, fordi de arbejder for samme arbejdsgiver,  

 også beskattes i den stat, hvor arbejdsgiveren er  

 hjemmehørende.
 Lovforslaget skønnes samlet set ikke at få  

 nævneværdige provenumæssige konsekvenser.
 Lovforslaget vil medføre administrative lettelser  

 for virksomhederne ved, at registreringer af antallet af arbejdsdage hos de  

 enkelte samarbejdspartnere reduceres.
 Såfremt lovforslaget vedtages inden slutningen  

 af november 1999, kan det få virkning fra 1. januar 2000.
 Idet jeg i øvrigt henviser til lovforslaget og dets  

 bemærkninger, skal jeg anbefale det til Folketingets hurtige og  

 velvillige behandling.
