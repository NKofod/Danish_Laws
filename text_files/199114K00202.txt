Nr BTL 202 Betænkning over Forslag til lov om ændring af lov om kommunal udligning og  

 generelle tilskud til kommuner og amtskommuner (Ændring af vægte for  

 udgiftsbehovskriterier og ændring af hovedstadsudligning)   

 Nr L 202 1991-92, 1. samling Afgivet af Kommunaludvalget Afgivet: 19920430 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret skriftligt.
Nogle af udvalgets spørgsmål og indenrigsministerens besvarelse heraf samt skrivelse af 27. februar 1992 fra Kommunernes Landsforening er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Frederiksværk Kommune, Gladsakse Kommune, Helsingør Kommune, Hvidovre Kommune, Københavns Kommune, Rødovre Kommune, Stenløse Kommune og Tårnby Kommune.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Centrum-Demokraternes medlemmer af udvalget) lovforslaget til  

vedtagelse med de stillede ændringsforslag.
 Et flertal inden for flertallet (Socialdemokratiets medlemmer af udvalget)  

 kan tilslutte sig justeringen af vægtfaktorerne i landsudligningen af  

 udgiftsbehov og justeringen af vægtfaktorerne i udligningen af udgiftsbehov i  

 hovedstadsområdet.
 Flertallet kan derimod ikke medvirke til den foreslåede reduktion af  

 udligningsniveauet i udligningen af beskatningsgrundlaget i hovedstadsområdet  

 fra 0,90 til 0,85 og de heraf følgende ændringsforslag (ændring af faktisk  

 skattetryksfaktor til en gennemsnitlig skattetryksfaktor, ændret  

 overudligningsbestemmelse for hovedstadsudligningen og en forøgelse af  

 udligningsniveauet i udligningen af udgiftsbehov i hovedstadsområdet fra 0,25  

 til 0,35).
 Baggrunden herfor er dels, at regeringen den 11. juni 1991 indgik en  

 treårig aftale med Kommunernes Landsforening om kommunernes økonomi fra 1992  

 til 1994 for at sikre kommunerne faste forudsætninger for budgetlægningen i  

 en treårig periode, dels at der ikke er nogen sammenhæng mellem  

 beskatningsgrundlag og væksten i en kommune.
En ændring af udligningsniveauerne i hovedstadsområdet vil medføre, at en  

 række kommuner vil få øgede indtægter og en række kommuner faldende  

 indtægter.
For så vidt angår kommunerne med faldende indtægter vil det være  

 nødvendigt at sætte beskatningen i vejret, da disse i henhold til aftalen af  

 11. juni 1991 allerede har foretaget (eller har igangsat) de nødvendige  

 tilpasninger for at leve op til aftalen.
For de kommuner, der vil blive  

 begunstiget ved omlægningen, vil tilskyndelsen til at sætte udgifterne i  

 vejret (i stedet for en skattesænkning) være så stor, at omlægningen alt i  

 alt vil føre til en samlet stigning i beskatningen.
Dette vil være i strid  

 med aftalen om kommunernes økonomi fra 1992 til 1994. Det vil således være  

 regeringen selv, der er årsag til, at aftalens indhold om uændret beskatning  

 for kommunerne under et i forhold til 1991 ikke holder.
Det skal herved bemærkes, at også Kommunernes Landsforening deler denne  

 opfattelse, jf. foreningens brev af 27. februar 1992, hvori det meddeles, at  

 »det er bestyrelsens opfattelse, at man må fraråde ændringer i  

 udligningsordningerne i den periode, der er omfattet af aftalen mellem  

 regeringen og Kommunernes Landsforening om kommunernes økonomi 1992 til  

 1994.« Endvidere vil en sænkning af udligningsniveauet i hovedstadsområdet  

 forstærke den tendens, der allerede i dag kan konstateres til, at  

 skatteyderne kort før den 5. september flytter folkeregisteradresse til en  

 kommune med lav kommuneskat (skattelykommune) for så at flytte tilbage kort  

 tid efter den 5. september.
Baggrunden herfor er, at en skatteyders  

 kommuneskat i f.eks. 1993 afhænger af, hvor pågældende den 5. september 1992  

 er tilmeldt folkeregistret.
For så vidt angår regeringens begrundelse om, at en ændret  

 hovedstadsudligning vil medføre særlig vækstfremme, er der ikke hold i en  

 sådan argumentation.
En ændret udligning af beskatningsgrundlag bevirker, at  

 kommuner med lavt beskatningsgrundlag kommer til at betale til kommuner med  

 højt beskatningsgrundlag.
Det har imidlertid ikke noget at gøre med, hvor der  

 skabes ny produktion og beskæftigelse.
Tværtimod fremgår det af det optrykte  

 svar på spørgsmål 14, at der netop er stor forskel på de kommuner, hvor der  

 skabes ny vækst og dermed nye arbejdspladser, og de kommuner, hvor de  

 pågældende medarbejdere i virksomhederne bor og derfor betaler indkomstskat.
Netop det høje udligningsniveau tilsiger, at det kan betale sig for en  

 kommune at skabe nye arbejdspladser og vækst i sit område, for selv om  

 medarbejderne, der er ansat i de pågældende virksomheder, bor i andre  

 kommuner, vil den pågældende kommune via den høje udligning få andel i de  

 øgede indkomster.
Således har f.eks.
Københavns Kommune et overskud på godt  

 144.000 arbejdspladser (369.409 - 224.575), der alle giver beskæftigelse til  

 personer uden for kommunen og derfor betaling af indkomstskat til disse  

 kommuner.
Ved den høje udligning får også Københavns Kommune glæde af at  

 skabe endnu flere arbejdspladser.
 Det har endvidere været fremført i debatten, at en sænkning af  

 udligningsniveauet vil tilskynde kommunerne til en ekstra ligningsindsats, da  

 de selv kommer til at beholde en større del af provenuet.
 Skatteministeren har imidlertid den 22. januar 1992 erklæret, at »den  

 ligningsindsats, der gøres i kommunerne, efter min opfattelse er fuldt  

 tilfredsstillende«.
 Der synes således ikke at være hold i dette argument, men hvis det skal  

 tillægges nogen betydning, burde det udmøntes i et forslag om at lade  

 kommunerne få en større andel af selskabsskatteprovenuet, f.eks. en femtedel.
 Med lovforslaget ødelægges den kommunale planlægning, og der ændres ganske  

 betydeligt på de forudsætninger, der er af afgørende betydning, når der skal  

 skabes økonomisk balance og vækst i kommunerne.
 Hovedparten af lovforslaget bør derfor udskydes til senere, og det bør i  

 den mellemliggende periode undersøges, om der kan indføres et  

 beskæftigelsesskabende aktivitetskriterium i det kommunale tilskuds- og  

 udligningssystem, jf. det optrykte svar på spørgsmål 12.
 Et mindretal inden for flertallet (Socialistisk Folkepartis medlem af  

 udvalget) er enig med Kommunernes Landsforening i en ting, nemlig at der er  

 et behov for en bredere vurdering af de nuværende udligningssystemer set i  

 lyset af de senere års udvikling i den kommunale økonomi, men så hører  

 enigheden også op.
Mindretallet er af den mening, at der skal indføres aktivitetsfremmende  

 udligningsordninger, og gerne uden at gå helt tilbage til direkte  

 refusionsordninger.
Der er ikke tvivl om, at havde der været en vægt i dette  

 lovforslag, der betød bedre udligning, såfremt man inddrog antal ældre med  

 antal aktivitet såsom plejehjemsplads, hjemmehjælpstimer m.v., så ville  

 København blive bedre stillet, for i hovedstaden er der et stort antal ældre  

 og behov for større ældreindsats.
Det har ikke været muligt at nå frem  

 hertil, og formen med spørgsmål og svar har ikke været tilstrækkelig til at  

 få klare bud på ændringer, uden (om man så må sige) utilsigtede bivirkninger.  

 Det er beklageligt.
Dertil kommer henvendelser fra mange kommuner, der protesterer mod store  

 ændringer midt i en aftaletid.
Havde lovforslaget set rigtigt ud, set med  

 mindretallets øjne, havde det sidste måske ikke spillet den afgørende rolle,  

 for det er jo til enhver tid vanskeligt at finde det rette tidspunkt, men det  

 må ligge klart, at et tidspunkt tættere på udløbet af den nugældende aftale  

 ville have været rimeligt.
Det ville også have kunnet give den fornødne tid  

 til en bredere vurdering, som bl.a.
Kommunernes Landsforening ønsker.
Med de  

 stillede ændringsforslag indstilles lovforslaget til vedtagelse.
Et andet mindretal inden for flertallet (Centrum-Demokraternes medlem af  

 udvalget) indstiller lovforslaget til vedtagelse med de stillede  

 ændringsforslag.
Dette sker i overensstemmelse med partiets ældrepolitik.  

 Hvad angår den del af lovforslaget, som omhandler hovedstadsudligningen,  

 finder mindretallet det naturligt, at Folketinget drøfter  

 hovedstadsudligningen, inden den nuværende aftale mellem regeringen og  

 Kommunernes Landsforening udløber.
 Et mindretal (Det Konservative Folkepartis, Venstres,  

 Fremskridtspartiets, Det Radikale Venstres og Kristeligt Folkepartis  

 medlemmer af udvalget) indstiller lovforslaget til vedtagelse uændret  

 .
 Det er mindretallets opfattelse, at lovforslaget må ses som en helhed, der  

 indeholder en afbalanceret sammensætning af ændringer i  

 udgiftsbehovskriterierne samt i beskatningsgrundlags- og  

 udgiftsbehovsudligningen inden for hovedstadsområdet.
Mindretallet finder, at der med lovforslaget sker en tiltrængt justering  

 af hovedstadsudligningen, der kan medvirke til at styrke vækstinitiativer og  

 beskæftigelse i hovedstadsområdet.
Mindretallet fremhæver, at ændringerne bør  

 gennemføres nu.
Mindretallet kan endvidere støtte, at Indenrigsministeriets  

 finansieringsudvalg undersøger konsekvenserne af aktivitetsbestemte tilskud  

 og overvejer mulighederne for at gøre udligningssystemet mere enkelt og  

 overskueligt.
 Mindretallet kan endvidere tilslutte sig de foreslåede ændringer af de  

 vægte, der indgår i opgørelsen af kommunernes udgiftsbehov, og som blandt  

 andet indebærer, at ældreområdet får en større vægt i opgørelsen.
Det er over for udvalget gjort gældende, at lovforslaget skulle være et  

 brud på den økonomiske treårsaftale for årene 1992 til 1994 mellem regeringen  

 og Kommunernes Landsforening.
Mindretallet finder ikke denne påstand holdbar,  

 da kommuneaftalen først og fremmest vedrører kommunernes økonomi under et.
Mindretallet finder generelt, at de økonomiske forskydninger ved  

 lovforslaget for kommunerne er beskedne.
Der er for alle kommunerne uden for  

 hovedstadsområdet og for hovedparten af kommunerne i hovedstadsområdet tale  

 om ændringer på mindre end 0,2 pct. af beskatningsgrundlaget.
Mindretallet  

 har noteret sig, at indenrigsministeren af det allerede eksisterende tilskud  

 til særlig vanskeligt stillede kommuner i hovedstadsområdet efter § 20 i lov  

 om kommunal udligning og generelle tilskud til kommuner og amtskommuner vil  

 kunne begrænse forskydningerne ved lovforslaget.
 ÆndringsforslagAf et mindretal (S og SF), tiltrådt af et  

mindretal (CD):
 Til titlen 1) Undertitlen affattes således:
 »(Ændring af vægte for udgiftsbehovskriterier)».
 Til § 1 2) Nr. 1, 2, 4 og 6 udgår.
Bemærkninger Til nr. 1 og 2 Forslagsstillerne tilsigter med ændringsforslagene, at  

 alene lovforslagets bestemmelser om vægtjusteringer gennemføres.
Hanne Andersen (S) Bakholt (S) Poul Erik Dyrlund (S) Holger Graversen (S)  

 Klaus Hækkerup (S) fmd.
Peder Sass (S) Stavad (S) Lilli Gyldenkilde (SF)  

 Lis Noer Holmberg (CD) Karen Højte Jensen (KF) John Vinther (KF) Per Tærsbøl  

 (KF) Erik Larsen (V) Mejdahl (V) Poul Nødgaard (FP) nfmd.
Ole Vig  

 Jensen (RV) Glønborg (KRF) Bilag Nogle af udvalgets spørgsmål til indenrigsministeren og dennes besvarelse  

 heraf og skrivelse af 27. februar 1992 fra Kommunernes Landsforening Spørgsmål 12:
 Ministeren anmodes om at indhente udtalelse fra Kommunernes Landsforening  

 for så vidt angår landsforeningens syn på det principielle i at indføre  

 aktivitetskriterium, jf. spørgsmål 1 - bilag 6.
 Svar:
 Der henvises til vedhæftede svar fra Kommunernes Landsforening.
 Spørgsmål 14:
Kan ministeren oplyse fordelingen af beskæftigede personer på bopæls- og  

 arbejdsstedskommune for Københavns og Frederiksberg Kommuner samt Københavns,  

 Frederiksborg og Roskilde Amter (indpendlere og udpendlere mellem de 5  

 kommunale enheder)? Svar:
 Der henvises til den følgende tabel, der viser fordelingen af  

 beskæftigede på bopæls- og arbejdsstedskommune.
Tabellen skal læses således, at af de 224.575 københavnske borgere, der er  

 beskæftigede, har de 154.808 arbejde i Københavns Kommune, 12.161 har arbejde  

 i Frederiksberg Kommune, 46.672 har arbejde i Københavns Amt osv.
Samtidig  

 kan det ses, at af de 369.409, der i alt arbejder i (arbejdspladsen  

 ligger i) Københavns Kommune har de 154.808 bopæl i Københavns Kommune,  

 23.343 har bopæl i Frederiksberg Kommune osv.
 I den efterfølgende tabel er tallene omregnet til procent af det samlede  

 antal beskæftigede med bopæl i kommunen, således at der fås et udtryk for,  

 hvor mange procent af kommunens arbejdsstyrke der arbejder hvor.
Beskæftigelse i hovedstadsområdet Fordelt efter bopæls- og arbejdssted Arbejdssted:
Københavns Kommune Fr.berg Kommune Københavns Amt Frederiksborg Amt  

 Roskilde Amt Uden for hovedstaden Total Bopælskommune:
Københavns Kommune 154.808 12.161 46.672 4.636 2.525 3.773 224.575 Frederiksberg Kommune 23.343 11.345 8.454 897 486 789 45.314 Københavns Amt 114.456 11.150 204.920 8.285 5.210 3.771 347.792 Frederiksborg Amt 31.390 2.628 29.777 124.326 1.536 2.193 191.850 Roskilde Amt 23.516 2.325 23.120 2.070 68.464 3.722 123.217 Uden for hovedstaden 21.896 2.403 15.114 2.896 7.636 49.945 I alt 369.409 42.012 328.057 143.110 85.857 14.248 982.693 Procentfordeling Arbejdssted:
Københavns Kommune Fr.berg Kommune Københavns Amt Frederiksborg Amt  

 Roskilde Amt Uden for hovedstaden Total Bopælskommune:
Københavns Kommune 69 5 21 2 1 2 100 Frederiksberg Kommune 52 25 19 2 1 2 100 Københavns Amt 33 3 59 2 1 1 100 Frederiksborg Amt 16 1 16 65 1 1 100 Roskilde Amt 19 2 19 2 56 3 100 Uden for hovedstaden 44 5 30 6 15 100 I alt 38 4 33 15 9 1 100 Kilde: Tal fra Hovedstadsregionens Statistikkontor.
Beskæftigede i 1986.
Kommunernes Landsforening Den 10. april 1992 Indenrigsministeriet Christiansborg Slotsplads 1 1218 København K Vedrørende eventuel indførelse af et aktivitetskriterium i det  

 kommunale tilskuds- og udligningssystem Indenrigsministeriet har med skrivelse af 20. marts 1992 (sag nr. 1400-1)  

 på foranledning af et spørgsmål fra Kommunaludvalget anmodet om en udtalelse  

 fra landsforeningen vedrørende det principielle i at indføre et  

 aktivitetskriterium i det kommunale tilskuds- og udligningssystem.
Baggrunden for debatten om de aktivitetsbestemte tilskud har været  

 overvejelser om at motivere kommunerne til at fremme en indsats på særlige  

 opgaveområder.
Det er dermed også en debat om Folketingets muligheder for  

 gennem en målstyring at præge udviklingen på opgaveområder, hvor kompetencen  

 til prioritering og detailbeslutninger er udlagt til kommunerne.
Det er landsforeningens opfattelse, at staten og kommunerne løbende bør  

 være i dialog om udviklingen i de kommunale opgaver.
Dette bør blandt andet  

 ske med henblik på, at kommunerne generelt arbejder i overensstemmelse med de  

 overordnede mål, som regeringen og Folketinget fastlægger.
Landsforeningen vil opfordre til, at staten og kommunerne i fællesskab  

 drøfter mulighederne for at styrke dialogen om udviklingen i de kommunale  

 opgaver.
Landsforeningen vil imidlertid advare mod, at opmærksomheden i denne  

 debat alene koncentreres om økonomiske incitamenter, hvor kommunerne  

 tilskyndes til at anvende flere ressourcer på udvalgte opgaveområder.
De  

 økonomiske incitamenter er kun eet blandt flere redskaber i samarbejdet  

 mellem stat og kommuner om opgaveløsningerne.
Aktivitetsfremmende tilskud er ikke noget nyt.
Forud for kommunalreformen  

 blev store dele af den kommunale aktivitet finansieret ved procentrefusioner.  

 Der er en række argumenter for, at skiftende regeringer, Folketinget og  

 kommunerne i fællesskab har arbejdet på at afskaffe disse refusionsordninger  

 siden kommunalreformen i 1970.
Refusionsordningerne medførte en forvridning af den lokale  

 beslutningsproces.
De var endvidere administrativt besværlige og  

 vanskeliggjorde en effektiv styring af statsfinanserne.
Hertil kom, at  

 økonomisk velfunderede kommuner havde bedre mulighed for at iværksætte  

 aktiviteter og dermed opnå statstilskud, samt at ordningerne var knyttet til  

 afholdte udgifter og ikke til kvalitet og mængde.
 Det er landsforeningens opfattelse, at anvendelse af aktivitetsbestemte  

 tilskud enten som procentrefusion eller som et fast tilskud pr. ydelse vil  

 skabe en række af de samme problemer, som de tidligere procentrefusioner.
Det gælder først og fremmest en forvridning af de lokale løsninger.
På de  

 fleste kommunale serviceområder - f.eks. på ældreområdet - har man i dag en  

 meget bred vifte af ydelser, som sammensættes fleksibelt efter den enkelte  

 borgers behov.
Hertil kommer, at der på mange områder eksperimenteres med nye  

 utraditionelle løsninger og forsøg i bestræbelserne på at forny de kommunale  

 serviceydelser, blandt andet gennem decentralisering og brugerdeltagelse.
Aktivitetsbestemte tilskud vil med stor sandsynlighed påvirke kommunerne  

 til at anvende traditionelle standardtilbud, og samtidig vil enkelte ydelser  

 i den samlede vifte af tilbud få en særlig prioritering.
Erfaringerne med  

 refusionsordningerne viste, at dette ofte resulterer i løsninger, der er mere  

 præget af refusionstænkning end af borgernes behov.
Neutralitetshensynet retter sig ikke kun mod sammensætningen af ydelser  

 inden for et bestemt opgaveområde.
Neutralitetshensynet gælder også i forhold  

 til prioriteringen mellem forskellige kommunetyper.
Eet hensyn i det  

 nuværende tilskuds- og udligningssystem er, at kommunerne skal have mulighed  

 for at anvende ressourcerne på de opgaveområder, hvor lokalsamfundet har de  

 største behov.
I nogle kommuner har man f.eks. behov for en meget høj  

 dækningsprocent på pasningsområdet.
I andre kommuner har man behov for et  

 stort ressourceforbrug på ældreområdet, f.eks. til en decentral  

 plejehjemsstruktur.
Indførelse af aktivitetsbestemte tilskud på visse  

 serviceområder kan derfor forvride prioriteringsmulighederne imellem  

 forskellige kommunetyper.
Landsforeningen vil endvidere tage afstand fra, at en andel af de  

 eksisterende bloktilskud omlægges til aktivitetsbestemte tilskud.  

 Bloktilskuddet er tilvejebragt ved, at kommunerne har overtaget statslige  

 opgaver, ved afskaffelse af refusionsordninger, eller ved at kommunerne er  

 blevet kompenseret ved indførelse af udgiftskrævende regler i form af  

 minimumskrav eller lignende.
På de fleste opgaveområder har kommunerne  

 derudover for egen regning finansieret en udbygning, og det er derfor  

 uacceptabelt at gennemføre en mellemkommunal ressourceomfordeling ved at  

 omlægge en andel af de eksisterende bloktilskud til nye aktivitetsbestemte  

 tilskud.
 Det er på denne baggrund landsforeningens opfattelse, at grundtrækkene i  

 det nuværende finansieringssystem bør opretholdes, idet systemet sikrer den  

 nødvendige neutralitet i forhold til den lokale prioritering og en sammenhæng  

 mellem kompetence og ansvar.
Landsforeningen er imidlertid opmærksom på, at der på visse udvalgte  

 områder kan være muligheder for at supplere det nuværende system med  

 aktivitetslignende tilskud, uden at det nødvendigvis får væsentlige negative  

 følgevirkninger.
Landsforeningen vil gerne indgå i drøftelser om fordele og  

 ulemper ved forskellige modeller, der kan supplere det nuværende system.
Det  

 er imidlertid helt afgørende, at kommunerne tilføres nye økonomiske  

 ressourcer til løsningen af de opgaver, som Folketinget og regeringen ønsker  

 fremmet.
 Landsforeningen ser gerne, at Indenrigsministeriet i samarbejde med de  

 kommunale parter udarbejder en analyse af fordele og ulemper ved  

 aktivitetsbestemte tilskud, og at man i denne sammenhæng overvejer, hvordan  

 det nuværende system kan suppleres, så Folketingets muligheder for at styrke  

 bestemte opgaveområder forbedres.
 Landsforeningen vil i denne sammenhæng lægge vægt på, at man ikke  

 udelukkende koncentrerer overvejelserne om økonomiske incitamenter, men at  

 man også vurderer f.eks. metoder som regelstyring og henstillinger og  

 aftaler.
 Landsforeningen skal endelig bemærke, jf. det tidligere høringssvar, at  

 der er behov for en bredere vurdering af det nuværende tilskuds- og  

 udligningssystem under indtryk af de senere og kommende års  

 kommunaløkonomiske udvikling.
Kommunernes Landsforening Den 27. februar 1992 Indenrigsministeriet Christiansborg Slotsplads 7 1218 København K Indenrigsministeriet har med skrivelse af 21. januar 1992 fremsendt et  

 udkast til forslag til lov om kommunal udligning og generelle tilskud til  

 kommuner og amtskommuner og anmodet landsforeningen om en udtalelse.
Der foreslås med virkning for tilskudsåret 1993 foretaget en generel  

 justering af vægtene i de to udgiftsbehovsudligningsordninger.
Endvidere  

 foreslås en reduktion i udligningsniveau og overudligningsgrænse samt  

 indførelsen af en gennemsnitlig skattetryksfaktor i hovedstadsudligningen af  

 beskatningsgrundlag.
Endelig foreslås en forhøjelse af  

 udgiftsbehovsudligningsniveauet i hovedstadsområdet.
 Ifølge lovforslagets bilag 2 varierer de byrdefordelingsmæssige  

 konsekvenser fra et tab på 0,58 beskatningsprocentpoint til en gevinst på  

 0,23 beskatningsprocentpoint.
Landsforeningens bestyrelse har drøftet spørgsmålet om en eventuel  

 revision af de gældende udligningsordninger.
Det er bestyrelsens opfattelse,  

 at man må fraråde ændringer i udligningsordningerne i den periode, der er  

 omfattet af aftalen mellem regeringen og Kommunernes Landsforening om  

 kommunernes økonomi 1992 til 1994.
 Efter landsforeningens opfattelse kan det ikke afvises, at ændringer i  

 byrdefordelingen vil vanskeliggøre opfyldelsen af henstillingen om, at  

 udskrivningsprocenten og grundskyldspromillen i 1993 og 1994 for kommunerne  

 under et bringes ned på det aftalte niveau, idet det kan frygtes, at de  

 kommuner, der får gevinst, ikke sætter skatteprocenterne ned i samme omfang,  

 som de kommuner, der får et tab, sætter dem op.
 Landsforeningen er på den anden side indstillet på, at der i  

 aftaleperioden foretages tekniske undersøgelser af udligningssystemet og  

 eventuelle svagheder i dette med henblik på efterfølgende justeringer, blandt  

 andet set i lyset af at grundlaget for det nuværende system blev lagt for  

 næsten 10 år siden.
