Vejledning om information og samtykke ved  

 inddragelse af forsøgspersoner i biomedicinske forskningsprojekter og  

 om anmeldelse og bedømmelse af forskningsprojekter i det  

 videnskabsetiske komitésystem 1. Indledning Denne vejledning udstedes af Forskningsministeriet og er  

 resultatet at et udvalgsarbejde, som har haft deltagelse af  

 repræsentanter for Den Centrale Videnskabsetiske Komité.
 Vejledningen bygger på bestemmelserne i lov nr. 503  

 af 24. juni 1992, jf. lovbekendtgørelse nr. 69 af 8. januar 1999, om  

 et videnskabsetisk komitésystem og behandling af biomedicinske  

 forskningsprojekter (»komitéloven« eller »loven« herefter) og  

 bekendtgørelse nr. 935 af 12. oktober 2000 om information og samtykke  

 ved inddragelse af forsøgspersoner i biomedicinske forskningsprojekter  

 (»bekendtgørelsen« herefter). Vejledningen bygger desuden på de  

 principper for biomedicinske forsøgs anmeldelse og tilladelse, som  

 hidtil er fremgået af Den Centrale Videnskabsetiske Komités  

 rekommendationer.
Vejledningen retter sig først og fremmest til de  

 videnskabsetiske komiteer, der skal bedømme og godkende biomedicinske  

 forskningsprojekter.
Derudover er vejledningen tænkt som et praktisk  

 hjælpemiddel til de forskere, der udfører biomedicinske  

 forskningsprojekter.
Formålet med vejledningen er at udfylde de retligt  

 bindende rammer, der fremgår af komitéloven og  

 bekendtgørelsen.
Vejledningen indeholder derfor, ud over en  

 nøjere beskrivelse af regelgrundlaget, en række praktiske  

 retningslinier, der er umiddelbart anvendelige for tilrettelæggelsen af  

 biomedicinske forskningsprojekter, og som er nødvendige for et sikre  

 en etisk forsvarlig behandling af forsøgspersoner.
Desuden beskrives  

 en række praktiske forhold vedrørende biomedicinske  

 forsøgs anmeldelse og tilladelse.
 For yderligere information henvises til de regionale  

 videnskabsetiske komiteer.
 Vejledningen omfatter følgende afsnit:
 1.
Indledning 2.
Det videnskabsetiske komitésystem 2.1.
Formål og opgaver 2.2.
Opbygning 3.
Grundlæggende etiske overvejelser 4.
Hvilke forskningsprojekter er omfattet? 4.1.
Biomedicinske forskningsprojekter 4.1.1.
Forsøg med kliniske behandlingsmetoder 4.1.2.
Nærmere afgrænsning af biomedicinsk forskning 4.1.3.
Komiteernes kompetence 4.2.
Registerforskningsprojekter 4.3.
Spørgeskemaundersøgelser 4.4.
Biobanker med organisk materiale 4.5.
Forsøg med menneskelige kønsceller, befrugtede æg og  

 fostre 4.5.1.
Forsøg med ubefrugtede æg 4.5.2.
Forsøg med sæd 4.5.3.
Forsøg med befrugtede æg og fostre 4.6.
Tvivl om anmeldelsespligten 4.7.
Anmeldelse til Datatilsynet 5.
Hvad skal forsøgsprotokollen indeholde? 6.
Den normale forsøgssituation 7.
Den særlige forsøgssituation 8.
Udformning af information til forsøgspersoner 8.1.
Formelle krav til informationen 8.2.
Informationens indhold 8.3.
Supplerende information til forsøgspatienter 9.
Krav til forsøgspersoners samtykke 9.1.
Generelle krav 9.2.
Stedfortrædende samtykke 9.2.1.
Forskning på mindreårige 9.2.2.
Varigt inhabile 9.2.3.
Midlertidigt inhabile 9.3.
Samtykke fra institutionsanbragte, frihedsberøvede og lignende 9.4.
Forskning på døde 9.5.
Efterfølgende samtykke 10.
Opdatering af information og samtykke 10.1.
Nyt vedrørende forsøgspersonen 10.2.
Nyt vedrørende forsøget 11.
Kontrol med forskningsprojekter 11.1.
Database som grundlag for kontrol 11.2.
Kontrol af forsøgets gennemførelse 11.3.
Kontrol af information til forsøgspersoner 11.4.
Kontrol af økonomiske oplysninger 2. Det videnskabsetiske komitésystem 2.1. Formål og opgaver Komitéloven har til formål at fastlægge  

 de retlige rammer for den videnskabsetiske bedømmelse af biomedicinske  

 forskningsprojekter.
Det videnskabsetiske komitésystems opgave er at  

 sikre beskyttelsen af forsøgspersoner, der deltager i biomedicinske  

 forskningsprojekter, samtidig med at der skabes mulighed for udvikling af ny,  

 værdifuld viden.
Beskyttelsen af forsøgspersoner er  

 således det centrale formål med de videnskabsetiske komiteers  

 virksomhed.
De videnskabsetiske komiteer godkender biomedicinske  

 forskningsprojekter på baggrund af forskeres forudgående  

 anmeldelse.
Forskeren skal indsende en forsøgsprotokol, som beskriver  

 forsøget og de etiske problemer, forsøget kan  

 medføre.
Komiteerne påser, at forskningsprojekter afvikles i  

 overensstemmelse med den meddelte tillladelse.
Komiteerne følger  

 desuden løbende udviklingen inden for den biomedicinske forskning og  

 virker for udbredelsen af kendskabet til de etiske problemer, der kan  

 være forbundet hermed.
2.2. Opbygning Det videnskabsetiske komitésystem består af  

 et antal regionale komiteer og en central komité.
 Den regionale komité nedsættes af  

 amtsrådet (herunder Frederiksberg og Københavns  

 kommunalbestyrelser) eller i samarbejde mellem flere amtsråd.
En regional komité består af mindst 7  

 medlemmer, hvoraf de 3 indstilles af Statens Sundhedsvidenskabelige  

 Forskningsråd.
Skønner amtsrådet, at hensynet til  

 komiteens virke, projekternes antal eller andre grunde taler derfor, kan  

 antallet af komitémedlemmer udvides til 9, 11, 13 eller 15. I givet  

 fald udvides antallet af medlemmer indstillet af Statens  

 Sundhedsvidenskabelige Forskningsråd til henholdsvis 4, 5, 6 eller 7.  

 Der er således altid en overvægt af lægpersoner i  

 komiteerne.
 Medlemmerne er udpeget for den kommunale valgperiode og  

 genudpegning kan ske én gang.
 Den regionale komité vælger selv sin formand  

 og næstformand.
Den Centrale Videnskabsetiske Komité er nedsat af  

 forskningsministeren.
Komiteen består af 2 medlemmer udpeget af hver af  

 de regionale komiteer.
Forskningsministeren og sundhedsministeren udpeger  

 derudover hver to medlemmer.
 Den Centrale Videnskabsetiske Komité vælger  

 selv sin formand og næstformand.
3. Grundlæggende etiske overvejelser Hovedformålet med bekendtgørelsen og  

 vejledningen er at opstille klare og entydige regler for beskyttelsen af  

 forsøgspersoner i forsøgssituationen.
Reglerne bygger på den grundlæggende  

 antagelse, at ethvert menneske er i besiddelse af en personlig integritet -  

 forstået som en menneskelig værdighed - som skal respekteres.  

 Myndige, habile mennesker besidder tillige en personlig selvbestemmelsesret  

 eller autonomi, der er en helt nødvendig forudsætning for  

 deltagelse i et biomedicinsk forsøg.
Hvis forsøgspersonens  

 autonomi på den ene eller anden måde er begrænset, skal der  

 være særligt stærke argumenter for at gennemføre  

 forskning på den pågældende.
Hvis en sådan tilladelse  

 alligevel gives, skal en ekstra beskyttelse af forsøgspersonen  

 træde i kraft under forsøgets afvikling.
 I bekendtgørelsen opstilles en række krav,  

 der alle skal være opfyldt, før man kan tale om et frivilligt,  

 informeret samtykke.
 For det første skal forsøgspersonen have  

 tilstrækkelige forudsætninger for at kunne forstå  

 informationen og konsekvenserne af forsøgsdeltagelsen.
 For det andet skal forsøgspersonen modtage  

 information om forsøget, således at vedkommende er  

 tilstrækkeligt informeret til at kunne foretage sit valg.
 Endelig skal samtykket være frivilligt, hvilket vil  

 sige, at det skal være afgivet uden nogen form for manipulation eller  

 pression.
Det skal fremhæves, at ikke alene lovens og  

 bekendtgørelsens detaljerede regler, men også disse  

 bagvedliggende principper altid bør være præsente hos  

 forskeren.
Til tider vil forskerens og forsøgspersonens interesser  

 være modsatrettede.
Forskeren kan have sin opmærksomhed rettet  

 mod selve forskningsprojektet og måske særligt mod målet om  

 opnåelsen af ny viden, hvorimod forsøgspersonen ofte vil have en  

 snævrere interesse, typisk i en afhjælpelse af den  

 pågældendes sygdom.
Der påhviler i disse situationer  

 forskeren et ansvar for altid at lade omsorgen for forsøgspersonen  

 gå forud for forskningsprojektet.
 Forskerens etiske overvejelser skal fremgå af et  

 særligt afsnit i det materiale vedrørende projektet, der  

 indsendes til den videnskabsetiske komité (se afsnit 5 herom).
4. Hvilke forskningsprojekter er omfattet? Ifølge komitélovens § 6, stk. 1,  

 skal ethvert biomedicinsk forskningsprojekt, der indebærer  

 forsøg på a)	levendefødte menneskelige individer, b)	menneskelige kønsceller, der agtes anvendt til befrugtning,  

 menneskelige befrugtede æg, fosteranlæg og fostre, c)	væv, celler og arvebestanddele fra mennesker, fostre og  

 lignende og d)	afdøde anmeldes til den regionale videnskabsetiske komité  

 for det område, hvori den projektansvarlige virker.
 Ifølge lovens § 6, stk. 2, gælder  

 det samme for forskningsprojekter, hvori biomedicinsk forskning udgør  

 en væsentlig bestanddel af det samlede projekt.
 Spørgeskemaundersøgelser og  

 registerforskningsprojekter skal ifølge komitélovens § 6,  

 stk. 3, kun anmeldes, såfremt projektet indeholder et  

 væsentligt element af biomedicinsk forskning eller udgør en del  

 af et projekt, som indeholder et væsentligt element af biomedicinsk  

 forskning, og såfremt projektet for den enkelte forsøgsperson  

 indebærer sundhedsmæssige risici eller på anden måde  

 kan være til belastning for den pågældende  

 forsøgsperson.
Pilotforsøg behandles videnskabsetisk på  

 samme måde som andre forsøg.
Ved pilotforsøg, -serie  

 eller -projekt forstås her den indledende del af en planlagt  

 undersøgelse, som hviler på en forsøgsprotokol, og som  

 gennemføres som led i en initial afprøvning af metoder,  

 sikkerhed, procedurer etc. i forbindelse med projekter.
 I det følgende omtales nærmere, hvilke krav  

 der skal være opfyldt, for at et projekt skal anmeldes til en regional  

 videnskabsetisk komité.
4.1. Biomedicinske forskningsprojekter Kun biomedicinske forskningsprojekter, eller projekter  

 hvori biomedicinsk forskning udgør en væsentlig bestanddel, skal  

 anmeldes til en videnskabsetisk komité.
 Ved biomedicin forstås, jf. bekendtgørelsens  

 § 2, stk. 1, den disciplin, der som sit genstandsfelt har  

 menneskets biologiske og psykologiske processer samt menneskelige sygdommes  

 opståen, udbredelse, forebyggelse, diagnostik og behandling.
 Ved forskningsprojekt forstås en planlagt  

 virksomhed, der har til formål at opnå en generel viden, som kan  

 komme flere personer til gode end blot de deltagende  

 forsøgspersoner.
Det fremgår af ovenstående, at der for  

 anmeldelsespligtige biomedicinske forskningsprojekter tillige skal være  

 tale om forsøg på 1)	levendefødte menneskelige individer, 2)	menneskelige kønsceller, der agtes anvendt til befrugtning,  

 menneskelige befrugtede æg, fosteranlæg og fostre, 3)	væv, celler og arvebestandele fra mennesker fostre og  

 lignende, eller 4)	afdøde.
 Forskning på blod, sekreter m.v. er også  

 omfattet af dette.
4.1.1. Forsøg med kliniske behandlingsmetoder Som det fremgår af definitionen herover, er et  

 forskningsprojekt blandt andet karakteriseret ved, at det frembringer ny  

 original viden.
Når en forsker overvejer, om en ny behandling skal  

 anmeldes som et projekt til en videnskabsetisk komite, eller om den nye  

 behandling kan ibrugtages (behandlingsforsøg), bør der derfor  

 lægges afgørende vægt på, om eventuelle foreliggende  

 oplysninger eller undersøgelser allerede på en tilfredsstillende  

 måde belyser den nye behandlings effekt, bivirkninger og risici.
 Anmeldelse til en videnskabsetisk komité og  

 udarbejdelse af en protokol kan undlades, hvis der foreligger omfattende  

 kliniske erfaringer, der på en overbevisende måde belyser effekt,  

 bivirkninger og ricisi ved behandlingen.
 Hvis dette ikke er tilfældet, skal der udarbejdes en  

 protokol vedrørende behandlingen, og behandlingen anmeldes til den  

 videnskabsetiske komité.
 Hvis der er tvivl om de faglige resultater, der ligger til  

 grund for indførelse af en ny behandling, bør der altid  

 udarbejdes en forsøgsprotokol, og projektet/behandlingen bør  

 anmeldes til en videnskabsetisk komité.
 Hvis der i forbindelse med den nye behandlings  

 indførelse samtidig iværksættes undersøgelser eller  

 andre procedurer, der er mere indgribende end hensynet til det bedst mulige  

 behandlingsresultat tilsiger, bør projektet anmeldes til en  

 videnskabsetisk komité.
 I Sundhedsstyrelsens vejledning af 2. juli 1999 om  

 indførelse af nye behandlinger i sundhedsvæsenet findes  

 yderligere eksempler på, hvornår anvendelsen af nye kliniske  

 behandlingsmetoder kræver et formelt forsøgsregi og dermed  

 anmeldelse til det videnskabsetiske komitésystem.
4.1.2. Nærmere afgrænsning af biomedicinsk forskning Alle projekter, der befinder sig inden for biomedicin og  

 forskning som ovenfor defineret, skal anmeldes til en videnskabsetisk  

 komité.
 Dette indebærer, at projekter inden for  

 samfundsvidenskab, sociologi m.v., der ikke indeholder væsentlige  

 elementer af biomedicin, som altovervejende hovedregel ikke skal  

 anmeldes.
 Komiteerne vurderer konkret, hvorvidt forskningsprojekter  

 med hovedvægten inden for antropologi,  

 tilfredshedsundersøgelser, personaladfærdsundersøgelser,  

 sundhedsøkonomiske beregninger m.v. er anmeldelsespligtige.
 Tilsvarende skal medicinalstatistik, administrative  

 opgørelser, medicinsk teknologivurdering, kvalitetssikring og ny  

 behandling (behandlingsforsøg) m.v., som i udgangspunktet ikke  

 henhører under forskning som ovenfor defineret, normalt ikke  

 anmeldes.
 Undervisningsopgaver m.v. kan være omfattet af  

 definitionen af biomedicinsk forskning, og komiteerne vurderer konkret,  

 hvorvidt sådanne er anmeldelsespligtige.
 Komiteerne anvender et ensartet  

 bedømmelsesgrundlag, uanset hvilken faggruppe der skal udføre  

 projektet.
4.1.3. Komiteernes kompetence Komiteerne har ifølge loven alene kompetence til at  

 godkende forskningsprojekter, der foregår i Danmark, og hvor  

 projektlederen har sit arbejdssted her i landet.
Hvis et projekt  

 foregår både i og udenfor Danmark, skal alene den del af  

 projektet, der foregår i Danmark, godkendes af en dansk videnskabsetisk  

 komité og efter komitélovens bestemmelser.
Anmeldelsen skal ske  

 til den regionale komité, hvor projektlederen har sit arbejdssted.
4.2. Registerforskningsprojekter Registerforskningsprojekter skal kun anmeldes til en  

 regional videnskabsetisk komité, såfremt projektet eller en del  

 heraf indeholder et væsentligt element af biomedicinsk forskning, og  

 såfremt projektet indebærer sundhedsmæssige risici eller  

 på anden måde kan være til belastning for den enkelte  

 forsøgsperson.
 Biobanker er den overordnede betegnelse for alle  

 informationssamlinger, som hidrører fra sundhedsvæsenets  

 kliniske arbejde med eller udforskning af mennesket og dets sygdomme, hvad  

 enten de indeholdes med ord, tal, DNA-koder, antigener, antistoffer,  

 morfologiske, biokemiske, fysiologiske eller biofysiske karakteristika.
Forskningsprojekter, som betjener sig af udtræk fra  

 biobanker, er som udgangspunkt at betragte som registerforskning.
Dette  

 betyder bl.a., at komiteerne i særlige tilfælde kan dispensere  

 fra lovens informations- og samtykkekrav, jf. komitélovens § 8,  

 stk. 3.
 Hvis der er en direkte forbindelse mellem biobanken og  

 forskning, f.eks. hvor biobanken er opbygget med et konkret forskningsprojekt  

 for øje, skal forsøgspersoner som udgangspunkt afgive  

 informeret samtykke til deltagelse efter bekendtgørelsens almindelige  

 regler herom.
 Oprettelsen af nye biobanker med tanke på senere  

 anvendelse til forskningsformål skal straks anmeldes til Datatilsynet.  

 Først ved en senere anvendelse i et konkret projekt skal dette  

 anmeldes til en videnskabsetisk komité (om biobanker med organisk  

 materiale, se afsnit 4.4.).
Ved oprettelse af en række biobanker er det ikke  

 på forhånd afgjort, om disse senere skal anvendes i  

 forskningsmæssig sammenhæng.
For at give patienten mulighed for  

 at tage stilling til, om oplysninger og materiale, der er indsamlet i  

 forbindelse med behandlingen af patienten, senere kan indgå i et  

 forsøg, bør patienten i forbindelse med behandlingen gives  

 mulighed for at afslå dette.
Ifølge lov om patienters retsstilling § 29,  

 stk. 1, kan oplysninger om enkeltpersoners helbredsforhold,  

 øvrige rent private forhold og andre fortrolige oplysninger fra  

 patientjournaler m.v. videregives til en forsker til brug for et konkret  

 biomedicinsk forskningsprojekt, såfremt der er meddelt tilladelse til  

 projektet efter komitéloven.
Denne bestemmelse har dog ikke  

 indflydelse på, hvorvidt den videnskabsetiske komité vil stille  

 krav om indhentelse af informeret samtykke i forbindelse med  

 registerforskningsprojekter.
 Er der tale om, at der skal indhentes et  

 efterfølgende samtykke fra patienter, som tidligere har udleveret  

 sådanne oplysninger i forbindelse med behandling, skal de  

 sundhedspersoner, der har behandlet de pågældende, give  

 tilladelse til at der rettes henvendelse til forsøgspersonerne, jf.  

 lov om patienters retsstilling § 29, stk. 3.
4.3. Spørgeskemaundersøgelser Spørgeskemaundersøgelser skal kun anmeldes  

 til en regional videnskabsetisk komité, såfremt projektet eller  

 en del heraf indeholder et væsentligt element af biomedicinsk  

 forskning, og såfremt projektet indebærer sundhedsmæssige  

 risici eller på anden måde kan være til belastning for den  

 enkelte forsøgsperson.
Ved belastning forstås også  

 psykiske gener, social stigmatisering og tilsvarende.
 Spørgeskemaundersøgelser eller strukturerede  

 interviews, som indeholder helbredsmæssige spørgsmål til  

 personer, der ikke er udvalgt fra helbredsregistre, men f.eks. ved  

 tilfældigt udtræk fra CPR-registeret eller lignende, og hvor  

 besvarelserne er anonymiserede, skal ikke anmeldes til  

 komitésystemet.
 Det samme gælder for efterundersøgelser og  

 lignende, som er aftalt med patienter ved deres normale kontakt med  

 sundhedsvæsenet, og hvor også muligheden for efterfølgende  

 personlig henvendelse er aftalt.
 Anonyme tabellariske gengivelser af resultaterne af  

 sådanne efterundersøgelser kræver heller ikke en  

 forudgående komitéanmeldelse.
4.4. Biobanker med organisk materiale Biobanker som indeholder organisk materiale i bunden form  

 eller lignende vil normalt være knyttet til et konkret  

 forskningsprojekt og anmeldes sammen med dette.
 Projekter der anvender udtræk af biobanker baseret  

 på andet end bogstaver og tal skal altid anmeldes til en  

 videnskabsetisk komité. Undtaget herfra er dog  

 efterundersøgelser, diagnostisk revision og lignende, som enten er  

 planlagt ved patientens forudgående kontakt med sundhedsvæsenet,  

 eller som uden at være planlagt alene tjener behandling,  

 prognosticering eller forebyggelsesmuligheder for den enkelte patient.
4.5. Forsøg med menneskelige kønsceller, befrugtede  

 æg og fostre Regler om adgangen til at forske på menneskelige  

 kønsceller og befrugtede æg findes i lov nr. 460 af 10. juni  

 1997 om kunstig befrugtning i forbindelse med lægelig behandling,  

 diagnostik og forskning m.v. og i bekendtgørelse nr. 728 af 17.  

 september 1997 om kunstig befrugtning.
Biomedicinske forsøg på befrugtede  

 menneskelige æg samt på kønsceller, der agtes anvendt til  

 befrugtning, er, jf. § 25 i lov om kunstig befrugtning, kun tilladt,  

 hvis de har til formål at forbedre in vitro-befrugtning eller  

 lignende teknikker med henblik på at fremkalde en graviditet, eller de har til formål at forbedre teknikker til genetisk  

 undersøgelse af et befrugtet æg med henblik på at  

 fastslå, om der foreligger en alvorlig arvelig sygdom eller en  

 væsentlig kromosomabnormitet  

 (præimplantationsdiagnostik).
 Sådanne forskningsprojekter er anmeldelsespligtige i  

 forhold til det videnskabsetiske komitésystem, jf. § 27,  

 stk. 2, i lov om kunstig befrugtning.
 Som udgangspunkt gælder de samme regler om  

 information og samtykke i forbindelse med forskning på menneskelige  

 kønsceller som for øvrige biomedicinske forsøg.
4.5.1. Forsøg med ubefrugtede æg Kvinden skal allerede i forbindelse med afgivelsen af  

 samtykke til opbevaring af ubefrugtede æg være oplyst om  

 konsekvenserne af opbevaringen, jf. §§ 2 og 3 i bekendtgørelse om  

 kunstig befrugtning.
Der bør således som udgangspunkt foreligge  

 et udtrykkeligt skriftligt samtykke vedrørende anvendelsen af kvindens  

 æg til befrugtning og/eller forskning.
 Hvor der foreligger et sådant generelt samtykke til  

 forskning, kan komiteerne godkende anvendelsen af æggene for et  

 efterfølgende biomedicinsk forskningsprojekt, uden at  

 forsøgspersonen informeres og afgiver konkret samtykke.
 Hvis kvinden ikke har afgivet et generelt samtykke til  

 forskning, skal der indhentes et efterfølgende samtykke til  

 anvendelsen af æggene i det konkrete forskningsprojekt.
 Er kvinden anonym, og foreligger der ikke et generelt  

 eller specielt samtykke til forskning, kan æggene ikke anvendes  

 hertil.
 Er der tale om, at æg udtages direkte til et  

 forskningsprojekt, skal kvinden gives fuld information og afgive konkret  

 samtykke efter reglerne i bekendtgørelsens kapitel 3.
4.5.2. Forsøg med sæd Hvor sæd doneres anonymt til sædbanker, skal  

 donor i forbindelse med donationen gøres bekendt med konsekvenserne af  

 donation, herunder at sæden kan anvendes til forskningsformål,  

 jf. § 14 i bekendtgørelse om kunstig befrugtning.
Der bør  

 således også her som udgangspunkt foreligge et udtrykkeligt  

 skriftligt samtykke vedrørende anvendelsen af sæden til enten  

 opnåelse af graviditet eller til forskningsformål.
 Hvor der foreligger et sådant generelt samtykke til  

 forskning, kan komiteerne godkende anvendelsen af sæden for et  

 efterfølgende biomedicinsk forskningsprojekt, uden at  

 forsøgspersonen informeres og afgiver konkret samtykke efter reglerne  

 i bekendtgørelsens kapitel 3.
 Hvor der ikke ved donationen foreligger et generelt  

 samtykke til forskning, skal et konkret informeret samtykke fra donor - hvis  

 dette ikke er umuliggjort af anonymitet - indhentes efterfølgende.
 Et konkret samtykke efter reglerne i  

 bekendtgørelsens kapitel 3 bør indhentes, hvor sæd  

 specielt opbevares med henblik på egen partners eller andres  

 graviditet, med mindre manden allerede i forbindelse med afgivelsen  

 også har afgivet samtykke til forskningsformål.
 Hvor sæd doneres til konkrete forskningsprojekter,  

 skal der gives fuld information og afgives konkret samtykke efter reglerne i  

 bekendtgørelsens kapitel 3.
4.5.3. Forsøg med befrugtede æg og fostre Forskning på befrugtede æg og fostre  

 kræver et samtykke fra moderen.
I det omfang forældrene  

 indgår i ægteskab eller ægteskabslignende forhold,  

 bør der dog tillige indhentes samtykke fra faderen.
Dette gælder  

 vejledende, hvad enten det befrugtede æg/fosteret befinder sig i eller  

 uden for moderen.
4.6. Tvivl om anmeldelsespligten Ved tvivl om et projekts anmeldelsespligt efter  

 komitéloven bør den ansvarlige forsker kontakte den regionale  

 videnskabsetiske komité.
4.7. Anmeldelse til Datatilsynet Alle forskningsprojekter med følsomme  

 personoplysninger skal efter persondataloven tillige anmeldes til  

 Datatilsynet.
Projekter der udføres for private dataansvarlige  

 skal have Datatilsynets tilladelse, inden projektet kan påbegyndes.
For  

 projekter, der udføres for offentlige institutioner, skal  

 Datatilsynets udtalelse være indhentet forinden.
Væsentlige  

 ændringer i projekter skal anmeldes til Datatilsynet og kan kræve  

 tilsynets forudgående tilladelse eller udtalelse.
5. Hvad skal forsøgsprotokollen indeholde? Inden de videnskabsetiske komiteer kan bedømme et  

 konkret forskningsprojekt, skal den projektansvarlige forsker indsende en  

 forsøgsprotokol.
Ved firmainitieret forskning er det den klinisk  

 ansvarlige forsker, der indsender protokollen.
 Forsøgsprotokollen skal som altovervejende  

 hovedregel indeholde:
a.
En projektbeskrivelse (se nedenfor).
b.
Oplysninger om information til forsøgspersoner, herunder kopi  

 af skriftlig information og samtykkeerklæring samt oplysninger om  

 retningslinier for afgivelse af mundtlig information (se afsnit 8 og 9  

 herom).
c.
Et resumé af projektbeskrivelsen, udformet i et for  

 lægpersoner forståeligt sprog.
d.
En udfyldt videnskabsetisk anmeldelsesblanket.
Hele forsøgsprotokollen skal være affattet  

 på dansk, med mindre særlige forhold gør sig  

 gældende.
Ved større internationale  

 multicenterundersøgelser, hvor danske centre/afdelinger kun bidrager  

 med et mindre antal forsøgspersoner, kan der efter  

 omstændighederne accepteres et fyldigt dansk resumé af en  

 fremmedsproget forsøgsprotokol.
 Projektbeskrivelsen, som er en del af  

 forsøgsprotokollen, skal indeholde følgende:
a.
Beskrivelse af forsøgets formål: Problemstilling og  

 hypotese.
b.
Beskrivelse af forsøgets baggrund: Kort litteraturgennemgang,  

 eventuelt suppleret med en egentlig litteraturliste.
 Hvis et lignende projekt tidligere er udført, skal forskeren  

 oplyse herom og begrunde en gentagelse af forsøget.
c.
Beskrivelse og vurdering af forsøgets etiske aspekter:  

 Afsnittet skal som minimum bestå af en vurdering af forsøgets  

 forudsigelige risici, bivirkninger og ulemper sammenholdt med de forventede  

 fordele for forsøgspersonerne eller andre.
Herunder vurderes  

 konsekvenserne for forsøgspersonens pårørende.
Afsnittet  

 skal munde ud i en konklusion, der godtgør at forventede gavnlige  

 virkninger opvejer forudsigelige risici, ulemper m.v.
 Hensynet til forsøgspersonernes integritet og autonomi skal  

 danne udgangspunkt for overvejelserne (se afsnit 3 herom).
d.
Oplysninger vedrørende forsøgspersonerne og eventuelle  

 kontrolpersoner: Inklusions- og eksklusionskriterier, personernes antal,  

 køn, alder, hvorvidt der er tale om raske forsøgspersoner,  

 gravide, ammende, ansatte i sundhedssektoren eller medicinalindustrien,  

 indsatte i fængsler, værnepligtige etc.
 Der skal redegøres for, hvor og hvordan  

 forsøgspersonerne rekrutteres.
e.
Redegørelse for afgivelse af mundtlig information og  

 indhentelse af samtykke.
f.
Redegørelse for de benyttede metoder: Beskrivelse af  

 eventuelle indgreb på forsøgspersoner, bilag til løbende  

 og anden dataindsamling (spørgeskemaer og lignende). Det skal samtidig  

 angives, om forskeren anonymiserer eller destruerer personidentificerbare  

 data og prøver ved projektets afslutning eller på et andet  

 angivet tidspunkt.
g.
Beskrivelse af risici, bivirkninger, komplikationer og ulemper for  

 forsøgspersonerne, om muligt med angivelse af den forventede hyppighed  

 af de enkelte bivirkninger m.v.
h.
Beskrivelse af sikkerhedsforanstaltninger ved forsøget.
i.
Beskrivelse af forsikringsforhold.
j.
Angivelse af sted(er) for forsøgets udførelse.
k.
Forsøgets forventede varighed: Begyndelses- og  

 afslutningstidspunkt.
l.
Angivelse af et eventuelt honorar til forsøgspersonerne.
m.
Hvis der ydes økonomisk støtte udefra til  

 forsøget: En redegørelse for støtten med oplysning om  

 navne på støttegivere, det samlede støttebeløb,  

 støttebeløb fra enkelte støttegivere, samt måden  

 hvorpå støtten indgår i forsøget, herunder om  

 støtten udbetales som en fast sum eller som et vederlag pr.  

 forsøgsperson.
Det oplyses desuden, om støtten udbetales  

 direkte til den for projektet ansvarlige forsker, til dennes  

 afdeling/institut, til en fælles forskningsfond eller andet, om  

 forskeren i øvrigt har en økonomisk tilknytning til private  

 støtteydere, samt hvordan et eventuelt overskydende  

 støttebeløb anvendes.
n.
Eventuelle regler, retningslinier, aftaler m.v. vedrørende  

 publikation.
Ved godkendelse af forsøg skal den videnskabsetiske  

 komité sikre sig, at der er en fri publikationsret.
Den Centrale  

 Videnskabsetiske Komité har fastsat særlige retningslinier  

 herfor.
6. Den normale forsøgssituation I bekendtgørelsen sondres der mellem normale og  

 særlige forsøgssituationer.
Med henblik på at afklare  

 hvilke regler der finder anvendelse på et konkret forskningsprojekt,  

 bør den ansvarlige forsker allerede inden projektets  

 iværksættelse nøje overveje karakteren af de  

 forsøg, som det pågældende projekt indebærer,  

 herunder specielt om der i løbet af projektet vil forekomme  

 særlige forsøgssituationer.
 Ved normale forsøgssituationer forstås, jf.  

 bekendtgørelsens § 4, forsøg, hvor der udelukkende er tale  

 om inddragelse af myndige og habile forsøgspersoner, som selv er i  

 stand til at modtage og forstå informationen samt afgive et frivilligt  

 samtykke til deltagelse i forsøg.
 Tre væsentlige kriterier er indbygget i denne  

 definition:
 1. Personligt myndig forsøgsperson.
 Kravet om personlig myndighed indebærer, at der i  

 den normale forsøgssituation er tale om en forsøgsperson, der  

 er mindst 18 år gammel.
 2. Habil forsøgsperson.
Kravet om habilitet indebærer, at den  

 pågældende person skal være beslutningskompetent.
Dette  

 krav er f.eks. ikke opfyldt, hvis personen er bevidstløs eller mentalt  

 hæmmet.
 3. Frivilligt samtykke.
 Kravet om et frivilligt samtykke indebærer, at den  

 pågældende ikke f.eks. på grund af institutionsanbringelse,  

 frihedsberøvelse eller ansættelsesforhold må formodes at  

 kunne være påvirket af pres, tvang eller svig i forbindelse med  

 afgivelse af samtykke til forsøgsdeltagelse.
 Reglerne om den særlige forsøgssituation  

 tager omvendt højde for tilfælde, hvor et eller flere af disse  

 kriterier ikke er opfyldt.
 For normale forsøgssituationer gælder,  

 foruden bekendtgørelsens kapitel 2 og de generelle bestemmelser i  

 bekendtgørelsens kapitel 1 og 6, kun de almindelige regler om  

 information og samtykke i bekendtgørelsens kapitel 3.
Ifølge bekendtgørelsens § 5 skal  

 komiteen ved bedømmelsen af normale forsøgssituationer sikre,  

 at der er foretaget en grundig risikovurdering af forsøget, inden  

 dette kan afvikles.
Risikovurderingen omfatter en vurdering af bivirkninger  

 såvel som af risici i snæver forstand.
Bekendtgørelsen og  

 vejledningens forståelse af risici og bivirkninger er beskrevet i  

 afsnit 8.2. herunder.
I normale forsøgssituationer som defineret herover  

 må risici og bivirkninger hverken i sig selv eller i forhold til  

 projektets forudselige fordele have et uforsvarligt omfang, jf. lovens  

 § 8, stk. 1, nr. 1. Det betyder, at forskeren og den  

 videnskabsetiske komité i sin bedømmelse af projektet  

 både skal vurdere forsøgets risici i sig selv, d.v.s. uden  

 hensyn til eventuelle fordele, og i forhold til projektets forudselige  

 fordele for forsøgspersoner, for andre og for forskningen.
Hverken den  

 absolutte eller den relative risiko må være uforsvarlig.
 En øvre grænse for, hvad der kan forsvares,  

 følger allerede af lægelovens § 6, stk. 1, hvorefter  

 lægen har pligt til i sin gerning at udvise omhu og  

 samvittighedsfuldhed.
 En mere konkret øvre grænse i  

 risikovurderingen er, at raske forsøgspersoner i normale  

 forsøgssituationer kun må udsættes for risici, der kan  

 karakteriseres som minimale.
 I forbindelse med inddragelsen af patienter som  

 forsøgspersoner i normale forsøgssituationer kan der imidlertid  

 være tale om, at en højere risiko kan være acceptabel,  

 når dette er forbundet med en mulig helbredsmæssig fordel for  

 forsøgspersonen.
7. Den særlige forsøgssituation Den særlige forsøgssituation foreligger, jf.  

 bekendtgørelsens § 13, stk. 1, hvor en forsøgsperson  

 på grund af alder, sindstilstand, bevidstløshed,  

 udviklingshæmning eller lignende er ude af stand til at afgive  

 informeret samtykke.
Desuden omfatter den særlige  

 forsøgssituation forsøg med personer, som er  

 beslutningskompetente, men som på grund af institutionsanbringelse,  

 frihedsberøvelse, ansættelsesforhold eller lignende kan  

 være udsat for et særligt pres, og derfor ikke med sikkerhed kan  

 formodes at afgive et frivilligt samtykke til forsøgsdeltagelse.
 For forsøgspersoner, som er ude af stand til at  

 afgive informeret samtykke, finder reglerne om stedfortrædende samtykke  

 i bekendtgørelsens §§ 15-19 anvendelse.
For forsøgspersoner, der befinder sig i  

 situationer, hvor der kan opstå formodning om, at personen kan komme  

 under pres for forsøgsdeltagelse, er der et særligt behov for at  

 sikre frivilligheden bag deltagelsen i forsøget.
Her finder de  

 skærpede informations- og samtykkekrav i bekendtgørelsens  

 § 20 anvendelse.
 For alle særlige forsøgssituationer  

 gælder det, at kravene til risikovurdering, nytte for  

 forsøgspersonen m.v. i bekendtgørelsens § 14 skal  

 være opfyldt, før disse forsøg kan  

 iværksættes.
 Ved bedømmelsen af særlige  

 forsøgssituationer skal de videnskabsetiske komiteer inden  

 godkendelsen sikre, at projektet ikke med tilsvarende nytte kan  

 gennemføres ved anvendelse af normale forsøgssituationer.
 Komiteerne skal herefter sikre, at projektet har udsigt  

 til direkte at gavne den enkelte forsøgsperson.
Endelig skal komiteen vurdere forholdet mellem nytte og  

 risici.
De direkte, påregnelige fordele for forsøgspersonen skal  

 være meget store for at kunne begrunde en risiko, der svarer til hvad  

 der kan accepteres i den normale forsøgsssituation, jf.  

 bekendtgørelsens § 5.
 Det fremgår af dette, at komiteerne foretager en  

 skærpet risiko- og nyttevurdering af de særlige  

 forsøgssituationer.
 I visse tilfælde er det muligt at godkende  

 særlige forsøgssituationer, der ikke honorerer enkeltkravet om,  

 at projektet direkte skal gavne den enkelte forsøgsperson.
Ifølge bekendtgørelsens § 14,  

 stk. 2, er det muligt at godkende forsøg med umyndige eller  

 inhabile personer, selv om projektet ikke har udsigt til direkte at gavne  

 forsøgspersonen.
Yderligere forudsætninger herfor er  

 dog, 1)	at forskningsprojektet kun kan gennemføres ved inddragelse af  

 personer omfattet af den pågældende sygdom eller tilstand, 2)	at projektet har udsigt til at kunne overføre meget store  

 fordele til den patientgruppe, som omfattes af den samme sygdom eller  

 tilstand som forsøgspersonen, samt 3)	at forsøget højest indebærer minimale risici for  

 forsøgspersonen.
 Alle tre forudsætninger skal være opfyldt, for  

 at projektet kan godkendes.
 Ligeledes er det, jf. bekendtgørelsens § 14,  

 stk. 3, i ganske særlige tilfælde muligt at inddrage raske  

 forsøgspersoner i særlige forsøgssituationer, selv om  

 projektet ikke har udsigt til direkte at gavne forsøgspersonen.
 En yderligere forudsætning er her, at  

 forsøget højest medfører ganske ubetydelige risici og  

 minimal gene for forsøgspersonen.
Denne bestemmelse vil især kunne finde anvendelse  

 ved inddragelse af børn, hvor der altid p.g.a. de  

 pågældendes umyndighed vil være tale om særlige  

 forsøgssituationer.
Undtagelsen kan også finde anvendelse ved  

 inddragelse af myndige og beslutningskompetente forsøgspersoner, hvor  

 frivilligheden til deltagelse kan drages i tvivl.
8. Udformning af information til forsøgspersoner Inden informationssamtalen bør forskeren  

 træffe aftale med forsøgspersonen om tid og sted for en  

 sådan.
Dette gælder, med mindre der er tale om helt akutte  

 omstændigheder, eller med mindre andet taler herimod, f.eks. hvor en  

 forsøgsperson ønskes som medvirkende i et forsøg  

 på baggrund af en diagnose, som den pågældende endnu ikke  

 har fået forelagt.
Inden informationssamtalen oplyses det også, at der  

 er tale om en forespørgsel om deltagelse i et videnskabeligt  

 forsøg, at forsøgspersonen vil få betænkningstid  

 efter afgivelsen af information, samt at den pågældende har ret  

 til at medbringe en bisidder ved informationssamtalen.
Herved gives mulighed  

 for, at den pågældende kan nå at træffe aftale med  

 tredjemand om dette.
 Selve informationssamtalen bør være  

 nøje planlagt og foregå i uforstyrrede fysiske rammer.  

 Forsøgspersonen skal gives tilstrækkelig tid til at læse  

 den skriftlige information, lytte til den mundtlige beskrivelse og stille  

 spørgsmål til projektet.
Ved forsøg, som opklarer forsøgspersoners  

 helbredstilstand, eventuelle sygdom eller disposition for visse sygdomme,  

 skal forskeren allerede inden informationssamtalen være opmærksom  

 på, at forsøgspersonen ifølge bekendtgørelsens  

 § 10 har ret til at frasige sig viden om sådanne fremkomne  

 oplysninger.
I disse tilfælde skal informationssamtalen  

 planlægges således, at der tages højde for  

 forsøgspersonens ret til at frasige sig information af den  

 nævnte karakter.
 Er der tale om et længerevarende forsøg,  

 bør den projektansvarlige allerede fra forsøgets begyndelse  

 overveje, hvordan en eventuel senere nødvendig opdatering af  

 informationen kan arrangeres (se afsnit 10 om opdatering af information og  

 samtykke).
8.1. Formelle krav til informationen Forsøgspersoner eller deres stedfortrædere  

 skal både informeres skriftligt og mundtligt, jf.  

 bekendtgørelsens § 6, stk. 1. Informationen skal gives, uden  

 at forsøgspersonen anmoder herom.
 Den skriftlige information til forsøgspersoner skal  

 godkendes af komiteen sammen med en beskrivelse af retningslinierne for  

 mundtlig information.
 Informationen til forsøgspersoner skal meddeles i  

 et letforståeligt sprog uden tekniske eller værdiladede  

 vendinger, jf. bekendtgørelsens § 6, stk. 2. Ved afgivelsen  

 af mundtlig information skal afgiveren sikre sig og har ansvaret for, at  

 forsøgspersonen har forstået indholdet i informationen, inden  

 forsøget iværksættes.
Informationen bør gives på en hensynsfuld  

 måde, der er tilpasset den enkelte forsøgspersons forhold  

 såsom alder, social status, uddannelsesniveau m.v.
Informationen  

 må ikke medføre, at forsøgspersonen uden  

 forudgående varsel får præsenteret oplysninger, som denne  

 ikke ønsker, f.eks. for cancerpatienter en meget dårlig  

 prognose, eller for personer med arvelige sygdomme i familien oplysning om,  

 at man er bærer af et gen forbundet med en alvorlig arvelig sygdom.
Informationen gives af den for projektet ansvarlige  

 forsker eller en af denne dertil bemyndiget person med tilknytning til  

 projektet.
Ansvaret for en rigtig og fyldestgørende information til  

 forsøgspersonerne hviler på afgiveren.
Den projektansvarlige  

 skal sikre sig, at de personer, hvortil afgivelsen af den mundtlige  

 informationen delegeres, er grundigt informeret om projektet og besidder de  

 fornødne faglige og psykologiske kvalifikationer.
8.2. Informationens indhold Bekendtgørelsens §§ 7 og 8 indeholder de  

 retlige minimumskrav til den skriftlige information.
I det følgende  

 beskrives opbygningen af bekendtgørelsens krav og forskerens  

 prioritering af kravene i det konkrete informationsmateriale.
Herefter  

 foretages en detaljeret gennemgang af kravene.
 Bekendtgørelsens indholdsmæssige krav til  

 informationen er opbygget således:
-	§ 7, stk. 1, nr. 1-6 omhandler krav til information om det  

 konkrete forsøgs indhold, -	§ 7, stk. 1, nr. 7-9 omhandler information om  

 forsøgspersonens rettigheder, -	§ 7, stk. 1, nr. 10-12 omhandler information om  

 tavshedspligt, aktindsigt, erstatningsmuligheder m.v., -	§ 7, stk. 2 omhandler særlige oplysninger til  

 forsøgspatienter, og -	§ 8 omhandler krav til information om projekters  

 økonomiske støtte.
Informationen skal ikke nødvendigvis udformes i den  

 nævnte rækkefølge.
Forskeren bør i stedet vurdere,  

 hvilke oplysninger som er mest relevante for det pågældende  

 forsøg.
Disse bør fremgå først af den skriftlige  

 information.
 Oplysningen om, at der er tale om en forespørgsel  

 om deltagelse i et videnskabeligt forsøg eller forskningsprojekt,  

 bør dog altid fremgå allerførst af  

 informationsmaterialet.
 Både den skriftlige og mundtlige information  

 bør være klar og præcis, således at væsentlige  

 informationer ikke drukner i en overdreven informationsmængde.
Alle bekendtgørelsens krav til informationens  

 indhold skal opfyldes.
Det er imidlertid ikke et krav, at alle punkterne  

 fremgår af den konkret udarbejdede informationsskrivelse.
De punkter,  

 som fremgår af bekendtgørelsens § 7, stk. 1, nr. 1-9,  

 og § 8 bør dog altid indgå i den konkrete  

 informationsskrivelse.
Derimod kan informationskravene i § 7,  

 stk. 1, nr. 10-12 opfyldes ved beskrivelse i en generel folder.
 I forsøg, der f.eks. kun omfatter  

 forsøgspersonernes afgivelse af en blodprøve, kan den konkrete  

 informationsskrivelse reduceres til de mest relevante punkter; øvrige  

 punkter kan fremgå af en generel folder.
 I det følgende omtales de enkelte  

 indholdsmæssige krav til informationen nærmere.
 1. Forespørgsel om deltagelse i et videnskabeligt forsøg  

 eller forskningsprojekt.
Af det første punkt i den skriftlige information  

 skal det fremgå, at der er tale om en forespørgsel om deltagelse  

 i et videnskabeligt forsøg eller forskningsprojekt.
Det bør  

 klart fremgå, at der således ikke er tale om rutine, diagnostisk  

 undersøgelse eller behandling.
 2. Forsøgets formål og metode.
Formål og metode skal forklares for  

 forsøgspersonen i et let forståeligt sprog uden unødige  

 medicinske fagudtryk.
Beskrivelsen skal være nøgtern og ikke  

 skabe forventning om resultater, der ikke er realistiske.
 Informationen skal indeholde oplysning om anvendelse af og  

 navnene på godkendte og ikke godkendte lægemidler m.v.,  

 anvendelse af randomisering, blindpræparater og behandlingsfri  

 perioder, jf. bekendtgørelsens § 7, stk. 1, nr. 2.
Desuden skal forsøgspersonen informeres om  

 forsøgets generelle fremgangsmåde, herunder om anvendelsen af  

 invasive undersøgelsesmetoder.
Det bør oplyses, hvor mange  

 forsøgspersoner der indgår, og hvorvidt der er tale om  

 forsøgspatienter eller raske forsøgspersoner.
3. Bivirkninger, risici, komplikationer og ulemper Der skal gives oplysninger om kendte og forudsigelige  

 bivirkninger, risici, komplikationer og ulemper ved forsøget.
 Det skal herudover oplyses, at der kan være  

 uforudsigelige risici knyttet til deltagelse i biomedicinske  

 forsøg.
Bivirkninger Bivirkninger er utilsigtede effekter af anvendelsen af  

 medicin eller anden behandling, som ikke kan undgås, og som forekommer  

 med større eller mindre hyppighed, f.eks. kvalme ved behandling med  

 antibiotika.
Der bør både gives information om  

 forbigående og langvarige bivirkninger.
Der bør altid informeres  

 om hyppige bivirkninger, også selv om disse ikke er alvorlige, og om  

 alle alvorlige bivirkninger, også selv om disse kun er sjældne.  

 Det vil afhænge af det konkrete forsøg, hvor hyppig en  

 bivirkning skal være, før der kræves information om  

 denne.
Risici Risici er alvorlige begivenheder, som kan indtræffe  

 i forbindelse med forsøg, f.eks. infektion i relation til en operation  

 eller blodforgiftning i forbindelse med behandling med cellegifte mod  

 cancer.
 Forsøgspersonen skal informeres om alle kendte  

 risici ved deltagelse i forsøget.
 Gravide og ammende kvinder skal tillige informeres om  

 eventuelle risici for barnet.
Derudover skal der informeres om, at der kan være  

 ikke kendte bivirkninger eller risici ved deltagelse i forsøg.
Dette  

 er f.eks. ofte tilfældet ved afprøvning af ikke godkendt  

 medicin.
Ulemper Ulemper er de praktiske besværligheder og gener, som  

 forsøgsdeltagelsen medfører, f.eks. ved fravær fra  

 arbejde på grund af fremmøde til kontrolbesøg,  

 blodprøvetagning eller lignende.
 Oplysningerne om forsøgets ulemper skal være  

 så nøjagtige som muligt.
 4. Nytte ved forsøget.
Informationen skal indeholde oplysninger om den mulige  

 nytte ved forsøget.
Der skelnes her mellem nytte for  

 forsøgspersonen, for andre og videnskabelige fremskridt.
Det skal klart fremgå af informationen, om  

 forsøgspersonen selv kan have nytte af forsøget.
Ved nytte for  

 forsøgspersonen forstås alene den bedring af den  

 pågældendes sygdom eller tilstand, som kan opnås gennem  

 projektet.
Den umiddelbare nytte, som forsøgspersonen kan opnå  

 gennem deltagelse i forsøget, f.eks. i form af ekstra pleje eller et  

 vederlag for deltagelse, er ikke indeholdt.
Der gives i almindelighed ikke vederlag til  

 forsøgspatienter for deltagelse i forsøg.
Undertiden kan der  

 dog gives et vederlag til raske forsøgspersoner.
Vederlag for  

 deltagelse i forsøg må ikke være af en sådan  

 størrelse, at det påvirker samtykkeafgivelsen på  

 utilbørlig vis, jf. komitélovens § 8, stk. 5.
 5. Udelukkelse fra og afbrydelse af forsøg.
 Forsøgspersonen skal informeres om  

 omstændigheder der kan medføre, at den pågældende  

 kan blive udelukket fra forsøget mod sit eget ønske, samt under  

 hvilke omstændigheder forsøget som helhed kan afbrydes.
En udelukkelse af forsøgspersonen kan f.eks. komme  

 på tale, hvor der opstår uønskede bivirkninger, eller hvor  

 forsøgspersonen af andre grunde ikke følger  

 forsøgsbehandlingen.
En generel afbrydelse af forsøget kan  

 f.eks. forekomme, hvis der fremkommer oplysninger som viser, at risikoen ved  

 at gennemføre forsøget er for stor.
En afbrydelse vil  

 også kunne blive resultatet, hvis et lignende projekt fremlægger  

 valide resultater vedrørende forsøgsbehandlingen, f.eks. hvor  

 et andet projekt har dokumenteret, at forsøgsbehandlingen er  

 standardbehandlingen overlegen.
 6. Kontaktperson.
Informationen skal indeholde oplysning om navn, adresse og  

 telefonnummer på mindst én kontaktperson med tilknytning til  

 forsøget.
Hvis kontaktpersonen kun træffes indenfor  

 særlige tidsintervaller, bør dette oplyses.
7. Frivillig deltagelse Informationen skal indeholde oplysning om, at deltagelse i  

 forsøget er frivillig, og at deltagelse kun kan ske, efter at  

 både skriftlig og mundtlig information er givet, og et skriftligt  

 samtykke til deltagelse er indhentet.
8. Tilbagetrækning af samtykke Informationen skal indeholde oplysning om, at  

 forsøgspersonen på ethvert tidspunkt og uden begrundelse kan  

 trække samtykket til deltagelse tilbage og udtræde af  

 forsøget, uden at dette påvirker adgangen til nutidig eller  

 fremtidig behandling eller andre rettigheder, som forsøgspersonen  

 måtte have.
Hverken den skriftlige eller mundtlige information  

 må indeholde oplysninger, som kan give forsøgspersonen den  

 opfattelse, at vedkommende mister eller fraskriver sig rettigheder, herunder  

 muligheden for at rejse erstatningskrav i tilfælde af skader som  

 følge af forsøget.
Dette gælder heller ikke, hvis  

 vedkommende uforsætligt fraviger forskningsplanen.
 I tilfælde, hvor patienter trækker sig ud af  

 forsøg under afvikling, foreligger en almindelig behandlingssituation.  

 Her gælder informations- og samtykkeforpligtelser efter reglerne i lov  

 om patienters retsstilling.
9. Betænkningstid og bisidder Informationen skal indeholde oplysning om, at  

 forsøgspersonen ikke behøver at beslutte sig med det samme, men  

 har krav på betænkningstid.
Betænkningstidens længde  

 vil afhænge af forsøgets karakter.
Er der tale om  

 forsøgspatienter, bør betænkningstiden være  

 så lang, at personen har mulighed for at overveje deltagelsen samt at  

 drøfte dette med pårørende og andre.
Som udgangspunkt  

 bør betænkningstiden mindst være af et døgns  

 længde.
 I mindre indgribende forsøg, f.eks. hvor  

 forsøget kun omfatter afgivelse af en blodprøve, kan  

 betænkningstiden være kortere.
 I særlige tilfælde, hvor formålet med  

 forsøget ikke tillader betænkningstid, f.eks. hvor en  

 forsøgsperson er ramt af blodprop i hjerte eller hjerne eller af en  

 livstruende infektion, kan der afviges fra reglen om  

 betænkningstid.
Informationen skal endvidere indeholde oplysning om, at  

 forsøgspersonen har ret til at medbringe en bisidder ved modtagelsen  

 af den mundtlige information.
Denne oplysning bør allerede gives,  

 når der aftales tid for en informationssamtale vedrørende  

 forsøgsdeltagelsen.
10. Tavshedspligt Det skal fremgå af informationen, at oplysninger om  

 patientens helbredsforhold, øvrige rent private forhold og andre  

 fortrolige oplysninger om forsøgspersonen, som gives eller fremkommer  

 under deltagelse i forsøget, er omfattet af tavshedspligt.
 Det skal endvidere oplyses, om informationerne opbevares i  

 anonymiseret eller personhenførbar form, samt hvor længe data  

 opbevares.
 Samtykke til videregivelse af oplysninger vedr. patienter  

 gælder normalt for 1 år, jf. lov om patienters retsstilling,  

 § 27, stk. 2.
 Forsøgspersonen giver kun tilladelse til, at de for  

 projektet relevante oplysninger kan udleveres.
 Bisiddere er normalt ikke omfattet af tavshedspligten, med  

 mindre der er tale om sundhedspersoner eller andre, hvis hverv eller funktion  

 pålægger dem en sådan.
11. Aktindsigt Forsøgspersonen skal have oplysning om, at der er  

 mulighed for at få aktindsigt i forsøgsprotokoller efter  

 offentlighedslovgivningens bestemmelser herom.
 Visse oplysninger kan hemmelighedsholdes efter  

 lovgivningen af hensyn til den enkelte forskers intellektuelle ejendomsret  

 eller af hensyn til eventuelle forretningshemmeligheder.
Forsøgspersonen bør tillige skriftligt  

 informeres om, at Lægemiddelstyrelsen har adgang til indsigt i  

 patientjournaler og lignende.
Ifølge lægemiddellovens § 24,  

 stk. 11, har Lægemiddelstyrelsen ret til aktindsigt, såfremt  

 patienten eller forsøgspersonen i forbindelse med deltagelse i  

 forsøget er orienteret om Lægemiddelstyrelsens  

 journaladgang.
Den regionale videnskabsetiske komité, som har  

 givet tilladelse til projektet, afgør sager om aktindsigt.
Klager over  

 afgørelser om aktindsigt behandles af Den Centrale Videnskabsetiske  

 Komité.
12. Klageadgang, erstatning og kompensation Informationen skal indeholde oplysning om klageadgang  

 samt mulighed for erstatning efter patientforsikringsloven, lov om erstatning  

 for lægemiddelskader samt anden kompensation ved skader som  

 følge af forsøget.
 Ved anden mulig kompensation forstås  

 forsikringsaftaler og lignende, som forsøgspersonen er dækket af  

 i forbindelse med deltagelse i forsøget.
Oplysninger om økonomiske forhold Informationen til forsøgspersoner skal indeholde  

 oplysninger om den eventuelle økonomiske støtte, som forskeren  

 modtager fra private virksomheder, fonde m.v. i forbindelse med  

 forsøget, jf. bekendtgørelsens § 8. Navne på  

 støttegivere samt støttebeløb for hver af disse skal  

 være anført.
Det skal fremgå, hvorvidt støtten ydes som et  

 fast beløb pr. forsøgsperson (evt. inden for et fastlagt antal)  

 eller som en fast sum til hele projektet, samt hvorvidt pengene udbetales til  

 forskeren, til dennes afdeling/institut, til en fælles forskningsfond  

 eller andet.
Anvendelsen af et eventuelt overskydende  

 støttebeløb skal også oplyses.
Endelig skal informationen indeholde oplysning om,  

 hvorvidt den ansvarlige forsker i øvrigt har en økonomisk  

 tilknytning til private virksomheder, fonde m.v., som har interesser i det  

 pågældende forskningsprojekt.
Dette kan f.eks. gøre sig  

 gældende, hvor forskeren modtager et fast konsulenthonorar eller  

 på anden måde tilgodeses ved økonomisk støtte,  

 gaver eller lignende fra virksomheder eller fonde med interesser i projektet,  

 eller hvor forskeren besidder en aktiepost i den pågældende  

 virksomhed.
8.3. Supplerende information til forsøgspatienter Ifølge bekendtgørelsens § 7,  

 stk. 2, skal forsøgspatienter tillige informeres om andre mulige  

 behandlingsmetoder, som kan tilbydes på afdelingen.
Ifølge  

 § 5, stk. 1, i Sundhedsministeriets bekendtgørelse om  

 information og samtykke og om videregivelse af helbredsoplysninger m.v. skal  

 denne information gives mundtligt og bør suppleres med skriftligt  

 informationsmateriale ved større indgreb og komplicerede  

 behandlinger.
 Det skal klart fremgå, at patienten, uanset at denne  

 ikke ønsker at deltage i forsøget eller af andre grunde  

 udtræder, vil blive tilbudt den sædvanlige behandling.
9. Krav til forsøgspersoners samtykke 9.1. Generelle krav Samtykket til forsøgsdeltagelse afgives på  

 baggrund af den skriftlige og mundtlige information, jf.  

 bekendtgørelsens § 12, stk. 1. Samtykket skal være  

 frit, udtrykkeligt og skriftligt.
Det skal afgives over for den ansvarlige  

 forsker eller en af denne bemyndiget person med tilknytning til  

 projektet.
Der skal være en klar sammenhæng mellem  

 informationen og samtykket.
Dette indebærer, at et samtykke til  

 forsøgsdeltagelse som udgangspunkt afgives snarest efter afgivelsen af  

 information, dog under hensyntagen til fornøden betænkningstid.  

 Hvis forsøget løber over en længere periode, f.eks. hvor  

 forsøgspersoner indgår i forsøget både som barn og  

 voksen, kan det blive nødvendigt med en opdatering af information og  

 samtykke (se afsnit 10 herom).
Forsøgspersonen skal være klar over, hvad der  

 gives samtykke til.
Såfremt forsøgspersonen ikke forstår  

 informationen, kan vedkommende ikke deltage i forsøget.
 Forsøgspersonen skal selv, hvis ikke der er tale om  

 et stedfortrædende samtykke, datere og underskrive  

 samtykkeerklæringen.
Samtykket bør gives enten på selve  

 informationsskrivelsen eller på en særskilt  

 samtykkeerklæring.
En kopi af erklæringen skal udleveres til  

 forsøgspersonen.
Originale samtykkeerklæringer opbevares af den  

 projektansvarlige.
Hvis den projektansvarlige er en behandlende  

 sundhedsperson, kan der være pligt til at journalføre  

 forsøgspersonens samtykke efter gældende regler om  

 sundhedspersoners pligt til at føre ordnede optegnelser.
Ifølge bekendtgørelsens § 12,  

 stk. 2, skal den projektansvarlige forsker eller dennes  

 repræsentant tillige attestere, at den skriftlige information er  

 udleveret til forsøgspersonen, og at afgivelsen af mundtlig  

 information har fundet sted.
Dette skal gøres senest i forbindelse med  

 forsøgspersonens samtykkeafgivelse.
Attestationen skal foretages  

 på samtykkeerklæringen, således at forsøgspersonen  

 også efterfølgende er i besiddelse af en kopi heraf.
I forbindelse med anmeldelsespligtige  

 spørgeskemaundersøgelser, hvor spørgeskemaerne  

 fremsendes til respondenter, og der således ikke er direkte kontakt med  

 forskeren, kan den anonyme tilbagesendelse af spørgeskemaet efter  

 omstændighederne betragtes som et gyldigt samtykke.
Det skal her  

 fremgå tydeligt af spørgeskemaet, at deltagelse er frivillig, og  

 at tilbagesendelse betragtes som et samtykke til deltagelse.
 I særlige situationer, hvor der kan være  

 risiko for, at der foreligger et afhængighedsforhold mellem forsker og  

 forsøgsperson, eller hvor der af andre grunde kan være tvivl om  

 forsøgspersonens frivillighed, kan komiteen beslutte, at  

 forsøgspersonens samtykke til deltagelse skal afgives til en uvildig  

 person, som komiteen godkender, jf. bekendtgørelsens § 20,  

 stk. 1 (se desuden afsnit 6).
 De videnskabsetiske komiteer har udarbejdet  

 følgende standardformuleringer til brug for  

 samtykkeerklæringen:
a.
Samtykke fra en voksen, habil person »Jeg bekræfter hermed, at jeg, efter at have  

 modtaget ovenstående information såvel mundtligt som skriftligt,  

 indvilger i at deltage i det beskrevne forsøg.
Jeg er informeret om, at det er frivilligt at deltage, og  

 at jeg når som helst og uden begrundelse kan trække mit tilsagn  

 om deltagelse tilbage, uden at dette vil påvirke den nuværende  

 eller fremtidige behandling af mig.« b.
Stedfortrædende samtykke (mindreårige,  

 bevidstløse m.v.) »Jeg/vi bekræfter hermed, at jeg/vi, efter at have  

 modtaget ovenstående information såvel mundtlig som skriftligt,  

 indvilger i, at mit/vort barn (eller min/vor pårørende) deltager  

 i det beskrevne forsøg.
Jeg/vi er informeret om, at det er frivilligt at deltage,  

 og at tilsagnet om at deltage når som helst og uden begrundelse kan  

 trækkes tilbage, uden at dette vil påvirke den nuværende og  

 fremtidige behandling af mit/vort barn (eller min/vor  

 pårørende).« Det anbefales, at disse formuleringer anvendes i  

 sammenhæng med den skriftlige information.
9.2. Stedfortrædende samtykke Forudsat at kravene til godkendelse af særlige  

 forsøgssituationer er opfyldt (se afsnit 7), kan stedfortrædende  

 samtykke til forsøg med inhabile eller umyndige personer indhentes fra  

 nærmeste pårørende eller værge, jf.  

 komitélovens § 8, stk. 1, nr. 3.
Ved nærmeste pårørende forstås  

 forsøgspersonens samlevende ægtefælle eller samlever,  

 slægtninge i lige linie og søskende.
En konkret vurdering vil  

 afgøre, hvem der blandt disse er den nærmeste  

 pårørende.
Adoptivbørn vil som regel og plejebørn  

 vil jævnligt kunne betragtes som nærmeste pårørende.  

 Efter omstændighederne, og navnlig hvor der ikke findes  

 ægtefælle, samlever eller børn, vil slægtninge som  

 forsøgspersonen er nært knyttet til eller nært besvogret  

 med også kunne betragtes som nære pårørende.
Der lægges både vægt på  

 familieforholdet og på relationens tæthed.
Det er  

 væsentligt, at den der afgiver stedfortrædende samtykke nyder  

 forsøgspersonens tillid og kender denne godt.
En nær ven kan  

 derfor i nogle tilfælde afgive et stedfortrædende samtykke.
En værge kan, såfremt der er iværksat et  

 personligt værgemål, der omfatter beføjelse til at meddele  

 samtykke til deltagelse i biomedicinske forsøg, afgive  

 stedfortrædende samtykke.
Eventuelle pårørende bør  

 dog inddrages i beslutningen herom.
 Ved stedfortrædende samtykke gælder de samme  

 formelle og indholdsmæssige krav til information og samtykke, som  

 stilles ved habile personers medvirken.
 Uanset et stedfortrædende samtykke kan  

 forsøget ikke gennemføres, hvis forsøgspersonen  

 protesterer herimod, jf. bekendtgørelsens § 16. Ved protest  

 forstås også modstand, som forsøgspersonen ikke formulerer  

 mundtligt, men som tilkendegives ved personens holdning, kropssprog eller  

 modstand mod fysiske indgreb.
 Umyndige og inhabile forsøgspersoner skal i videst  

 muligt omfang inddrages i beslutningen om forsøgsdeltagelse, ligesom  

 forsøgspersonen skal informeres og inddrages i drøftelserne af  

 forsøget, jf. bekendtgørelsens § 18.
For visse udsatte grupper af inhabile kan der  

 iværksættes særlige beskyttelsesforanstaltninger i form af  

 rådgivning og tilsyn under forsøgets afvikling.
Den  

 videnskabsetiske komité kan ved forsøg på varigt inhabile  

 beslutte, at en tilsynsperson eller et tilsynsudvalg, som er uafhængigt  

 af forskergruppen, følger forsøgets afvikling og afgiver  

 rapport til komiteen på forud fastlagte tidspunkter.
 Herunder beskrives samtykkereglerne ved forskellige typer  

 af stedfortrædende samtykke.
9.2.1. Forskning på mindreårige Ifølge bekendtgørelsens § 15,  

 stk. 2, skal der ved forskning på personer under 18 år  

 indhentes stedfortrædende samtykke fra  

 forældremyndighedsindehaveren.
Hvis begge forældrene har  

 forældremyndigheden, skal der således indhentes samtykke fra  

 begge.
Der skal desuden indhentes samtykke fra barnet selv, hvis  

 dette ikke efter omstændighederne er udelukket.
Det skal vurderes, om  

 barnet er tilstrækkeligt modent til at forstå, hvad  

 forsøget går ud på, og hvad samtykket indebærer.  

 Uanset dette kan forsøget ikke gennemføres, hvis barnet  

 protesterer herimod.
Som hovedregel vil børn fra 12-års alderen og  

 opefter være i stand til at opfylde disse kriterier.
Der skal  

 imidlertid altid foretages en konkret vurdering af dette.
9.2.2. Varigt inhabile Personer, som er varigt inhabile, f.eks. på grund af  

 demens eller udviklingshæmning, kan medvirke ved stedfortrædende  

 samtykke efter reglerne i bekendtgørelsens kapitel 4 og 5. Komiteen  

 kan her forlange forsøget overvåget af en uafhængig  

 tilsynsperson eller et tilsynsudvalg.
9.2.3. Midlertidigt inhabile Midlertidigt inhabile, f.eks. bevidstløse eller  

 sindssyge, kan ligeledes medvirke i forsøg ved stedfortrædende  

 samtykke efter reglerne i kapitel 4 og 5.
Ved inddragelse af psykiatriske patienter kan komiteen  

 bestemme, at en patientrådgiver skal inddrages.
For en psykiatrisk  

 patient, der er inhabil, og som overflyttes til en somatisk afdeling i  

 løbet af forsøget, gælder de samme regler ved inddragelse  

 i forsøg som på den psykiatriske afdeling.
 Patienter som er tvangsindlagte eller tvangsbehandles  

 på en psykiatrisk afdeling kan ikke inddrages i biomedicinske  

 forsøg.
9.3. Samtykke fra institutionsanbragte, frihedsberøvede og  

 lignende I situationer, hvor forskere ønsker at inddrage  

 institutionsanbragte, frihedsberøvede, ansatte i medicinalindustrien  

 eller i sundhedsvæsenet eller andre, som kan formodes at være  

 udsat for et særligt pres i forbindelse med beslutningen om  

 forsøgsdeltagelse, skærpes kravene til forsøgspersonernes  

 medvirken, information og samtykke.
 Der er her tale om særlige  

 forsøgssituationer, og der skal derfor foretages en skærpet  

 risikovurdering (se afsnit 7 herom).
Den videnskabsetiske komité kan beslutte, at  

 forsøgspersonens samtykke til deltagelse i forsøget skal  

 afgives overfor en person, som komiteen har godkendt.
Komiteen kan tillige  

 beslutte, at forsøget skal overvåges af en uafhængig  

 sagkyndig, og at forsøgspersonen skal informeres herom, jf.  

 bekendtgørelsens § 20, stk. 1.
 Komiteen kan også, for at sikre at  

 forsøgspersonens samtykke er afgivet frit, pålægge  

 forskeren at rekruttere forsøgspersonerne udenfor sit eget  

 ansvarsområde.
 Patienter, som er underlagt tvang, kan ikke medvirke som  

 forsøgspersoner i biomedicinske forskningsprojekter, jf. lov om  

 frihedsberøvelse og anden tvang i psykiatrien, § 23, stk. 1.  

 Dette gælder, uanset om den pågældende må betragtes  

 som værende beslutningskompetent.
9.4. Forskning på døde I ligsynsloven findes særlige regler om indgreb  

 på afdøde, som har berøring med komitélovens og  

 bekendtgørelsens bestemmelser.
 Hvis der i videnskabeligt øjemed ønskes  

 foretaget et indgreb på en afdød, som ikke har relation til en  

 obduktion, eller som ikke er et mindre indgreb, jf. ligsynslovens § 17,  

 stk. 2, kræves afdødes forudgående skriftlige  

 samtykke til indgrebet, jf. ligsynslovens § 16, stk. 1. Hvis et  

 samtykke fra den pågældende ikke foreligger, kan der ikke  

 foretages forskning med et stedfortrædende samtykke i medfør af  

 komitélovens regler (om stedfortrædende samtykke, se afsnit 9.3.  

 herover).
Hverken den afdødes samtykke i levende live eller  

 pårørendes samtykke til lægevidenskabelig obduktion i  

 medfør af ligsynslovens § 12 kan betragtes som et generelt  

 samtykke til forskning på den afdøde.
Et sådant samtykke  

 vil kun omfatte forskning på afdøde, som har relation til en  

 lægevidenskabelig obduktion.
 Et stedfortrædende samtykke vil kunne tillade  

 forskning på afdøde, hvis der alene er tale om mindre indgreb,  

 d.v.s. udtagelse af blod, fjernelse af mindre hudpartier samt andre  

 ligestillede indgreb, som ikke er omfattet af ligsynsloven, jf. dennes  

 § 17, stk. 2.
9.5. Efterfølgende samtykke Hvis en forsøgsperson, som f.eks. er  

 bevidstløs eller psykotisk, opnår eller genvinder sin habilitet  

 under afviklingen af forskningsprojektet, indhentes informeret samtykke fra  

 forsøgspersonen efter de almindelige regler herom, jf.  

 bekendtgørelsens § 17.
10. Opdatering af information og samtykke Hvis der under et forsøg fremkommer nye oplysninger  

 om den enkelte forsøgsperson eller om forsøget, skal der  

 informeres herom og eventuelt indhentes fornyet samtykke.
10.1. Nyt vedrørende forsøgspersonen Hvis der under forsøget fremkommer væsentlige  

 oplysninger om den enkeltes helbredstilstand, skal disse og deres praktiske  

 konsekvenser oplyses overfor forsøgspersonen, også selv om  

 oplysningerne ikke umiddelbart kan relateres til forskningsprojektets  

 formål.
Forsøgspersonen kan på forhånd frabede  

 sig information om oplysninger, der opstår i forbindelse med  

 forsøget.
Dette er især aktuelt for personer, der kan være  

 bærere af en arvelig sygdom, og hvor forsøget har til  

 formål at afsløre anlæg for alvorlige arvelige sygdomme,  

 som måske først bryder ud efter en længere  

 årrække.
Inden personen inddrages i forsøget, bør  

 der i givet fald foreligge en klar skriftlig aftale, hvor  

 forsøgspersonen frasiger sig information af den nævnte  

 karakter.
Loven giver ikke mulighed for, at den projektansvarlige  

 selv afgør, om en forsøgsperson kan tåle at blive  

 informeret om sin sygdom m.v.
I tilfælde, hvor et forsøg ikke  

 ses at ville føre til opklaring af oplysninger af den ovennævnte  

 karakter, og hvor forsøgspersonen derfor ikke forudgående har  

 taget stilling til sin ret til ikke-viden, men hvor sådanne oplysninger  

 alligevel fremkommer, skal forsøgspersonen derfor som hovedregel  

 informeres.
10.2. Nyt vedrørende forsøget Hvis der under forsøget fremkommer nye oplysninger  

 om effekt, risici, bivirkninger, komplikationer eller ulemper ved  

 forsøget, eller hvis forskningsprojektets forsøgsdesign  

 ændres væsentligt, skal forsøgspersonen informeres herom,  

 og der skal indhentes fornyet samtykke.
 Hvor nye oplysninger medfører, at forskeren  

 overvejer at ændre proceduren eller stoppe forsøget, skal  

 komiteen orienteres herom.
Hvis ny viden om bivirkninger og risici medfører,  

 at proceduren ved forsøget straks ændres, udarbejdes en  

 revideret skriftlig patientinformation, som forelægges til den  

 videnskabsetiske komites godkendelse.
Efterfølgende informeres  

 forsøgspersonerne, og der indhentes på baggrund af informationen  

 et nyt skriftligt samtykke til deltagelse.
 Der må ikke foretages væsentlige  

 ændringer i et projekt, hverken m.h.t. projektets design eller i  

 informationen til forsøgspersoner, uden at dette er godkendt af den  

 videnskabsetiske komité, der har givet tilladelse til projektet.
Hvis der fremkommer ny viden om effekt, risici,  

 komplikationer og bivirkninger, der er så sikker og alvorlig, at det  

 vurderes etisk uforsvarligt at fortsætte forsøget, stoppes  

 dette.
Forsøgspersonerne og den videnskabsetiske komité  

 informeres efterfølgende om årsagerne hertil.
Efter forsøgets afslutning bør patienterne  

 så vidt muligt informeres om relevante forsøgsresultater.
Dette  

 kan ske ved et personligt brev til patienterne.
I tilfælde, hvor et  

 stort antal forsøgspersoner eller lignende umuliggør dette, kan  

 kravet opfyldes ved offentliggørelse i pressemeddelelse eller ved  

 annoncering i aviser eller lignende.
11. Kontrol med forskningsprojekter De videnskabsetiske komiteer foretager kontrol af de  

 godkendte forsøg.
11.1. Database som grundlag for kontrol Der etableres en fælles database for de regionale  

 videnskabsetiske komiteer og Den Centrale Videnskabsetiske Komité, som  

 bl.a. anvendes til planlægning af kontrol.
 Databasen indeholder oplysninger om alle forsøg der  

 anmeldes til de videnskabsetiske komiteer med angivelse af:
a.	forsøgets titel samt enkelte oplysninger om forsøgets  

 art, b.	navne på ansvarlige forskere, c.	antal forsøgspersoner der planlægges inkluderet i  

 projektet, samt d.	om projektet er gennemført eller ej.
11.2. Kontrol af forsøgets gennemførelse De videnskabsetiske komiteers kontrol af de enkelte  

 forskningsprojekters gennemførelse tager udgangspunkt i forskeres og  

 institutioners egenkontrol.
 For institutioner med forskningsledelser vil den  

 videnskabsetiske kontrol naturligt tage udgangspunkt i, hvordan  

 forskningsledelsens kontrol med projektet fungerer.
Med henblik på kontrol med forskningsprojekternes  

 gennemførelse har det videnskabsetiske komitesystem etableret en  

 særlig videnskabsetisk stikprøvekontrol.
Formålet med  

 stikprøvekontrollen er at forbedre den videnskabelige standard og  

 beskyttelsen af forsøgspersonerne.
Den videnskabsetiske komité,  

 der har godkendt projektet, træffer afgørelse om, hvilke  

 projekter der udtages til stikprøvekontrol.
Ved lægemiddelafprøvninger foretages den  

 videnskabsetiske stikprøvekontrol af Lægemiddelstyrelsens  

 inspektorkorps, som i henhold til internationale regler anvendes til kontrol  

 af God Klinisk Praksis.
Rapportering sker til forskeren, den regionale  

 videnskabsetiske komité og Den Centrale Videnskabsetiske  

 Komité.
Ved andre typer forsøg foretages den  

 videnskabsetiske stikprøvekontrol af et særligt inspektorkorps,  

 eventuelt under medvirken af en ekstern sagkyndig.
Inspektorkorpset  

 består af personer, der har kendskab til humane biomedicinske  

 forsøg.
Rapportering sker til forskeren, den regionale  

 videnskabsetiske komité og Den Centrale Videnskabsetiske  

 Komité.
 Inspektorkorpset kontrollerer først og fremmest  

 projekter, der indebærer en væsentlig intervention over for  

 forsøgspersonerne.
 De videnskabsetiske komiteer kan derudover følge  

 forskningsprojekter, f.eks. ved samtaler med forskere under afviklingen af  

 projektet, ved indhentelse af midtvejsrapporter, besøg på  

 afdelinger, henvendelse til forsøgspersoner m.v.
 Den videnskabsetiske komité kan forlange, at der  

 nedsættes en ad hoc sikkerhedsgruppe, som med korte mellemrum  

 følger et givent forskningsprojekts forløb og løbende  

 vurderer, om der f.eks. optræder uventede bivirkninger eller risici.  

 Såvel forskeren som sikkerhedsgruppen har pligt til at orientere den  

 videnskabsetiske komité om væsentlige sikkerhedsmæssige  

 aspekter ved forsøget.
 Den videnskabsetiske komité kan kræve, at der  

 nedsættes et uafhængigt ad hoc udvalg der tilser, at  

 forsøgspersonernes samtykke er afgivet frit.
 De nævnte kontrolforanstaltninger kan både  

 iværksættes af regionale videnskabsetiske komiteer og Den  

 Centrale Videnskabsetiske Komité, hvor denne har behandlet  

 projektet.
11.3. Kontrol af information til forsøgspersoner Kontrol af informationen til forsøgspersoner  

 baseres ligeledes på egenkontrol.
Forskeren kan eksempelvis på  

 eget initiativ bede forsøgspersoner udfylde et spørgeskema  

 vedrørende informationsafgivelsen.
Det udfyldte spørgeskema  

 lægges i forsøgspersonens journal og kan bl.a. bruges i  

 forbindelse med forskningsledelsens kontrol af projektet.
Som et led i den videnskabsetiske stikprøvekontrol  

 kan der udsendes spørgeskemaer til personer, der er blevet anmodet om  

 at deltage i forsøget.
Sådanne spørgeskemaer kan omfatte  

 både lægemiddelafprøvninger og andre typer forsøg  

 og kan involvere egentlige forsøgspersoner såvel som personer,  

 der har afvist at deltage i forsøget.
Sidstnævnte gruppe  

 inddrages dog kun, hvor hensyn til belastning ikke taler imod dette.
Spørgeskemabesvarelserne bearbejdes som  

 udgangspunkt af en inspektor med særlig ekspertise.
Rapportering sker  

 til den regionale komité og Den Centrale Videnskabsetiske  

 Komité.
 De videnskabsetiske komiteer kan kontrollere  

 informationsafgivelsen på anden måde, f.eks. ved samtaler med  

 forsøgspersoner eller besøg på afdelinger.
 De nævnte kontrolforanstaltninger kan både  

 iværksættes af regionale videnskabsetiske komiteer og Den  

 Centrale Videnskabsetiske Komite, hvor denne har behandlet projektet.
11.4. Kontrol af økonomiske oplysninger Ved den videnskabsetiske stikprøvekontrol  

 kontrolleres det, hvorvidt den videnskabsetiske komité er blevet  

 orienteret ved væsentlige ændringer i projektets  

 økonomiske forhold, jf. ovenfor.
Ved kontrollen vurderer de videnskabsetiske komiteer alene  

 de aspekter m.h.t. projekters økonomi, som fremhæves i  

 komitéloven.
Komiteerne foretager ikke en egentlig revisionskontrol af  

 hverken løbende eller afviklede projekter.
