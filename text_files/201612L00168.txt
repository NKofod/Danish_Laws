Fremsat den 28. marts 2017 af justitsministeren (Søren Pape Poulsen) Forslag til Lov om retshåndhævende myndigheders behandling af personoplysninger (Gennemførelse af direktiv om databeskyttelse på retshåndhævelsesområdet) Afsnit I Indledende bestemmelser Kapitel 1 Lovens område § 1. Loven gælder for politiets, anklagemyndighedens, herunder den militære anklagemyndigheds, kriminalforsorgens, Den Uafhængige Politiklagemyndigheds og domstolenes behandling af personoplysninger, der helt eller delvis foretages ved hjælp af automatisk databehandling, og på anden ikke-automatisk behandling af personoplysninger, der er eller vil blive indeholdt i et register, når behandlingen foretages med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder for at beskytte mod eller forebygge trusler mod den offentlige sikkerhed.
 Stk. 2. Loven finder ikke anvendelse på den behandling af personoplysninger, som udføres for eller af politiets og forsvarets efterretningstjenester.
 Stk. 3. Loven finder ikke anvendelse i forhold til behandling af personoplysninger i medfør af EU-retsakter, der den eller inden den 6. maj 2016 er trådt i kraft på området for retligt samarbejde i straffesager og politisamarbejde, og som regulerer behandling mellem medlemsstaterne og de udpegede myndigheders adgang til EU-informationssystemer.
 § 2. Regler om behandling af personoplysninger i anden lovgivning, som giver den registrerede en bedre retstilling, går forud for reglerne i denne lov.
Kapitel 2 Definitioner § 3. I denne lov forstås ved:
 1) Personoplysninger: Enhver form for information om en identificeret eller identificerbar fysisk person (den registrerede).
 2) Behandling: Enhver aktivitet eller række af aktiviteter  med eller uden brug af automatisk behandling  som personoplysninger eller en samling af personoplysninger gøres til genstand for.
 3) Begrænsning af behandling: Mærkning af opbevarede personoplysninger med den hensigt at begrænse fremtidig behandling af disse oplysninger.
 4) Profilering: Enhver form for automatisk behandling af personoplysninger, der består i at anvende personoplysninger til at evaluere bestemte personlige forhold vedrørende en fysisk person.
 5) Register: Enhver struktureret samling af personoplysninger, der er tilgængelig efter bestemte kriterier, hvad enten denne samling er placeret centralt, decentralt eller er fordelt på funktionsbestemt eller geografisk grundlag.
6) Kompetent myndighed: Enhver offentlig myndighed eller ethvert andet organ eller enhver anden enhed, der i henhold til medlemsstaternes nationale ret er bemyndiget med hensyn til at udøve offentlig myndighed og offentlige beføjelser med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed.
De kompetente myndigheder i Danmark er politiet, anklagemyndigheden, herunder den militære anklagemyndighed, kriminalforsorgen, Den Uafhængige Politiklagemyndighed og domstolene.
 7) Dataansvarlig: Den kompetente myndighed, der alene eller sammen med andre afgør, til hvilke formål og med hvilke hjælpemidler der må foretages behandling af personoplysninger.
 8) Databehandler: En fysisk eller juridisk person, en offentlig myndighed, en institution eller et andet organ, der behandler personoplysninger på den dataansvarliges vegne.
9) Modtager: En fysisk eller juridisk person, en offentlig myndighed, en institution eller et andet organ, hvortil personoplysninger videregives, således at modtageren selvstændigt herefter træffer beslutning om, til hvilket formål og med hvilke midler denne behandler de videregivne oplysninger, uanset om det er en tredjemand eller ej.
Myndigheder, som vil kunne få meddelt personoplysninger som led i en isoleret forespørgsel, betragtes ikke som modtagere.
 10) Brud på persondatasikkerheden: Ethvert brud på sikkerheden, der fører til hændelig eller ulovlig tilintetgørelse, tab, ændring, uautoriseret videregivelse af eller adgang til personoplysninger, der er transmitteret, opbevaret eller på anden måde behandlet.
 11) Genetiske data: Personoplysninger vedrørende en fysisk persons arvede eller erhvervede genetiske karakteristika, som giver entydig information om den fysiske persons fysiologi eller helbred, og som navnlig foreligger efter en analyse af en biologisk prøve fra den pågældende fysiske person.
 12) Biometriske data: Personoplysninger, der som følge af specifik teknisk behandling vedrørende en fysisk persons fysiske, fysiologiske eller adfærdsmæssige karakteristika muliggør eller bekræfter en entydig identifikation af vedkommende, f.eks. ansigtsbillede eller fingeraftryksoplysninger.
 13) Helbredsoplysninger: Personoplysninger, der vedrører en fysisk persons fysiske eller mentale helbred, herunder levering af sundhedsydelser, og som giver information om vedkommendes helbredstilstand.
 14) International organisation: En folkeretlig organisation og organer, der er underordnet en sådan organisation, samt ethvert andet organ, der er oprettet ved eller med hjemmel i en aftale mellem to eller flere lande.
Afsnit II Behandlingsregler Kapitel 3 Behandling af oplysninger § 4. Oplysninger skal behandles i overensstemmelse med god databehandlingsskik og under hensyntagen til oplysningernes karakter.
 Stk. 2. Indsamling af oplysninger skal ske til udtrykkeligt angivne og saglige formål, som er omfattet af § 1, stk. 1, og senere behandling må ikke være uforenelig med disse formål, jf. dog § 5.
 Stk. 3. Oplysninger, som behandles, skal være relevante og tilstrækkelige og ikke omfatte mere, end hvad der kræves til opfyldelse af de formål, hvortil oplysningerne indsamles, og de formål, hvortil oplysningerne senere behandles.
Stk. 4. Oplysninger, som behandles, skal være korrekte og om nødvendigt ajourførte.
Der skal tages ethvert rimeligt skridt for at sikre, at personoplysninger, der er urigtige i forhold til de formål, hvortil de behandles, straks slettes eller berigtiges.
Stk. 5. Den dataansvarlige træffer alle rimelige foranstaltninger til at sikre, at personoplysninger ikke videregives eller stilles til rådighed, hvis de er urigtige, ufuldstændige eller ikke ajourførte.
I dette øjemed verificerer den dataansvarlige så vidt muligt kvaliteten af personoplysningerne, før de videregives eller stilles til rådighed.
I forbindelse med videregivelse af oplysninger skal der så vidt muligt tilføjes nødvendige oplysninger, der gør det muligt for den modtagende kompetente myndighed at vurdere, i hvor høj grad personoplysningerne er rigtige, fuldstændige og pålidelige, og i hvilket omfang de er ajourførte.
Konstateres det, at der er videregivet urigtige personoplysninger, eller at personoplysninger er videregivet ulovligt, skal dette straks meddeles modtageren.
Oplysningerne skal i givet fald berigtiges eller slettes, eller behandlingen skal begrænses.
 Stk. 6. Indsamlede oplysninger må ikke opbevares på en måde, der giver mulighed for at identificere den registrerede i et længere tidsrum end det, der er nødvendigt af hensyn til de formål, hvortil oplysningerne behandles.
 Stk. 7. Indsamlede oplysninger skal behandles på en måde, der sikrer en tilstrækkelig sikkerhed for de pågældende personoplysninger, herunder beskyttelse mod uautoriseret eller ulovlig behandling og mod hændeligt tab, tilintetgørelse eller beskadigelse, under anvendelse af passende tekniske eller organisatoriske foranstaltninger, jf. § 27.
 Stk. 8. Den dataansvarlige er ansvarlig for og skal kunne påvise, at stk. 1-7 overholdes.
 § 5. Senere behandling af oplysninger til et andet af de formål, der er nævnt i § 1, stk. 1, end det, hvortil de oprindeligt var indsamlede, kan foretages af den samme eller en anden af de kompetente myndigheder, når behandlingen sker på baggrund af lov og er nødvendig og forholdsmæssig i forhold til dette efterfølgende formål.
 Stk. 2. Der kan i medfør af stk. 1 endvidere foretages behandling af oplysninger, der alene sker til arkivformål i samfundets interesse eller i historisk, statistisk eller videnskabeligt øjemed.
 Stk. 3. Den dataansvarlige er ansvarlig for og skal kunne påvise, at stk. 1 og 2 overholdes.
§ 6. Foretages der videregivelse af oplysninger, fastsætter og underretter den videregivende kompetente myndighed om eventuelle særlige vilkår for behandling af oplysninger.
Der kan ikke fastsættes særlige vilkår alene som følge af, at der er tale om en videregivelse til en modtager i en anden medlemsstat.
 Stk. 2. Behandling af oplysninger, der er modtaget fra en kompetent myndighed, må ikke ske i strid med særlige vilkår, som er fastsat af den videregivende kompetente myndighed.
§ 7. Den dataansvarlige skal tilrettelægge behandlingen af personoplysninger således, at der fastsættes passende frister for sletningen af personoplysninger eller regelmæssig undersøgelse af behovet for lagringen af oplysningerne.
Det sikres endvidere ved proceduremæssige foranstaltninger, at tidsfristerne overholdes.
§ 8. Den dataansvarlige skal, når det er relevant, så vidt muligt sondre mellem personoplysninger om forskellige kategorier af registrerede, herunder 1) personer, om hvem der er væsentlig grund til at tro, at de har begået eller vil begå en strafbar handling, 2) personer, der er dømt for en strafbar handling, 3) ofre for en strafbar handling eller personer, om hvem visse faktiske omstændigheder giver anledning til at tro, at de kunne blive ofre for en strafbar handling, og 4) andre parter i forbindelse med en strafbar handling, såsom personer, der kan blive indkaldt som vidner i efterforskninger i forbindelse med strafbare handlinger eller i efterfølgende straffesager, personer, der kan tilvejebringe oplysninger om strafbare handlinger, eller kontakt- eller ledsagepersoner for de personer, der er nævnt i nr. 1 og 2.
 § 9. Behandling af oplysninger må kun finde sted, når behandlingen er nødvendig for at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder for at beskytte mod eller forebygge trusler mod den offentlige sikkerhed.
 § 10. Der må ikke behandles personoplysninger om race eller etnisk oprindelse, politisk, religiøs eller filosofisk overbevisning, fagforeningsmæssigt tilhørsforhold, genetiske data, biometriske data med det formål entydigt at identificere en fysisk person, helbredsoplysninger eller oplysninger om en fysisk persons seksuelle forhold eller seksuelle orientering.
 Stk. 2. Under overholdelse af betingelserne i denne lov kan der dog foretages behandling af oplysninger omfattet af stk. 1, når det er strengt nødvendigt og sker af hensyn til de formål, der er nævnt i § 1, stk. 1, herunder for at beskytte den registreredes eller en anden fysisk persons vitale interesser, eller hvis behandlingen vedrører oplysninger, som tydeligvis er offentliggjort af den registrerede.
 § 11. Der kan træffes afgørelser, der har negativ retsvirkning for den registrerede eller betydeligt påvirker den pågældende, alene på grundlag af automatisk behandling, herunder profilering.
 Stk. 2. Ved afgørelser, der er omfattet af stk. 1, skal der findes passende foranstaltninger til at sikre den registreredes berettigede interesser, herunder i det mindste en ret for den registrerede til at kræve menneskelig indgriben fra den dataansvarliges side.
 § 12. De kompetente myndigheder skal indføre effektive mekanismer, som tilskynder til fortrolig indberetning til tilsynsmyndighederne af overtrædelser af denne lov.
Afsnit III Den registreredes rettigheder Kapitel 4 Oplysninger, der skal stilles til rådighed eller gives til den registrerede § 13. Den dataansvarlige skal stille følgende oplysninger til rådighed for den registrerede:
 1) Identitet på og kontaktoplysninger for den dataansvarlige.
 2) Kontaktoplysninger for databeskyttelsesrådgiveren og oplysninger om dennes funktion i forhold til de registrerede.
 3) Formålene med den behandling, som personoplysningerne skal bruges til.
 4) Retten til at indgive en klage til en tilsynsmyndighed og kontaktoplysningerne for tilsynsmyndigheden.
 5) Den registreredes rettigheder efter kapitel 5 og 6.
 6) Retten til at lade den kompetente tilsynsmyndighed udøve den registreredes rettigheder i forhold til de kompetente myndigheders afgørelser om undladelse, udsættelse, begrænsning eller nægtelse efter kapitel 4-6, jf. § 40, stk. 1, nr. 10.
 Stk. 2. Er det nødvendigt for, at den registrerede kan varetage sine interesser, skal den dataansvarlige som minimum give den registrerede meddelelse om følgende:
 1) Retsgrundlaget for behandlingen.
 2) Det tidsrum, hvor personoplysningerne vil blive opbevaret, eller, hvis dette ikke er muligt, de kriterier, der anvendes til at fastlægge dette tidsrum.
 3) Kategorierne af eventuelle modtagere af personoplysningerne, herunder i tredjelande eller internationale organisationer.
 4) Yderligere oplysninger, hvis det er nødvendigt, navnlig hvis personoplysningerne indsamles uden den registreredes vidende.
§ 14. Meddelelse efter § 13, stk. 2, kan udsættes, begrænses eller undlades, hvis den registreredes interesse i at få kendskab til oplysningerne findes at burde vige for at 1) undgå, at der lægges hindringer i vejen for officielle eller retlige undersøgelser, efterforskninger eller procedurer, 2) undgå at skade forebyggelsen, afsløringen, efterforskningen eller retsforfølgningen af strafbare handlinger eller fuldbyrdelsen af strafferetlige sanktioner, 3) beskytte den offentlige sikkerhed, 4) beskytte statens sikkerhed eller 5) beskytte den registreredes eller andres rettigheder.
 Stk. 2. Justitsministeren fastsætter nærmere regler om, hvilke kategorier af behandling der er omfattet af stk. 1, samt om, at meddelelse efter § 13, stk. 2, kan udsættes til et passende tidspunkt, for så vidt hensynene i stk. 1 må antages at medføre, at meddelelser i almindelighed må underkastes en sådan udsættelse.
Kapitel 5 Den registreredes indsigtsret § 15. Fremsætter en registreret begæring herom, skal den dataansvarlige bekræfte over for den pågældende, om der behandles oplysninger om vedkommende.
 Stk. 2. Behandles der oplysninger om den pågældende, skal der gives adgang til oplysningerne samt en meddelelse med følgende oplysninger:
 1) Formålene med og retsgrundlaget for behandlingen.
 2) De berørte kategorier af personoplysninger.
 3) De modtagere eller kategorier af modtagere, som personoplysningerne er videregivet til, herunder navnlig modtagere i tredjelande eller internationale organisationer.
 4) Om muligt, det påtænkte tidsrum, hvor personoplysningerne vil blive opbevaret, eller, hvis dette ikke er muligt, de kriterier, der anvendes til at fastlægge dette tidsrum.
 5) Retten til at anmode den dataansvarlige om berigtigelse eller sletning af personoplysninger eller begrænsning af behandling vedrørende den registrerede.
 6) Retten til at indgive en klage til tilsynsmyndigheden og kontaktoplysningerne for tilsynsmyndigheden.
 7) Hvilke personoplysninger, der er omfattet af behandlingen, og enhver tilgængelig oplysning om, hvorfra de stammer.
 § 16. Indsigt efter § 15 kan udsættes, begrænses eller nægtes, hvis den registreredes interesse i at få kendskab til oplysningerne findes at burde vige for de hensyn til offentlige interesser, der er nævnt i § 14, stk. 1.
Stk. 2. En afgørelse om, at den registreredes indsigt udsættes, begrænses eller nægtes, skal meddeles den registrerede skriftligt og skal være ledsaget af en begrundelse og en klagevejledning.
Afgørelsen skal endvidere indeholde oplysninger om den registreredes ret til at lade den kompetente tilsynsmyndighed udøve den registreredes rettigheder, jf. § 40, stk. 1, nr. 10.
Stk. 3. Af hensyn til de i stk. 1 nævnte formål kan den registrerede i stedet for meddelelse efter stk. 2 gives meddelelse om, at det ikke kan oplyses, om der behandles oplysninger om den pågældende.
En sådan meddelelse skal indeholde en klagevejledning og oplysninger om den registreredes ret til at lade den kompetente tilsynsmyndighed udøve den registreredes rettigheder, jf. § 40, stk. 1, nr. 10.
 Stk. 4. Justitsministeren fastsætter nærmere regler om, hvilke kategorier af behandling der er omfattet af stk. 1, herunder om undtagelser fra retten til at få oplysninger efter § 15 for så vidt hensynene i stk. 1 må antages at medføre, at begæringer om indsigt i almindelighed må nægtes.
Kapitel 6 Ret til berigtigelse, sletning og begrænsning af behandling § 17. Den dataansvarlige skal efter anmodning fra den registrerede uden unødig forsinkelse berigtige oplysninger, der viser sig urigtige.
På tilsvarende måde skal der ske fuldstændiggørelse af ufuldstændige oplysninger, hvis dette kan ske uden at bringe formålet med behandlingen i fare.
Den dataansvarlige skal meddele berigtigelse af urigtige personoplysninger til den kompetente myndighed, hvorfra de urigtige oplysninger stammer.
 Stk. 2. Den dataansvarlige skal efter anmodning fra den registrerede uden unødig forsinkelse slette oplysninger, der er behandlet i strid med kapitel 3, eller hvis det er påkrævet for at overholde en retlig forpligtelse, som den dataansvarlige er underlagt.
Stk. 3. Den dataansvarlige skal i stedet for sletning begrænse behandlingen af personoplysninger, hvis 1) rigtigheden af personoplysningerne bestrides af den registrerede, og deres rigtighed eller urigtighed ikke kan konstateres, eller 2) personoplysningerne skal bevares som bevismiddel.
 Stk. 4. Er behandling begrænset i henhold til stk. 3, nr. 1, underretter den dataansvarlige den registrerede herom, inden begrænsningen af behandling ophæves.
Stk. 5. Et afslag på en anmodning om berigtigelse, sletning eller begrænsning af behandling skal meddeles den registrerede skriftligt og skal være ledsaget af en begrundelse og en klagevejledning.
Afgørelsen skal endvidere indeholde oplysninger om den registreredes ret til at lade den kompetente tilsynsmyndighed udøve den registreredes rettigheder, jf. § 40, stk. 1, nr. 10. Bestemmelsen i § 16, stk. 3, finder tilsvarende anvendelse.
Stk. 6. Den dataansvarlige skal underrette modtagere om, at der er sket berigtigelse, sletning eller begrænsning af behandling af personoplysninger.
Modtagerne berigtiger eller sletter personoplysningerne eller begrænser behandling af personoplysninger, som de har ansvaret for.
Kapitel 7 Generelle bestemmelser § 18. Oplysninger og meddelelser, der er nævnt i dette afsnit, skal stilles til rådighed eller gives gratis i en kortfattet, letforståelig og lettilgængelig form og i et klart og enkelt sprog.
Stk. 2. Den dataansvarlige skal snarest og på skrift besvare begæringer som nævnt i dette afsnit.
Er begæringen ikke besvaret inden 4 uger efter modtagelsen, skal den dataansvarlige underrette den pågældende om grunden hertil, samt om hvornår anmodningen forventes besvaret.
 Stk. 3. Retsplejelovens og den militære retsplejelovs regler om retten til oplysninger, indsigt i og berigtigelse eller sletning og begrænsning af behandling af personoplysninger i straffesager finder anvendelse i forhold til rettigheder i medfør af dette afsnit.
 Stk. 4. Justitsministeren fastsætter nærmere regler om behandling af anmodninger i medfør af dette afsnit samt om behandling af klagesager, herunder at afgørelser ikke skal kunne påklages til anden administrativ myndighed.
 § 19. Den dataansvarlige kan afvise at imødekomme åbenbart grundløse eller overdrevent gentagne anmodninger, som er fremsat i henhold til bestemmelserne i dette afsnit.
Afsnit IV Forpligtelser for den dataansvarlige og databehandleren Kapitel 8 Forpligtelser for den dataansvarlige § 20. Den dataansvarlige gennemfører og om nødvendigt ajourfører og reviderer de fornødne tekniske og organisatoriske foranstaltninger for at sikre og for at være i stand til at påvise, at behandling er i overensstemmelse med denne lov.
Står det i rimeligt forhold til behandlingsaktiviteterne, skal den dataansvarlige tillige gennemføre de fornødne databeskyttelsespolitikker.
 Stk. 2. Foranstaltninger efter stk. 1 omfatter databeskyttelse gennem design og gennem standardindstillinger.
§ 21. Fastsætter to eller flere dataansvarlige i fællesskab formålene med og hjælpemidlerne til behandling, betragtes de som fælles dataansvarlige.
Fælles dataansvarlige skal fastsætte en ordning for fordeling af ansvaret for, at behandlingen er i overensstemmelse med loven, herunder navnlig i forhold til den registreredes rettigheder efter afsnit III.
Ordningen skal omfatte udpegningen af et fælles kontaktpunkt.
Der kan udpeges et særligt kontaktpunkt, der kan fungere som fælles kontaktpunkt for de registrerede, når disse udøver deres rettigheder.
Kapitel 9 Forpligtelser for databehandleren mv.
 § 22. Overlader en dataansvarlig en behandling af oplysninger til en databehandler, skal den dataansvarlige sikre sig, at databehandleren kan træffe de tekniske og organisatoriske sikkerhedsforanstaltninger, der er nævnt i §§ 20 og 24, og påse, at dette sker.
Stk. 2. Gennemførelse af en behandling ved en databehandler skal ske i henhold til lov eller en skriftlig aftale mellem databehandleren og den dataansvarlige.
Loven eller aftalen skal fastsætte genstanden for og varigheden af behandlingen, behandlingens karakter og formål, typen af personoplysninger og kategorierne af registrerede samt den dataansvarliges forpligtelser og rettigheder.
Det skal navnlig fremgå, at databehandleren 1) kun må handle efter instruks fra den dataansvarlige, 2) sikrer, at de fysiske personer, der er autoriseret til at behandle personoplysninger, har forpligtet sig til fortrolighed eller er underlagt en passende lovbestemt tavshedspligt, 3) bistår den dataansvarlige på enhver hensigtsmæssig måde med at sikre overholdelse af bestemmelserne om den registreredes rettigheder, 4) efter den dataansvarliges valg sletter eller tilbageleverer alle personoplysningerne til den dataansvarlige, efter at tjenesterne vedrørende behandling er ophørt, medmindre anden lovgivning foreskriver opbevaring af personoplysningerne, 5) stiller alle oplysninger, der er nødvendige for at påvise overholdelse af denne bestemmelse, til rådighed for den dataansvarlige, og 6) overholder betingelserne i stk. 2 og 3 med henblik på at gøre brug af en anden databehandler.
Stk. 3. En databehandlers overladelse af behandling til en anden databehandler skal ske i henhold til en generel eller specifik skriftlig aftale med den dataansvarlige.
Sker overladelse i henhold til en generel aftale, skal databehandleren underrette den dataansvarlige herom senest 14 dage forud for overladelsen.
 Stk. 4. Enhver, der udfører arbejde for den dataansvarlige eller databehandleren, og som har adgang til personoplysninger, må kun behandle disse oplysninger efter instruks fra den dataansvarlige, medmindre det følger af anden lovgivning, at den pågældende skal foretage behandlingen.
Kapitel 10 Fortegnelser over behandlingsaktiviteter og logning § 23. Den dataansvarlige skal føre skriftlige fortegnelser over alle kategorier af behandlingsaktiviteter under den dataansvarliges ansvar.
Fortegnelserne skal indeholde oplysning om 1) navn på og kontaktoplysninger for den dataansvarlige og, hvis det er relevant, den fælles dataansvarlige og databeskyttelsesrådgiveren, 2) formålene med behandlingen, 3) de kategorier af modtagere, som personoplysningerne er eller vil blive videregivet til, herunder modtagere i tredjelande eller internationale organisationer, 4) en beskrivelse af kategorierne af registrerede og kategorierne af personoplysninger, 5) brugen af profilering, hvor det er relevant, 6) kategorierne af overførsler af personoplysninger til et tredjeland eller en international organisation, hvor det er relevant, 7) retsgrundlaget for behandlingsaktiviteten, herunder overførsler, hvortil personoplysningerne er bestemt, 8) de forventede tidsfrister for sletning af de forskellige kategorier af personoplysninger, hvis det er muligt, og 9) en generel beskrivelse af de tekniske og organisatoriske sikkerhedsforanstaltninger omhandlet i § 27, hvis det er muligt.
Stk. 2. Databehandleren fører skriftlige fortegnelser over alle kategorier af behandlingsaktiviteter, der foretages på vegne af en dataansvarlig.
Fortegnelserne skal indeholde oplysning om 1) navn på og kontaktoplysninger for databehandleren eller databehandlerne, for hver dataansvarlig, på hvis vegne databehandleren handler, samt, hvis det er relevant, databeskyttelsesrådgiveren, 2) de kategorier af behandling, der foretages på vegne af den enkelte dataansvarlige, 3) overførsler af personoplysninger til et tredjeland eller en international organisation, hvor det er relevant, når den dataansvarlige udtrykkeligt har givet instruks herom, herunder angivelse af dette tredjeland eller denne internationale organisation, og 4) en generel beskrivelse af de tekniske og organisatoriske sikkerhedsforanstaltninger omhandlet i § 27, hvis det er muligt.
 § 24. I automatiske databehandlingssystemer foretages logning af indsamling, ændring, søgning, videregivelse, herunder overførsel, samkøring og sletning.
 Stk. 2. Justitsministeren fastsætter nærmere regler om, hvilke automatiske databehandlingssystemer der er indført før den 6. maj 2016, der er omfattet af stk. 1.
Kapitel 11 Konsekvensanalyser og høring af tilsynsmyndighederne § 25. Vil en type behandling, navnlig ved brug af nye teknologier og i medfør af sin karakter, omfang, sammenhæng og formål, sandsynligvis indebære en høj risiko for fysiske personers rettigheder, skal den dataansvarlige forud for behandlingen foretage en analyse af de påtænkte behandlingsaktiviteters konsekvenser for beskyttelse af personoplysninger.
 Stk. 2. Analysen skal indeholde en generel beskrivelse af de planlagte behandlingsaktiviteter, en vurdering af risiciene for de registreredes rettigheder, de foranstaltninger, der påtænkes for at imødegå disse risici, garantier, sikkerhedsforanstaltninger og mekanismer, som kan sikre beskyttelse af personoplysninger og påvise overholdelse af denne lov, under hensyntagen til de registreredes og andre berørte personers rettigheder og legitime interesser.
§ 26. Den dataansvarlige eller databehandleren skal høre tilsynsmyndigheden inden behandling af personoplysninger, der vil indgå som en del af et nyt register, der skal oprettes, når 1) en konsekvensanalyse vedrørende databeskyttelse, jf. § 25, viser, at behandlingen vil føre til en høj risiko i mangel af foranstaltninger truffet af den dataansvarlige for at begrænse risikoen, eller 2) den type behandling, navnlig ved brug af nye teknologier, mekanismer eller procedurer, indebærer en høj risiko for de registreredes rettigheder.
Stk. 2. Finder tilsynsmyndigheden, at den planlagte behandling ikke vil overholde loven, herunder navnlig hvis den dataansvarlige ikke tilstrækkeligt har identificeret eller begrænset risikoen, giver tilsynsmyndigheden inden for en periode på op til 6 uger efter modtagelse af anmodningen om høring den dataansvarlige og, hvor det er relevant, databehandleren skriftlig rådgivning.
Tilsynsmyndigheden kan i den forbindelse anvende enhver af sine beføjelser, jf. kapitel 20. Denne periode kan forlænges med en måned under hensyntagen til den påtænkte behandlings kompleksitet.
Tilsynsmyndigheden underretter den dataansvarlige og, hvor det er relevant, databehandleren om enhver sådan forlængelse senest en måned efter modtagelse af anmodningen om høring sammen med begrundelsen for forsinkelsen.
 Stk. 3. Tilsynsmyndighederne fastsætter en liste over de behandlingsaktiviteter, hvor der i henhold til stk. 1 skal foretages en forudgående høring.
Afsnit V Personoplysningssikkerhed Kapitel 12 Behandlingssikkerhed § 27. Den dataansvarlige og databehandleren skal under hensyntagen til det aktuelle tekniske niveau, implementeringsomkostningerne og behandlingens karakter, omfang, sammenhæng og formål samt risicienes varierende sandsynlighed og alvor for fysiske personers rettigheder gennemføre passende tekniske og organisatoriske foranstaltninger for at sikre et sikkerhedsniveau, der passer til disse risici, navnlig for så vidt angår behandlingen af de særlige kategorier af personoplysninger, der er omfattet af § 10.
Stk. 2. For så vidt angår automatisk behandling, skal den dataansvarlige eller databehandleren på grundlag af en risikovurdering gennemføre foranstaltninger til at sikre, at 1) uautoriserede personer ikke kan få adgang til det behandlingsudstyr, der benyttes til behandling (kontrol med fysisk adgang til udstyret), 2) der ikke sker uautoriseret læsning, kopiering, ændring eller sletning af datamedier (kontrol med datamedier), 3) der ikke sker uautoriseret indlæsning af personoplysninger samt uautoriseret læsning, ændring eller sletning af opbevarede personoplysninger (kontrol med opbevaring), 4) automatiske behandlingssystemer ikke via datakommunikationsudstyr kan benyttes af uautoriserede personer (brugerkontrol), 5) personer med bemyndigelse til at anvende et automatisk behandlingssystem kun har adgang til de personoplysninger, der er omfattet af deres adgangstilladelse (kontrol med dataadgangen), 6) det er muligt at kontrollere og fastslå de modtagere, til hvilke der er blevet eller kan transmitteres eller stilles oplysninger til rådighed ved hjælp af datakommunikationsudstyr (kommunikationskontrol), 7) det er muligt efterfølgende at undersøge og fastslå, hvilke personoplysninger der er indlæst i automatiske behandlingssystemer, og hvornår og af hvem personoplysningerne blev indlæst (kontrol med indlæsning), 8) der ikke sker uautoriseret læsning, kopiering, ændring eller sletning af personoplysninger i forbindelse med overførsler af disse eller under transport af datamedier (transportkontrol), 9) de anvendte systemer i tilfælde af teknisk uheld kan genetableres (genopretning), og 10) systemet fungerer, at indtrufne fejl meldes (pålidelighed), og at opbevarede personoplysninger ikke bliver ødelagt som følge af fejlfunktioner i systemet (integritet).
 Stk. 3. For oplysninger af særlig interesse for fremmede magter skal der træffes foranstaltninger, der muliggør bortskaffelse eller tilintetgørelse i tilfælde af krig eller lignende forhold, jf. dog stk. 5.
 Stk. 4. Justitsministeren fastsætter nærmere regler om de i stk. 1-3 nævnte foranstaltninger.
 Stk. 5. Justitsministeren kan efter indstilling fra en kompetent myndighed fastsætte regler om, at personoplysninger omfattet af stk. 3 ikke skal underlægges foranstaltninger, der muliggør bortskaffelse eller tilintetgørelse, hvis dette ud fra en samlet vurdering må anses for forsvarligt.
Kapitel  13 Brud på datasikkerheden § 28. Ved brud på persondatasikkerheden skal den dataansvarlige uden unødig forsinkelse og om muligt senest 72 timer efter, at den dataansvarlige er blevet bekendt med bruddet, anmelde bruddet til tilsynsmyndigheden, medmindre det er usandsynligt, at bruddet indebærer en risiko for fysiske personers rettigheder.
En overskridelse af fristen på 72 timer skal begrundes.
 Stk. 2. Databehandleren underretter uden unødig forsinkelse den dataansvarlige om et brud på persondatasikkerheden.
Stk. 3. Anmeldelsen efter stk. 1 skal 1) beskrive karakteren af bruddet på persondatasikkerheden, herunder i videst muligt omfang kategorierne af og det berørte antal registrerede samt kategorierne af og det berørte antal registreringer af personoplysninger, 2) angive navn på og kontaktoplysninger for databeskyttelsesrådgiveren eller et andet kontaktpunkt, hvor yderligere oplysninger kan indhentes, 3) beskrive de sandsynlige konsekvenser af bruddet på persondatasikkerheden, og 4) beskrive de foranstaltninger, som den dataansvarlige har truffet eller foreslår truffet for at håndtere bruddet på persondatasikkerheden, herunder, hvis det er relevant, foranstaltninger for at begrænse dets mulige skadevirkninger.
 Stk. 4. Er det ikke muligt at forelægge oplysningerne, der er nævnt i stk. 3, samlet for tilsynsmyndigheden, skal oplysningerne meddeles trinvis uden unødig forsinkelse.
 Stk. 5. Den dataansvarlige skal dokumentere alle brud på persondatasikkerheden, som er omfattet af stk. 1, herunder de faktiske omstændigheder vedrørende bruddet, dets virkninger og de trufne afhjælpende foranstaltninger.
 Stk. 6. Omhandler bruddet på persondatasikkerheden oplysninger, der er transmitteret af eller til en dataansvarlig i en anden medlemsstat, skal oplysninger, der er nævnt i stk. 3, uden unødig forsinkelse meddeles til den dataansvarlige i denne medlemsstat.
 § 29. Ved brud på persondatasikkerheden, som sandsynligvis vil indebære en høj risiko for fysiske personers rettigheder, skal den dataansvarlige uden unødig forsinkelse underrette den registrerede om bruddet.
 Stk. 2. Underretningen skal i et klart og enkelt sprog beskrive karakteren af bruddet samt indeholde de oplysninger, der er nævnt i § 28, stk. 3, nr. 2-4.
Stk. 3. Bestemmelsen i stk. 1 gælder ikke, hvis 1) den dataansvarlige har gennemført passende tekniske og organisatoriske beskyttelsesforanstaltninger, og disse foranstaltninger er blevet anvendt på de personoplysninger, som er berørt af bruddet på persondatasikkerheden, herunder navnlig foranstaltninger, der f.eks. på grund af kryptering gør personoplysningerne uforståelige for enhver, der ikke har autoriseret adgang hertil, 2) den dataansvarlige har truffet efterfølgende foranstaltninger, der sikrer, at den høje risiko for de registreredes rettigheder som omhandlet i stk. 1 sandsynligvis ikke længere er reel, eller 3) det vil kræve en uforholdsmæssig indsats af den dataansvarlige.
 Stk. 4. I de tilfælde, der er nævnt i stk. 3, nr. 3, skal der i stedet foretages en offentlig meddelelse eller tilsvarende foranstaltning, hvorved de registrerede underrettes på en tilsvarende effektiv måde.
 Stk. 5. Har den dataansvarlige ikke allerede underrettet den registrerede om bruddet på persondatasikkerheden, kan tilsynsmyndigheden efter at have overvejet sandsynligheden for, at bruddet på persondatasikkerheden indebærer en høj risiko, kræve, at den dataansvarlige gør dette, eller beslutte, at en af betingelserne i stk. 3 er opfyldt.
 Stk. 6. Underretning af den registrerede kan udsættes, begrænses eller undlades af de grunde, der er nævnt i § 14, stk. 1.
Afsnit VI Databeskyttelsesrådgiver Kapitel 14 Udpegelse af databeskyttelsesrådgiver § 30. Den dataansvarlige udpeger på grundlag af faglige kvalifikationer, herunder navnlig ekspertise inden for databeskyttelsesret og -praksis samt evnen til at udføre de opgaver, der er nævnt i kapitel 15, en databeskyttelsesrådgiver, som inddrages i alle spørgsmål vedrørende beskyttelse af personoplysninger.
 Stk. 2. Flere dataansvarlige kan under hensyntagen til deres størrelse og organisatoriske forhold udpege en fælles databeskyttelsesrådgiver.
 Stk. 3. Bestemmelsen i stk. 1 gælder ikke for domstolene, når disse foretager behandling af personoplysninger inden for deres egenskab af domstole.
 Stk. 4. Den dataansvarlige offentliggør kontaktoplysningerne for databeskyttelsesrådgiveren og meddeler disse til tilsynsmyndigheden.
Kapitel 15 Databeskyttelsesrådgiverens stilling og opgaver § 31. Den dataansvarlige understøtter, at databeskyttelsesrådgiveren kan 1) underrette og rådgive den dataansvarlige og de ansatte, der behandler personoplysninger, om deres forpligtelser i medfør af denne lov og anden lovgivning om databeskyttelse, 2) overvåge overholdelsen af denne lov og anden lovgivning om databeskyttelse og af den dataansvarliges politikker om beskyttelse af personoplysninger, herunder fordeling af ansvar, oplysningskampagner og uddannelse af det personale, der medvirker ved behandlingsaktiviteterne, og de tilhørende revisioner, 3) rådgive, når der anmodes herom, med hensyn til konsekvensanalysen vedrørende databeskyttelse og overvåge dens opfyldelse i henhold til bestemmelsen i § 25, 4) samarbejde med tilsynsmyndigheden og fungere som tilsynsmyndighedens kontaktpunkt i spørgsmål vedrørende behandling, herunder den forudgående høring, der er nævnt i § 26, og høre tilsynsmyndigheden, når det er hensigtsmæssigt, om eventuelle andre spørgsmål.
Afsnit VII Overførsler af personoplysninger til tredjelande eller internationale organisationer Kapitel 16 Generelle principper § 32. Overførsel af personoplysninger, der behandles eller planlægges behandlet efter overførsel til et tredjeland eller en international organisation, herunder videreoverførsel til et andet tredjeland eller en anden international organisation, må kun finde sted under overholdelse af reglerne i denne lov, og hvis betingelserne i dette afsnit er overholdt, herunder navnlig at 1) overførslen er nødvendig i forhold til de formål, der er nævnt i § 1, stk. 1, 2) personoplysningerne overføres til en dataansvarlig i et tredjeland eller en international organisation, der er en myndighed, der er kompetent i forhold til de formål, der er nævnt i § 1, stk. 1, 3) en kompetent myndighed fra en anden medlemsstat har givet sin forudgående godkendelse til overførslen i henhold til dens nationale regler, hvor personoplysninger transmitteres eller stilles til rådighed af denne myndighed, 4) der foreligger et af de overførselsgrundlag, der er nævnt i kapitel 17, og 5) den kompetente myndighed, der foretog den oprindelige overførsel, i tilfælde af videreoverførsel til et andet tredjeland eller en anden international organisation, giver bemyndigelse til videreoverførslen, efter at den har taget behørigt hensyn til alle relevante faktorer, herunder den strafbare handlings grovhed, det formål, hvortil personoplysningerne oprindeligt blev overført, og beskyttelsesniveauet for personoplysninger i det tredjeland eller den internationale organisation, hvortil personoplysningerne videreoverføres.
Stk. 2. Overførsel uden forudgående godkendelse efter stk. 1, nr. 3, kan ske, hvis overførslen er nødvendig for at forebygge en umiddelbar og alvorlig trussel mod en medlemsstats eller et tredjelands offentlige sikkerhed eller mod en medlemsstats væsentlige interesser, og den forudgående godkendelse ikke kan indhentes i tide.
Den myndighed, der er ansvarlig for at give den pågældende godkendelse, underrettes straks om overførslen.
Kapitel 17 Grundlag for overførsel § 33. Overførsel kan ske, hvis Europa-Kommissionen har truffet afgørelse om, at tredjelandet, et område eller en eller flere specifikke sektorer i dette tredjeland eller den pågældende internationale organisation har et tilstrækkeligt beskyttelsesniveau.
§ 34. Foreligger der ikke en afgørelse som nævnt i § 33, kan der ske overførsel, hvis 1) der i en international aftale er givet de fornødne garantier, hvad angår beskyttelsen af personoplysninger, eller 2) den dataansvarlige har vurderet alle forhold i forbindelse med overførslen af personoplysninger og konkluderer, at der findes de fornødne garantier for beskyttelsen af personoplysninger.
 Stk. 2. Den dataansvarlige underretter tilsynsmyndigheden om kategorier af overførsler i medfør af stk. 1, nr. 2.
Stk. 3. En overførsel i medfør af stk. 1, nr. 2, dokumenteres i forhold til dato og tidspunkt for overførslen, oplysninger om den modtagende kompetente myndighed, begrundelsen for overførslen og de overførte personoplysninger.
Dokumentationen stilles efter anmodning til rådighed for tilsynsmyndigheden.
§ 35. Foreligger der ikke en afgørelse som nævnt i § 33 eller de fornødne garantier som nævnt i § 34, kan en overførsel eller en kategori af overførsler kun finde sted, hvis overførslen er nødvendig 1) for at beskytte den registreredes eller en anden persons vitale interesser, 2) for at beskytte den registreredes legitime interesser, hvis det er fastsat i henhold til lov, 3) for at afværge en umiddelbar og alvorlig trussel mod en medlemsstats eller et tredjelands offentlige sikkerhed, 4) i enkeltsager med henblik på de formål, der er nævnt i § 1, stk. 1, eller 5) i en enkeltsag for, at retskrav kan fastlægges, gøres gældende eller forsvares med henblik på de formål, der er nævnt i § 1, stk. 1.
 Stk. 2. Overførsel efter stk. 1, nr. 4 og 5, kan ikke finde sted, hvis hensynet til den registreredes rettigheder går forud for den samfundsmæssige interesse i overførslen.
Stk. 3. En overførsel i medfør af stk. 1 dokumenteres i forhold til dato og tidspunkt for overførslen, oplysninger om den modtagende kompetente myndighed, begrundelsen for overførslen og de overførte personoplysninger.
Dokumentationen stilles efter anmodning til rådighed for tilsynsmyndigheden.
§ 36. De kompetente myndigheder kan overføre personoplysninger til andre end kompetente myndigheder og internationale organisationer på baggrund af international aftale eller i enkeltstående og specifikke tilfælde, hvis 1) overførslen er strengt nødvendig for den overførende kompetente myndigheds udførelse af en opgave, der følger af lovgivningen, og forfølger de formål, der er nævnt i § 1, stk. 1, 2) den overførende kompetente myndighed fastslår, at ingen af den pågældende registreredes grundlæggende rettigheder går forud for samfundets interesse, der nødvendiggør overførslen i det foreliggende tilfælde, 3) den overførende kompetente myndighed mener, at overførslen til en myndighed, der i tredjelandet er kompetent i forhold til de formål, der er nævnt i § 1, stk. 1, er ineffektiv eller uhensigtsmæssig, navnlig fordi overførslen ikke kan foretages i tide, 4) den myndighed, der i tredjelandet er kompetent i forhold til de formål, der er nævnt i § 1, stk. 1, underrettes uden unødig forsinkelse, medmindre dette er ineffektivt eller uhensigtsmæssigt, og 5) den overførende kompetente myndighed underretter modtageren om det eller de specifikke formål, hvortil sidstnævnte udelukkende kan behandle personoplysningerne, forudsat at denne behandling er nødvendig.
 Stk. 2. Den overførende kompetente myndighed dokumenterer og underretter tilsynsmyndigheden om overførsler i medfør af stk. 1.
Afsnit VIII Tilsynsmyndighed Kapitel 18 Datatilsynet § 37. Datatilsynet, der består af et råd og et sekretariat, fører tilsyn med enhver behandling, der omfattes af loven, jf. dog kapitel 19.
 Stk. 2. Tilsynets daglige forretninger varetages af et sekretariat, der ledes af en direktør.
Stk. 3. Justitsministeren nedsætter Datarådet, som består af en formand, der er dommer, og af 6 andre medlemmer.
Der kan udpeges stedfortrædere for medlemmerne.
Formanden, medlemmerne og stedfortræderne for disse udpeges for 4 år.
Der kan ske genudpegning to gange.
Udpegelsen af formand, medlemmer og stedfortrædere for disse sker på baggrund af disses faglige kvalifikationer, herunder navnlig ekspertise inden for databeskyttelsesret.
 Stk. 4. Rådet fastsætter sin forretningsorden og de nærmere regler om arbejdets fordeling mellem råd og sekretariat.
 Stk. 5. Udpegelsen af formand, medlemmer og stedfortrædere for disse er betinget af, at de pågældende sikkerhedsgodkendes, og at godkendelsen opretholdes i hele embedsperioden.
 Stk. 6. Hvervet som formand, medlem eller stedfortræder ophører ved udgangen af embedsperioden eller ved frivillig fratræden.
 Stk. 7. Formanden, medlemmer og stedfortrædere for disse kan alene afskediges i tilfælde af alvorligt embedsmisbrug, eller hvis disse ikke længere opfylder betingelserne for at varetage hvervet.
 Stk. 8. Sekretariatets personale samt Datarådets formand, medlemmer og stedfortrædere for disse kan kun have bibeskæftigelse, for så vidt og i det omfang det er foreneligt med udøvelsen af de pligter, der er knyttet til stillingen eller hvervet.
 Stk. 9. Datatilsynet repræsenterer tilsynsmyndighederne i Det Europæiske Databeskyttelsesråd.
Kapitel 19 Tilsyn med domstolene § 38. Domstolsstyrelsen fører tilsyn med behandling af oplysninger, der foretages for domstolene, når disse handler uden for deres egenskab af domstol.
Stk. 2. For anden behandling af oplysninger træffes afgørelse af vedkommende ret.
Afgørelsen kan kæres til højere ret.
For særlige domstole, hvis afgørelser ikke kan indbringes for højere ret, kan den afgørelse, der er nævnt i 1. pkt., kæres til den landsret, i hvis kreds retten er beliggende.
Kærefristen er 4 uger fra den dag, afgørelsen er meddelt den pågældende.
Kapitel 20 Tilsynsmyndighedernes opgaver og beføjelser § 39. Tilsynsmyndighederne udøver deres funktioner i fuld uafhængighed.
§ 40. Tilsynsmyndighederne har til opgave her i landet at 1) føre tilsyn med og håndhæve anvendelsen af denne lov, 2) fremme offentlighedens kendskab til og forståelse af risici, regler, garantier og rettigheder i forbindelse med behandling af personoplysninger, 3) rådgive Folketinget, regeringen og andre institutioner og organer om lovgivningsmæssige og administrative foranstaltninger til beskyttelse af fysiske personers rettigheder i forbindelse med behandling, 4) fremme dataansvarliges og databehandleres kendskab til deres forpligtelser i medfør af denne lov, 5) efter anmodning informere alle registrerede om udøvelsen af deres rettigheder i medfør af denne lov og med henblik herpå samarbejde med tilsynsmyndighederne i andre medlemsstater, hvis det er relevant, 6) behandle klager, der indgives af en registreret eller af et organ, en organisation eller en sammenslutning i overensstemmelse med bestemmelsen i § 48, og, for så vidt det er hensigtsmæssigt, undersøge genstanden for klagen og underrette klageren om forløbet og resultatet af undersøgelsen inden for senest 3 måneder, navnlig hvis yderligere undersøgelse eller koordinering med en anden tilsynsmyndighed er nødvendig, 7) videresende klager, som skal behandles af en tilsynsmyndighed i en anden medlemsstat, 8) efter anmodning yde supplerende bistand til en registreret, der har indgivet en klage, som er blevet videresendt til en tilsynsmyndighed i en anden medlemsstat, 9) underrette en registreret, der har indgivet en klage, om adgangen til retsmidler efter kapitel 22, 10) efter anmodning kontrollere, om en behandling af personoplysninger er lovlig i henhold til undladelse, udsættelse, begrænsning eller nægtelse efter kapitel 4-6, og underrette den registrerede inden for en rimelig frist om resultatet af undersøgelsen eller om årsagerne til, at undersøgelsen ikke er foretaget, og om den registreredes adgang til retsmidler efter kapitel 22, 11) samarbejde med andre tilsynsmyndigheder, herunder gennem udveksling af oplysninger og gensidig bistand med henblik på at sikre ensartet anvendelse og håndhævelse af denne lov, 12) gennemføre undersøgelser om anvendelsen af denne lov, herunder på grundlag af oplysninger, der er modtaget fra en anden tilsynsmyndighed eller en anden offentlig myndighed, 13) holde øje med relevant udvikling, for så vidt den har indvirkning på beskyttelse af personoplysninger, navnlig udviklingen inden for informations- og kommunikationsteknologi, 14) rådgive om behandlingsaktiviteter som omhandlet i § 26 og 15) bidrage til Det Europæiske Databeskyttelsesråds aktiviteter.
 Stk. 2. Tilsynsmyndighederne letter indgivelsen af klager efter stk. 1, nr. 6.
 Stk. 3. Tilsynsmyndighederne kan afvise at imødekomme åbenbart grundløse eller overdrevent gentagne anmodninger efter denne lov.
 § 41. Tilsynsmyndighederne kan kræve enhver oplysning, der er af betydning for deres virksomhed, herunder til afgørelse af, om et forhold falder ind under lovens bestemmelser.
 Stk. 2. Tilsynsmyndighedernes medlemmer og personale har mod behørig legitimation til enhver tid uden retskendelse adgang til alle lokaler, hvorfra en behandling af personoplysninger foretages.
 § 42. Tilsynsmyndighederne kan over for den dataansvarlige og databehandleren afgive udtalelse om, at planlagte behandlingsaktiviteter sandsynligvis vil være i strid med denne lov, give påbud om at bringe behandlingsaktiviteter i overensstemmelse med denne lov, eller midlertidigt eller definitivt begrænse, herunder forbyde, behandling af personoplysninger.
 Stk. 2. Tilsynsmyndighedernes afgørelser efter denne lov kan ikke indbringes for anden administrativ myndighed.
§ 43. Ved udarbejdelse af generelle retsforskrifter, der har betydning for behandling af personoplysninger, skal der indhentes en udtalelse fra Datatilsynet.
Er der tale om generelle forskrifter, der har betydning for behandling af oplysninger, der foretages for domstolene, skal der indhentes en udtalelse fra Domstolsstyrelsen.
 § 44. Tilsynsmyndighederne kan indbringe spørgsmål om overtrædelser af denne lov for retten i den borgerlige retsplejes former.
§ 45. Tilsynsmyndighederne afgiver en årlig beretning om deres virksomhed til Folketinget og justitsministeren.
Beretningerne offentliggøres.
Kapitel 21 Samarbejde § 46. Tilsynsmyndighederne samarbejder, i det omfang det er nødvendigt for at opfylde deres pligter, navnlig ved at udveksle alle relevante oplysninger.
§ 47. Tilsynsmyndighederne besvarer anmodninger fra en tilsynsmyndighed i en anden medlemsstat uden unødig forsinkelse og senest en måned efter modtagelsen.
Oplysninger, som en tilsynsmyndighed i en anden medlemsstat har anmodet om, fremsendes elektronisk i et standardformat.
Stk. 2. Anmodninger om bistand skal indeholde alle nødvendige oplysninger, herunder formålet med og grunden til anmodningen.
Udvekslede oplysninger må kun anvendes til det formål, som er angivet i anmodningen.
Stk. 3. Anmodninger kan alene afvises, når den anmodede tilsynsmyndighed ikke har kompetence med hensyn til genstanden for anmodningen eller de foranstaltninger, som den anmodes om at iværksætte, eller en imødekommelse af anmodningen vil være i strid med denne eller anden lov.
Et afslag på at imødekomme en anmodning skal begrundes.
Afsnit IX Retsmidler, ansvar og sanktioner Kapitel 22 Retsmidler, ansvar og sanktioner § 48. Den registrerede eller dennes repræsentant kan klage til vedkommende tilsynsmyndighed over behandling af oplysninger vedrørende den registrerede.
 Stk. 2. Tilsynsmyndighedernes afgørelser, undladelser af at behandle en klage fra en registreret eller en manglende underretning efter § 40, stk. 1, nr. 6, kan af den registrerede eller dennes repræsentant indbringes for domstolene i den borgerlige retsplejes former.
 Stk. 3. Den registrerede eller dennes repræsentant kan indbringe spørgsmål om dataansvarliges og databehandleres overholdelse af denne lov for domstolene i den borgerlige retsplejes former.
 § 49. Enhver person, som har lidt materiel eller immateriel skade som følge af en ulovlig behandlingsaktivitet eller enhver anden behandling i strid med denne lov, har ret til erstatning fra den dataansvarlige i overensstemmelse med det almindelige EU-retlige erstatningsansvar.
 § 50. Medmindre højere straf er forskyldt efter anden lovgivning, kan en privat databehandler, der i forbindelse med en behandling, der udføres for en kompetent myndighed, overtræder § 22, stk. 2 og 3, § 23, stk. 2, § 27 og § 28, stk. 2, eller undlader at efterkomme et påbud eller forbud, der er meddelt i henhold til § 42, straffes med bøde eller fængsel indtil 4 måneder.
 Stk. 2. Dataansvarlige, der undlader at efterkomme et påbud eller forbud, der er meddelt i henhold til § 42, straffes med bøde.
 Stk. 3. I regler, der udstedes i medfør af loven, kan der fastsættes straf af bøde eller fængsel indtil 4 måneder.
 Stk. 4. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
Afsnit X Afsluttende bestemmelser Kapitel 23 Afsluttende bestemmelser, herunder ikrafttrædelsesbestemmelser mv.
 § 51. Justitsministeren kan fastsætte regler, som er nødvendige for at gennemføre de af Europa-Kommissionen udstedte retsakter, som træffes med henblik på gennemførelse af direktivet om beskyttelse af fysiske personer i forbindelse med kompetente myndigheders behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner og om fri udveksling af sådanne oplysninger og om ophævelse af Rådets rammeafgørelse 2008/977/RIA, eller regler, som er nødvendige for at anvende de af Europa-Kommissionen udstedte retsakter på direktivets område.
 § 52. Loven træder i kraft dagen efter bekendtgørelse i Lovtidende.
 Stk. 2. Lovforslaget kan stadfæstes straks efter dets vedtagelse.
 § 53. Lovens §§ 25 og 26 gælder i forhold til ny behandling af personoplysninger, der iværksættes, og registre, der oprettes, den 1. maj 2017 eller senere.
 § 54. Overførsler til tredjelande og internationale organisationer kan ske i medfør af internationale aftaler, der er indgået inden den 6. maj 2016, indtil aftalerne ændres, erstattes eller ophæves.
 § 55. I lov nr. 429 af 31. maj 2000 om behandling af personoplysninger, som senest ændret ved lov nr. 639 af 12. juni 2013, foretages følgende ændringer:
 1. § 2, stk. 4, ophæves.
 Stk. 5-11 bliver herefter stk. 4-10.
 2. Efter § 2 indsættes i kapitel 1:
»§ 2 a.
Loven gælder ikke for behandling, som er omfattet af lov om retshåndhævende myndigheders behandling af personoplysninger, jf. dog stk. 2.
Stk. 2. Regler udstedt i medfør af § 32, stk. 5, § 41, stk. 5, § 55, stk. 4, og § 72 gælder for den behandling af personoplysninger, der er omfattet af lov om retshåndhævende myndigheders behandling af personoplysninger, medmindre det vil være i strid med denne lov.« § 56. Loven gælder ikke for Færøerne, men kan ved kongelig anordning sættes i kraft for rigsmyndighedernes behandling af oplysning med de ændringer, som de færøske forhold tilsiger.
Loven gælder ikke for Grønland, men kan ved kongelig anordning sættes i kraft med de ændringer, som de grønlandske forhold tilsiger.
Bemærkninger til lovforslaget 1. Indledning 1.1. Formål og baggrund Lovforslaget gennemfører Europa-Parlamentets og Rådets direktiv 2016/680/EU af 27. april 2016 om beskyttelse af fysiske personer i forbindelse med kompetente myndigheders behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner og om fri udveksling af sådanne oplysninger og om ophævelse af Rådets rammeafgørelse 2008/977/RIA (retshåndhævelsesdirektivet). Direktivet er medtaget som bilag 2 til dette lovforslag.
 Retshåndhævelsesdirektivet er vedtaget under henvisning til artikel 16, stk. 2, i Traktaten om den Europæiske Unions Funktionsmåde (TEUF), og da det fastsætter regler vedrørende medlemsstaternes behandling af personoplysninger under udøvelse af aktiviteter, der er omfattet af det danske forbehold vedrørende retlige og indre anliggender, er direktivet ikke bindende for og finder ikke anvendelse i Danmark, jf. artikel 2 og 2 a i protokollen om Danmarks stilling.
Da direktivet er en udbygning af Schengenreglerne, kan Danmark imidlertid i henhold til protokollens artikel 4 inden 6 måneder efter Rådets vedtagelse træffe afgørelse om, at Danmark vil gennemføre direktivet i dansk ret.
Træffer Danmark afgørelse om, at direktivet skal gennemføres i dansk ret, skabes der en folkeretlig forpligtelse mellem Danmark og de øvrige medlemsstater, der er bundet af retshåndhævelsesdirektivet.
 Folketinget meddelte ved beslutning af 25. oktober 2016 sit samtykke til, at regeringen tilsluttede sig retshåndhævelsesdirektivet, hvilket regeringen meddelte Rådet den 26. oktober 2016.
 Hertil kommer, at gennemførslen af direktivet inden 1. maj 2017 skal ses i lyset af, at gennemførslen er en forudsætning for, at der kan indgås en samarbejdsaftale mellem Danmark og Europol, som skal have virkning fra samme dato.
 Det bemærkes, at regeringen vil søge Folketingets samtykke efter grundlovens § 19 til, at Danmark indgår aftale om fortsat tilknytning til Europol, i forbindelse med det kommende lovforslag om ændring af lov om Den Europæiske Politienhed (Europol).
 Lovforslaget skal endvidere ses i lyset af det sideløbende arbejde med at sikre, at dansk ret er i overensstemmelse med Europa-Parlamentets og Rådets forordning 2016/679/EU af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger og om ophævelse af direktiv 95/46/EF (databeskyttelsesforordningen).
Databeskyttelsesforordningen, som finder anvendelse i medlemsstaterne fra den 25. maj 2018, udgør sammen med retshåndhævelsesdirektivet en samlet databeskyttelsespakke.
Forordningen og direktivet er imidlertid sammenfaldende på visse områder, f.eks. hvad angår kravene til tilsynsmyndighederne.
Arbejdet med at sikre, at dansk ret er i overensstemmelse med forordningen pågår, og der vil blive fremsat selvstændigt lovforslag herom.
 Henset til, at gennemførslen af retshåndhævelsesdirektivet inden 1. maj 2017 er en forudsætning for dansk tilknytning til Europol efter denne dato, har Justitsministeriet fundet, at gennemførslen af retshåndhævelsesdirektivet bør ske selvstændigt.
Justitsministeriet har endvidere fundet, at gennemførslen af retshåndhævelsesdirektivet i videst muligt omfang bør ske i en samlet lov, der omfatter databehandling for de kompetente danske myndigheder med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod eller forebygge trusler mod den offentlige sikkerhed.
Denne fremgangsmåde varetager både hensynet til at sikre en korrekt implementering af direktivet og skaber en højere grad af overskuelighed for de myndigheder, som vil skulle anvende lovgivningen.
Denne tilgang fører samtidig til, at der skal ske en ændring af persondatalovens anvendelsesområde, således at de kompetente myndigheders behandling af personoplysninger ikke længere er omfattet af persondataloven, når den er omfattet af lovforslagets anvendelsesområde.
 Affattelsen af de foreslåede regler er generelt lagt tæt op ad retshåndhævelsesdirektivets ordlyd, idet hensynet til at sikre, at der ikke kan rejses tvivl om implementeringen af direktivets bestemmelser efter Justitsministeriets opfattelse taler herfor.
1.2. Lovforslagets indhold i hovedtræk Lovforslaget er inddelt i afsnit om henholdsvis indledende bestemmelser, herunder anvendelsesområdet og definitioner (afsnit I), behandlingsregler (afsnit II), den registreredes rettigheder (afsnit III), forpligtelser for den dataansvarlige og databehandleren (afsnit IV), personoplysningssikkerhed (afsnit V), databeskyttelsesrådgiveren (afsnit VI), overførsler til tredjelande eller internationale organisationer (afsnit VII), tilsynsmyndigheder (afsnit VIII), retsmidler, ansvar og sanktioner (afsnit IX) og afsluttende bestemmelser, herunder ikrafttrædelsesbestemmelser (afsnit X).
 Lovforslagets regler er i nogen grad en videreførelse af de gældende regler for de retshåndhævende myndigheder.
 For så vidt angår anvendelsesområdet, skal de foreslåede regler gælde for behandling af personoplysninger, som foretages af politiet, anklagemyndigheden, herunder den militære anklagemyndighed, kriminalforsorgen, Den Uafhængige Politiklagemyndighed og domstolene med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod eller forebygge trusler mod den offentlige sikkerhed.
 For så vidt angår lovforslagets behandlingsregler, er der i vidt omfang tale om en videreførelse af de gældende regler, idet der dog indføres enkelte yderligere principper om tidsfrister for opbevaring af personoplysninger og revision af behovet herfor, ligesom der foreslås eksplicitte regler om sondring mellem forskellige kategorier af registrerede og personoplysninger samt kontrol med kvaliteten af personoplysninger.
For så vidt angår lovforslagets regler om den registreredes rettigheder, herunder retten til information, indsigt, berigtigelse og sletning, er der tale om en udvidelse af rettighederne i forhold til gældende ret om behandling af personoplysninger på det strafferetlige område.
Dette skyldes, at de gældende regler i persondataloven om oplysningspligt over for den registrerede, den registreredes ret til indsigelse, berigtigelse, blokering og sletning af personoplysninger ikke finder anvendelse på behandlinger, der foretages for domstolene, politi og anklagemyndighed inden for det strafferetlige område.
Herudover finder de gældende regler om den registreredes ret til indsigt ikke anvendelse på behandlinger, der foretages for domstolene inden for det strafferetlige område.
I forhold til personoplysninger, der indgår i konkrete straffesager mv., indebærer lovforslagets regler, at den registreredes rettigheder skal gennemføres efter reglerne i retsplejeloven, som indeholder en nærmere regulering bl.a. af personers adgang til oplysningerne i en straffesag.
I forhold til lovforslagets regler om den dataansvarliges og databehandlerens forpligtelser, herunder pligten til at udpege en databeskyttelsesrådgiver, er der tale om en række nyskabelser.
Således vil den dataansvarlige  med undtagelse af domstolene, når disse foretager behandling af personoplysninger inden for deres egenskab af domstole  efter den foreslåede ordning som noget nyt være forpligtet til at udpege en databeskyttelsesrådgiver, som skal inddrages i alle spørgsmål om databeskyttelse.
 Endvidere skal den dataansvarlige forud for behandling af personoplysninger, der indebærer en høj risiko for fysiske personers rettigheder, foretage konsekvensanalyser og i visse tilfælde foretage en forudgående høring af tilsynsmyndigheden.
 En anden nyskabelse er den foreslåede indførelse af et krav om, at den dataansvarlige uden unødig forsinkelse under visse omstændigheder skal anmelde brud på persondatasikkerheden, som sandsynligvis vil medføre en risiko for fysiske personers rettigheder, til tilsynsmyndigheden og  i visse tilfælde  underrette den registrerede.
Der sker endvidere med lovforslaget en ændring af de gældende krav til logning.
I overensstemmelse med direktivet foreslås det imidlertid, at spørgsmålet om, hvilke automatiske databehandlingssystemer, der er indført før den 6. maj 2016, som logningskravet skal finde anvendelse på, håndteres efterfølgende i en bekendtgørelse med henblik på, at der kan ske en nærmere afklaring af logningsforpligtelsens omfang.
 For så vidt angår lovforslagets regler om overførsler til tredjelande eller internationale organisationer, er der i nogen grad tale om en videreførelse af de gældende regler, idet sådanne overførsler kan ske på baggrund af en afgørelse fra Europa-Kommissionen om, at tredjelandet mv. sikrer et tilstrækkeligt beskyttelsesniveau.
 For så vidt angår de foreslåede regler om tilsynsmyndighederne, er der i vidt omfang tale om en videreførelse af gældende ret, herunder i forhold til kravet om uafhængighed og beskrivelsen af tilsynsmyndighedens opgaver.
 For så vidt angår reglerne om retsmidler, ansvar og sanktioner, er der tale om dels en videreførelse af reglerne om adgangen til at klage til tilsynsmyndighederne og i et vist omfang adgangen til at indbringe tilsynsmyndighedens afgørelser for domstolene og dels en række nyskabelser, herunder i form af tilsynsmyndighedens adgang til at indbringe spørgsmål om overtrædelse af loven for domstolene.
1.3. Overordnet om den retlige ramme for de retshåndhævende myndigheders behandling af personoplysninger 1.3.1. Persondataloven I lov nr. 429 af 31. maj 2000 om behandling af personoplysninger med senere ændringer (persondataloven) er der fastsat generelle regler om behandling af personoplysninger for offentlige myndigheder, herunder retshåndhævende myndigheder, med undtagelse af politiets og forsvarets efterretningstjenester (PET og FE).
 Persondataloven er først og fremmest baseret på Europa-Parlamentets og Rådets direktiv 95/46/EF af 24. oktober 1995 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger (databeskyttelsesdirektivet).
 Persondataloven indeholder bl.a. regler om, hvornår behandling af personoplysninger i almindelighed må finde sted, ligesom loven indeholder regler vedrørende behandling af særlige typer oplysninger (f.eks. regler om personnumre).
Persondataloven gælder generelt for de kompetente myndigheders behandling af personoplysninger.
Lovens bestemmelser om oplysningspligt over for den registrerede, og om den registreredes ret til indsigelse, berigtigelse, blokering og sletning af personoplysninger finder dog ikke anvendelse på behandlinger, der foretages for domstolene, politiet og anklagemyndigheden inden for det strafferetlige område.
Herudover finder lovens regler om den registreredes ret til indsigt ikke anvendelse på behandlinger, der foretages for domstolene inden for det strafferetlige område.
 Persondataloven fastsætter endvidere regler om datasikkerhed i forbindelse med behandling af personoplysninger, hvorefter den dataansvarlige skal træffe de fornødne tekniske og organisatoriske sikkerhedsforanstaltninger mod, at oplysninger bl.a. ikke kommer til uvedkommendes kendskab.
1.3.2. Bekendtgørelse om beskyttelse af personoplysninger i forbindelse med internationalt politisamarbejde og retligt samarbejde i kriminalsager Justitsministeren har i medfør af persondatalovens § 72 a fastsat nærmere regler ved bekendtgørelse nr. 1287 af 25. november 2010 om beskyttelse af personoplysninger i forbindelse med politisamarbejde og retligt samarbejde i kriminalsager inden for Den Europæiske Union og Schengen-samarbejdet (rammeafgørelsesbekendtgørelsen).
 Bekendtgørelsen gennemfører Rådets rammeafgørelse 2008/977/RIA af 27. november 2008 om beskyttelse af personoplysninger i forbindelse med politisamarbejde og retligt samarbejde i kriminalsager (rammeafgørelsen) i dansk ret.
 Bekendtgørelsen finder anvendelse i forhold til personoplysninger, der udveksles eller stilles til rådighed mellem en dansk og en udenlandsk myndighed i forbindelse med politisamarbejde og retligt samarbejde i kriminalsager inden for EU og Schengen-samarbejdet.
 Bekendtgørelsen tager således sigte på den grænseoverskridende informationsudveksling i forbindelse med politisamarbejde og retligt samarbejde i kriminalsager.
Bekendtgørelsen henviser bl.a. til en række af de grundlæggende regler for behandling af personoplysninger i persondataloven.
Den indeholder herudover regler om datakvalitet og behandlingssikkerhed.
Bekendtgørelsen indeholder desuden regler for specifikke former for databehandling, herunder regler om viderebehandling af personoplysninger modtaget fra andre medlemsstater og om videregivelse af sådanne oplysninger til private og tredjelande samt internationale organer.
 Herudover udvider bekendtgørelsen den registreredes rettigheder med hensyn til bl.a. underretning og berigtigelse af urigtige oplysninger i forhold til persondataloven.
1.3.3. Retsplejeloven Retsplejeloven (lovbekendtgørelse nr. 1257 af 13. oktober 2016 med senere ændringer) indeholder de grundlæggende regler i dansk ret vedrørende bl.a. efterforskning og retsforfølgning af strafbare forhold.
Retsplejelovens kapitel 67-75 b fastsætter således regler om politiets efterforskning af strafbare forhold og om gennemførelsen af tvangsindgreb, herunder reglerne for anholdelse, varetægtsfængsling, indgreb i meddelelseshemmeligheden, legemsindgreb, ransagning, beslaglæggelse, edition og personundersøgelser.
Disse kapitler indeholder ligeledes grundlæggende straffeprocessuelle regler.
Retsplejeloven indeholder endvidere regler om aktindsigt i domme, kendelser og andre dokumenter, der vedrører en straffesag.
Udgangspunktet er, at enhver har ret til aktindsigt i domme og kendelser mv., ligesom den, der har en individuel, væsentlig interesse i et konkret retsspørgsmål, som udgangspunkt kan forlange at blive gjort bekendt med dokumenter, der vedrører en straffesag, herunder indførsler i retsbøgerne, i det omfang dokumenterne har betydning for vurderingen af det pågældende retsspørgsmål.
Herudover indeholder retsplejeloven regler om berigtigelse af retsafgørelser.
 Herudover er der i retsplejelovens § 115 bl.a. fastsat regler om, hvornår politiet kan udveksle oplysninger om enkeltpersoners rent private forhold til andre myndigheder som led i bl.a. det kriminalitetsforebyggende samarbejde (SSP-samarbejdet).
Retsplejelovens kapitel 93 b og c indeholder regler om Den Uafhængige Politiklagemyndigheds behandling af klager over politipersonalet og om straffesager mod politipersonale.
Det fremgår af retsplejelovens § 1020, at anmeldelser om strafbare forhold begået af politipersonale i tjenesten indgives til Den Uafhængige Politiklagemyndighed.
Indgives anmeldelsen til politiet eller anklagemyndigheden, videresendes den straks til Politiklagemyndigheden.
 Det fremgår videre af § 1020 a, at politiklagemyndigheden efter anmeldelse eller af egen drift iværksætter efterforskning, når der er rimelig formodning om, at politipersonale i tjenesten har begået et strafbart forhold, som forfølges af det offentlige.
1.3.4. Straffuldbyrdelsesloven Straffuldbyrdelsesloven (lovbekendtgørelse nr. 1242 af 11. november 2015 med senere ændringer) regulerer fuldbyrdelsen af fængselsstraffe, bødestraffe, betingede domme, domme med vilkår om samfundstjeneste og forvaring.
 Straffuldbyrdelsesloven indeholder mulighed for, at myndighederne i en række tilfælde kan behandle personoplysninger om en dømt person for at varetage deres opgaver efter loven.
 Det er f.eks. tilfældet, hvor kriminalforsorgen træffer afgørelse om valg af afsoningsinstitution, herunder om anbringelse i åbent eller lukket fængsel, om overførsel fra åbent til lukket fængsel og om udgang i forbindelse med afsoning af fængselsstraf.
1.3.5. Politiloven Politiloven (lovbekendtgørelse nr. 956 af 20. august 2015 om politiets virksomhed) indeholder bestemmelser om politiets formål og virke samt politiets opgaver.
Endvidere indeholder loven bestemmelser om politiets indgreb, herunder i forhold til orden og sikkerhed, offentlige forsamlinger og opløb samt svage og udsatte persongrupper.
Loven regulerer herudover politiets anvendelse af magt og betingelserne for brug af særlige magtmidler samt politiets adgang til at lade foranstaltninger udføre som selvhjælpshandlinger.
Politiloven forudsætter i en række tilfælde, at politiet foretager behandling af personoplysninger som led i varetagelsen af de opgaver, der er henlagt til politiet efter loven.
Det kan f.eks. være i forbindelse med gennemførelsen af legemsbesigtigelse, frihedsberøvelser, opgaver knyttet til offentlige forsamlinger og opløb, detentionsanbringelser og anvendelse af magtmidler.
2. Lovforslagets hovedpunkter 2.1. Anvendelsesområde 2.1.1. Gældende ret 2.1.1.1. Databeskyttelsesdirektivet finder ikke anvendelse på medlemsstaternes aktiviteter på det strafferetlige område, jf. artikel 3, stk. 2.
 Den generelle EU-retlige regulering af beskyttelse af personoplysninger på det politi- og strafferetlige område findes i rammeafgørelsen, jf. pkt. 1.3.2.
 Rammeafgørelsen finder anvendelse, når der med henblik på at forebygge, efterforske, afsløre eller retsforfølge straffelovsovertrædelser eller fuldbyrde strafferetlige sanktioner udveksles eller er udvekslet personoplysninger mellem medlemsstater (enten i form af videregivelse af personoplysninger eller ved at personoplysninger stilles eller er stillet til rådighed for en anden medlemsstat), jf. artikel 1.
 Rammeafgørelsen finder endvidere anvendelse, når personoplysninger udveksles eller er udvekslet mellem på den ene side kompetente myndigheder i medlemsstaterne og på den anden side organer eller informationssystemer inden for EU-samarbejdet, jf. artikel 1, stk. 2.
 Rammeafgørelsen tager således sigte på den grænseoverskridende informationsudveksling i forbindelse med politisamarbejde og retligt samarbejde i kriminalsager, og den finder inden for dette område anvendelse på behandling af personoplysninger, der helt eller delvis foretages elektronisk, samt på ikke-elektronisk behandling af personoplysninger, der er eller vil blive indeholdt i et register, jf. artikel 1, stk. 3.
 Rammeafgørelsen berører ikke væsentlige nationale sikkerhedsinteresser og specifikke efterretningsaktiviteter vedrørende national sikkerhed, jf. artikel 1, stk. 4.
 2.1.1.2. Persondataloven gælder generelt for behandling af personoplysninger, der helt eller delvis foretages ved hjælp af elektronisk databehandling, og for ikke-elektronisk behandling af personoplysninger, der er eller vil blive indeholdt i et register, jf. lovens § 1, stk. 1. Regler om behandling af personoplysninger i anden lovgivning, som giver den registrerede en bedre retsstilling, går forud for reglerne i persondataloven, jf. § 2, stk. 1.
 Persondataloven gælder således også for de kompetente myndigheders behandling af personoplysninger.
Det fremgår imidlertid af lovens § 2, stk. 4, at lovens bestemmelser om oplysningspligt over for den registrerede (kapitel 8), den registreredes ret til indsigelse, berigtigelse, blokering og sletning af personoplysninger (§§ 35-37) og om automatiske afgørelser (§ 39) ikke finder anvendelse på behandlinger, der foretages for domstolene, politiet og anklagemyndigheden inden for det strafferetlige område.
Herudover finder lovens regler om den registreredes ret til indsigt (kapitel 9) ikke anvendelse på behandlinger, der foretages for domstolene inden for det strafferetlige område.
Det antages, at begrebet "det strafferetlige område" i denne bestemmelses forstand skal defineres bredt.
Begrebet omfatter i hvert fald kerneområdet af domstolenes samt politiets og anklagemyndighedens virksomhed inden for strafferetsplejen, dvs. behandling af traditionelle sager, som er under efterforskning, eller hvor der tages stilling til strafansvar og strafudmåling.
Udover dette kerneområde, er det i praksis antaget, at også politiets og anklagemyndighedens aktiviteter af mere generel karakter på det strafferetlige område kan være omfattet af begrebet.
 I medfør af persondataloven har Datatilsynet således bl.a. fundet, at de behandlingsaktiviteter, der er knyttet til politiets brug af automatisk nummerpladegenkendelse (ANPG) og til brugen af meddelere, faldt inden for det strafferetlige område, uanset at der ikke er tale om aktiviteter i tilknytning til en konkret straffesag.
2.1.2. Retshåndhævelsesdirektivet Det fremgår af retshåndhævelsesdirektivets artikel 2, at direktivet finder anvendelse på kompetente myndigheders behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod eller forebygge trusler mod den offentlige sikkerhed.
 Det fremgår videre af direktivets artikel 2, stk. 2, at direktivet finder anvendelse på behandling af personoplysninger, der helt eller delvist foretages ved hjælp af automatisk databehandling, og på anden ikke-automatisk behandling af personoplysninger, der er eller vil blive indeholdt i et register.
 Det fremgår herudover af direktivets artikel 2, stk. 3, at direktivet ikke finder anvendelse på behandling af personoplysninger under udøvelse af aktiviteter, der falder uden for EU-retten, og på behandling foretaget af EU-institutioner, -organer, -kontorer og -agenturer.
Det fremgår af direktivets præambelbetragtning nr. 12, at de aktiviteter, der udføres af politiet eller andre retshåndhævende myndigheder, hovedsageligt er fokuseret på at forebygge, efterforske, afsløre eller retsforfølge strafbare handlinger, herunder politiaktiviteter uden forudgående viden om, hvorvidt et forhold udgør en strafbar handling eller ej.
Sådanne aktiviteter kan også omfatte udøvelsen af beføjelser gennem tvangsindgreb som f.eks. politiaktiviteter i forbindelse med demonstrationer, store sportsbegivenheder og uroligheder.
De omfatter også opretholdelse af lov og orden som en opgave, der er overdraget til politiet eller andre retshåndhævende myndigheder, hvor det er nødvendigt for at beskytte mod og forebygge trusler mod den offentlige sikkerhed og de ved lov beskyttede grundlæggende samfundsinteresser, som kan føre til en strafbar handling.
Endeligt fremgår det af direktivets artikel 1, stk. 3, at direktivet ikke er til hinder for, at medlemsstaterne fastsætter højere standarder for beskyttelse af den registreredes rettigheder.
Der er med andre ord tale om et minimumsharmoniseringsdirektiv.
2.1.3. Justitsministeriets overvejelser og lovforslagets udformning 2.1.3.1. Ved fastlæggelsen af retshåndhævelsesdirektivets anvendelsesområde bør det holdes for øje, at baggrunden for, at der blev foreslået og vedtaget en særskilt retsakt om de kompetente myndigheders behandling af personoplysninger til brug for varetagelsen af opgaver knyttet til det strafferetlige område, er en følge af de særlige hensyn, der gør sig gældende på dette område, jf. herved den i pkt. 1.1 beskrevne sammenhæng med databeskyttelsesforordningen.
I erklæring nr. 21 om beskyttelse af personoplysninger inden for retligt samarbejde i straffesager og politisamarbejde, der er knyttet som bilag til slutakten fra den regeringskonference, der vedtog Lissabontraktaten, erkendte konferencen således, at det kunne blive nødvendigt med specifikke regler om beskyttelse af personoplysninger og om fri bevægelighed for personoplysninger inden for retligt samarbejde i straffesager og politisamarbejde baseret på artikel 16 i TEUF som følge af disse områders specifikke karakter.
Retshåndhævelsesdirektivet er udtryk for, at der som angivet i ovennævnte erklæring er fundet behov for at udforme særligt tilpassede regler for de kompetente myndigheders behandling af personoplysninger til brug for løsningen af visse opgaver, hvilket bl.a. indebærer, at en række af de krav til behandlingen af personoplysninger, rettigheder for de registrerede mv., som er fastsat i den generelle databeskyttelsesforordning, jf. punkt 1.1 ovenfor, ikke indgår i retshåndhævelsesdirektivet.
Hertil kommer, at valget af at regulere området ved et direktiv  frem for ved en forordning, der er almengyldig, bindende i alle enkeltheder og umiddelbart gyldig i hver medlemsstat  indebærer, at der i udgangspunktet overlades medlemsstaterne et større råderum.
Retshåndhævelsesdirektivets anvendelsesområde kan opdeles i forskellige elementer.
Således angår afgræsningen af anvendelsesområdet for det første spørgsmålet om, hvorvidt der kræves et grænseoverskridende element, og for det andet, hvilke former for behandling af personoplysninger der er omfattet.
Anvendelsesområdet afgrænses for det tredje af, hvilke myndigheder der er omfattet, og for det fjerde af, hvilket formål behandlingen af personoplysninger har.
Endeligt afgrænses anvendelsesområdet for det femte af EU-rettens generelle anvendelsesområde.
 2.1.3.2. For så vidt angår spørgsmålet om, hvorvidt der stilles krav om et grænseoverskridende element, er anvendelsesområdet for retshåndhævelsesdirektivet, jf. artikel 2, bredere end for rammeafgørelsen, som alene finder anvendelse på den grænseoverskridende informationsudveksling i forbindelse med politisamarbejde og retligt samarbejde i kriminalsager inden for EU og Schengen-samarbejdet.
Retshåndhævelsesdirektivet finder således anvendelse på både den grænseoverskridende og den rent nationale behandling af personoplysninger.
Det foreslås på den baggrund, at lovforslagets anvendelsesområde på dette punkt udformes i overensstemmelse hermed.
 2.1.3.3. Retshåndhævelsesdirektivet finder ligesom persondataloven og databeskyttelsesdirektivet anvendelse på behandling af personoplysninger, der helt eller delvist foretages ved hjælp af automatisk databehandling, og på anden ikke-automatisk behandling af personoplysninger, der er eller vil blive indeholdt i et register, jf. artikel 2, stk. 2. Det foreslås på den baggrund, at lovforslagets anvendelsesområde på dette punkt udformes i overensstemmelse hermed.
 2.1.3.4. For så vidt angår spørgsmålet om, hvilke myndigheder retshåndhævelsesdirektivet finder anvendelse på, fremgår det af direktivets artikel 2, at der skal være tale om kompetente myndigheders behandling af personoplysninger.
 De kompetente retshåndhævende myndigheder defineres i direktivets artikel 3, nr. 7, som enhver offentlig myndighed, der er kompetent med hensyn til at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed.
Definitionen er således knyttet til forståelsen af begrebet strafbare handlinger, jf. pkt. 2.1.3.5 nedenfor.
Det fremgår af direktivets præambelbetragtning nr. 13, at en strafbar handling er et selvstændigt EU-retligt begreb som fortolket af EU-Domstolen.
Det fremgår af EU-Domstolens praksis, at der i forhold til spørgsmålet om, hvorvidt en foranstaltning skal betragtes som en straf, skal lægges vægt på de såkaldte Engels-kriterier, som er fastlagt af Den Europæiske Menneskerettighedsdomstol i forhold til spørgsmålet om, hvorvidt en foranstaltning skal betragtes som en straf omfattet af Den Europæiske Menneskerettighedskonventions artikel 6, jf. bl.a. dom af 8. juni 1976 (i sagen Engel m.fl. mod Nederlandene, sagsnr. 5100/71 m.fl.), hvor Menneskerettighedsdomstolen anførte, at der skal lægges vægt på, hvorvidt de bestemmelser, der udgør grundlaget for forfølgningen, i det pågældende (nationale) retssystem henregnes til strafferetten eller anses for at være af disciplinærretlig, forvaltningsretlig eller anden ikke-strafferetlig karakter.
Der skal endvidere lægges vægt på karakteren af den pågældende forseelse, navnlig om der er tale om overtrædelser af forskrifter, der påhviler bestemte persongrupper, eller overtrædelser af almene normer, der gælder for enhver.
Endelig skal der lægges vægt på karakteren og intensiteten af den sanktion, der kan blive tale om at ikende.
Den faktisk ikendte sanktion er således ikke i sig selv afgørende.
I dansk retspleje er det et grundlæggende princip, at bøder og fængselsstraffe har karakter af strafferetlige sanktioner, som kun kan pålægges ved domstolene og efter retsplejelovens regler, dvs. som et led i strafferetsplejen.
Denne procedure sikrer borgernes retssikkerhed, idet domstolsprocessen sikrer en effektiv beskyttelse af den sigtede.
 Justitsministeriet finder på den baggrund, at de kompetente myndigheder i direktivets forstand i en dansk kontekst skal udgøres af de myndigheder, som varetager opgaver inden for strafferetsplejen, dvs. politiet, anklagemyndigheden, herunder den militære anklagemyndighed, kriminalforsorgen, Den Uafhængige Politiklagemyndighed og domstolene (de kompetente myndigheder).
 Lovforslagets anvendelsesområde på dette punkt foreslås udformet i overensstemmelse hermed.
Denne afgrænsning af anvendelsesområdet indebærer, at andre myndigheders behandling af oplysninger fra de kompetente myndigheder, f.eks. kommunernes behandling af oplysninger fra politiet som led i kriminalitetsforebyggende samarbejde (SSP-samarbejdet), ikke vil være omfattet af loven, uanset at også kommunernes behandling i princippet er dækket af lovens anvendelsesområde, f.eks. fordi behandlingen har forebyggelse af kriminalitet som formål.
Tilsvarende vil gælde den behandling af personoplysninger, som foretages af f.eks.
Arbejdstilsynet, Finanstilsynet og Fødevarestyrelsen som led i udstedelsen af administrative bødeforelæg, idet sådanne sager overgives til politiet, hvis de pågældende ikke ønsker at vedtage bødeforelægget, hvorefter sagen håndteres inden for strafferetsplejen.
Disse myndigheders behandling af personoplysninger vil i stedet være omfattet af de generelle regler i persondataloven og  fra den 25. maj 2018  databeskyttelsesforordningen.
Den behandling, der sker ved de kompetente myndigheders videregivelse af oplysninger til disse myndigheder i sådanne sager, er derimod omfattet af lovforslaget.
 2.1.3.5. For så vidt angår spørgsmålet om afgræsningen af anvendelsesområdet i forhold til, hvilket formål behandlingen af personoplysninger har, fremgår det af direktivets artikel 2, stk. 1, jf. artikel 1, stk. 1, at direktivet finder anvendelse på behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod eller forebygge trusler med den offentlige sikkerhed.
Spørgsmålet om, til hvilket formål behandlingen skal foregå, hænger således til dels sammen med det ovenfor anførte om afgræsningen i forhold til de kompetente myndigheder og de særlige hensyn, der ligger bag beslutningen om at underlægge området særskilte databeskyttelsesretlige regler.
Der skal således være tale om aktiviteter, der knytter sig til strafbare handlinger, hvilket som nævnt ovenfor i en dansk kontekst er de aktiviteter, som er omfattet af strafferetsplejen.
Mere specifikt er det Justitsministeriets vurdering, at de forseelser, der i en dansk kontekst kan føre til en bøde eller fængselsstraf, udgør strafbare handlinger i direktivets forstand.
Det skyldes, at der er tale om overtrædelser af generelle retsforskrifter, hvor forfølgningen håndteres i det straffeprocessuelle system.
Hertil kommer, at en manglende betaling af en bøde i princippet fører til en forvandlingsstraf i form af fængsel, jf. straffelovens § 53.
Direktivet finder imidlertid også anvendelse på aktiviteter, som ikke er knyttet til en helt konkret strafbar handling.
Det fremgår således af præambelbetragtning nr. 12, der uddyber definitionen på en kompetent myndighed i artikel 3, nr. 7, at direktivet omfatter politiaktiviteter, der finder sted uden forudgående viden om, hvorvidt et forhold udgør en strafbar handling eller ej.
Direktivet omfatter således også politiaktiviteter, der retter sig mod potentielle strafbare forhold, hvilket er et område, der under dansk ret generelt henføres under politiets ordenshåndhævelsesbeføjelser.
Herudover fremgår det af direktivets præambelbetragtning nr. 12, at direktivet også omfatter udøvelsen af beføjelser gennem tvangsindgreb som f.eks. politiaktiviteter i forbindelse med demonstrationer, store sportsbegivenheder og uroligheder.
De omfatter også opretholdelse af lov og orden som en opgave, der er overdraget til politiet eller andre retshåndhævende myndigheder, hvor det er nødvendigt for at beskytte mod og forebygge trusler mod den offentlige sikkerhed og de ved lov beskyttede grundlæggende samfundsinteresser, som kan føre til en strafbar handling.
Anvendelsesområdet knytter sig således også til forebyggelse af strafbare handlinger, hvilket må antages at omfatte generelle forebyggelsesindsatser, f.eks. i forhold til færdselskontrol, som ikke  endnu  har forbindelse til konkrete strafbare forhold.
Således vil direktivet også omfatte f.eks. de i pkt. 2.1.1.2 nævnte behandlingsaktiviteter, der er knyttet til politiets brug af automatisk nummerpladegenkendelse (ANPG) og til brugen af meddelere, uanset at der ikke er tale om aktiviteter i tilknytning til en konkret straffesag.
Tilsvarende gælder i relation til behandling af hvidvaskunderretninger i Hvidvasksekretariatet i Statsadvokaten for Særlig Økonomisk og International Kriminalitet (SØIK).
Rækkevidden af direktivets anvendelsesområde i forhold til kriminalforsorgens opgaver på straffuldbyrdelses- og forebyggelsesområdet skal forstås således, at kriminalforsorgens resocialiseringsindsatser, programvirksomhed (anger management, voldsforebyggelse mv.), misbrugsbehandling og uddannelse er omfattet af direktivet.
Almindelige forsorgsopgaver i forhold til de indsatte mv., som f.eks. behandling af oplysninger i forbindelse med administration af mad, lønninger eller gejstlig betjening vil også være omfattet.
Behandling af helbredsoplysninger er omfattet af direktivets anvendelsesområde i det omfang, at behandlingen har til formål at fuldbyrde strafferetlige sanktioner eller forebygge kriminalitet, hvilket f.eks. vil omfatte behandling af helbredsoplysninger ved lægetilsyn i forbindelse med magtanvendelse og anbringelse i sikringscelle samt psykiske evalueringer eller diagnosticeringer til brug for vurdering af f.eks. afsoningssted.
Behandling af helbredsoplysninger til andre formål, f.eks. almindelige helbredsfaglige behandlinger som rensning af sår, diagnosticering, administration af medicin mv., vil derimod falde uden for direktivets anvendelsesområde.
 Der vil endvidere være tale om de aktiviteter, som de kompetente myndigheder udøver med henblik på at beskytte den offentlige sikkerhed i konkrete situationer, f.eks. i forbindelse større varslede og uvarslede hændelser, samt den mere generelle løbende overvågning af konkrete objekter, der vurderes at være mulige mål for sikkerhedstrusler mv.
Spørgsmålet om rækkevidden af direktivets anvendelsesområde i forhold til politiets opgaver forbundet med opretholdelse af lov og orden vil dog skulle fastlægges nærmere i praksis, idet de kompetente myndigheders varetagelse af deres opgaver ikke i alle tilfælde entydigt falder inden for eller uden for dette område.
Det må dog kunne lægges til grund, at de dele af politiets ordenshåndhævelse, der finder sted gennem brug af tvangsindgreb og som i øvrigt har som umiddelbart sigte at forebygge eller forhindre trusler mod den offentlige orden, er omfattet af direktivet.
Endvidere vil politiets dispositioner knyttet til ordenshåndhævelse  der generelt må antages at finde sted uden forudgående viden om, hvorvidt et forhold udgør en strafbar handling eller ej  også anses for at være omfattet af direktivets anvendelsesområde.
Derimod vil politiets behandling af f.eks. klager over politiets dispositioner, der finder sted under iagttagelse af generelle forvaltningsretlige regler, ikke kunne siges at vedrøre strafbare forhold eller ordensmæssige forhold, og vil derfor ikke være omfattet af direktivet.
Eksempelvis vil politiets besøg og besigtigelse af konkrete virksomheder, der udøver virksomhed i henhold til konkrete tilladelser, f.eks. kampsportsstævner, ikke være at anse som opgaver forbundet med opretholdelse af lov og orden i direktivets forstand, desuagtet at kontrollen udøves af det uniformerede politi.
 For så vidt angår Den Uafhængige Politiklagemyndighed, vil den behandling, som vedrører strafbare forhold, jf. retsplejelovens kapitel 93 c, være omfattet af direktivets anvendelsesområde, mens den behandling, som vedrører klager over politipersonalets adfærd i tjenesten (adfærdsklager), jf. retsplejelovens kapitel 93 b, vil falde uden for anvendelsesområdet.
De kompetente myndigheder behandler en række andre administrative sager.
Politiet behandler f.eks. sager om tilladelser til udøvelse af forskellige hverv, herunder pantelånere, idrætskontrollører, dørmænd og vagter, samt tilladelser til afholdelse af forskellige offentlige arrangementer eller aktiviteter, herunder forlystelser og særtransporter.
Ligeledes modtager og behandler politiet og andre retshåndhævende myndigheder, som andre forvaltningsmyndigheder, løbende aktindsigtsanmodninger efter offentlighedsloven og forvaltningsloven og vil også fremadrettet skulle behandle personoplysninger i forbindelse med behandlingen af konkrete anmodninger om indsigt i henhold til den gældende databeskyttelsesretlige regulering.
Sager af denne art kan ikke antages at have en sådan karakter, der kan føre til, at behandlingen af personoplysninger i disse sager er omfattet af direktivets anvendelsesområde.
Er der derimod tale om aktindsigt i konkrete straffesager, der reguleres af retsplejeloven, er aktindsigtssagerne omfattet af lovforslagets anvendelsesområde.
 På tilsvarende måde vil behandling af personoplysninger, der finder sted i forbindelse med de kompetente myndigheders ansættelse af medarbejdere og den løbende administration af ansættelsesmæssige forhold falde uden for direktivets anvendelsesområde.
 Behandling af personoplysninger i sådanne sager vil i stedet være omfattet af de generelle regler i persondataloven og  fra den 25. maj 2018  databeskyttelsesforordningen.
I forhold til politiets behandling af personlysninger i forbindelse med varetagelsen af opgaver forbundet med grænsekontrol, kan den del af grænsekontrollen, der udøves med henblik på umiddelbart at fastslå, om en person har lovligt indrejse- og opholdsgrundlag, ikke anses for at være omfattet af direktivets anvendelsesområde.
Dette skyldes, at formålet med den behandling af personoplysninger, der finder sted som led i den umiddelbare grænsekontrol, ikke vedrører aktuelle eller potentielle strafbare forhold eller håndhævelsen af lov og orden i direktivets forstand.
Derimod vil f.eks. politiets eventuelle kontrol af, om den pågældende måtte være eftersøgt af danske eller udenlandske myndigheder med henblik på at fastslå, om den pågældende skal tilbageholdes mv., indebære en behandling af personoplysninger med henblik på at understøtte politiets arbejde med at forebygge, retsforfølge mv. strafbare forhold og dermed falde inden for direktivets anvendelsesområde.
 Det bemærkes, at de EU-retlige regelsæt på dette område ofte indeholder specifikke databeskyttelsesretlige særregler, der i relevant omfang vil skulle iagttages parallelt med direktivets  og dermed lovens  regler.
 Lovforslagets anvendelsesområde foreslås udformet i overensstemmelse hermed.
2.1.3.6. Retshåndhævelsesdirektivet finder ikke anvendelse på aktiviteter, der falder uden for EU-retten.
Det fremgår af artikel 4, stk. 2, i Traktaten om Den Europæiske Union, at spørgsmålet om den nationale sikkerhed forbliver den enkelte medlemsstats eneansvar, hvilket også er nævnt i direktivets præambelbetragtning nr. 14.
 Det foreslås på den baggrund, at loven  som det er tilfældet for persondataloven  ikke skal finde anvendelse på den behandling af personoplysninger, der foretages for og af politiets og forsvarets efterretningstjenester, idet denne behandling sker med henblik på varetagelsen af den nationale sikkerhed.
 2.1.3.7. Retshåndhævelsesdirektivet indeholder en adgang for medlemsstaterne til at fastsætte højere standarder for beskyttelse af den registreredes rettigheder.
Det foreslås på den baggrund, at det fastsættes i loven, at regler i anden lovgivning, som giver den registrerede en bedre retstilling, går forud for reglerne i lovforslaget.
Der sker dermed en videreførelse af den tilsvarende bestemmelse i persondataloven.
 Der henvises i øvrigt til lovforslagets §§ 1 og 2 og bemærkningerne hertil.
2.2. Definitioner 2.2.1. Gældende ret Databeskyttelsesdirektivet indeholder definitioner af begreberne personoplysninger, behandling, register, den registeransvarlige, registerfører, tredjemand, modtager og samtykke.
Disse definitioner findes tillige i persondatalovens kapitel 2 (§ 3), idet begreberne den registeransvarlige og registerfører dog er erstattet af begreberne den dataansvarlige og databehandleren, ligesom der er tilføjet en definition på begrebet tredjeland.
2.2.2. Retshåndhævelsesdirektivet Direktivets artikel 3 indeholder definitioner på begreberne personoplysninger, behandling, begrænsning af behandling, profilering, pseudonymisering, register, kompetent myndighed, dataansvarlig, databehandler, modtager, brud på datasikkerheden, genetiske data, biometriske data, helbredsoplysninger, tilsynsmyndighed og international organisation.
2.2.3. Justitsministeriets overvejelser og lovforslagets udformning Justitsministeriet finder, at hensynet til at sikre, at der ikke kan opstå tvivl om implementeringen af retshåndhævelsesdirektivets artikel 3 taler for, at hovedparten af direktivets definitioner indføjes i lovforslaget, og at dette sker ved, at ordlyden af definitionerne i loven knyttes relativt tæt op ad direktivteksten.
For at øge overskueligheden foreslås det imidlertid, at enkelte af definitionerne gøres kortere og mere præcise end, hvad der følger af direktivet.
Af tilsvarende årsag foreslås definitionen på begrebet pseudonymisering ikke medtaget i lovforslaget, idet dette begreb alene indgår i direktivet som et eksempel på en af de tekniske og organisatoriske foranstaltninger, som skal iværksættes efter direktivets artikel 20, jf. nærmere herom i pkt. 2.6 nedenfor.
 I forlængelse af det ovenfor i pkt. 2.1 nævnte om det foreslåede anvendelsesområde for loven foreslås det endvidere, at det i definitionen af begrebet kompetente myndigheder eksplicit angives, at de kompetente myndigheder i Danmark er politiet, anklagemyndigheden, herunder den militære anklagemyndighed, kriminalforsorgen, Den Uafhængige Politiklagemyndighed og domstolene.
 Der henvises i øvrigt til lovforslagets § 3 og bemærkningerne hertil.
2.3. Behandlingsregler 2.3.1. Gældende ret Persondatalovens afsnit II indeholder en række behandlingsregler, som er relevante i politi- og straffesager i form af regler om formålet med behandlingen (§ 5), behandlingsgrundlaget for henholdsvis almindelige og følsomme personoplysninger (§§ 6-8), behandling af oplysninger i retsinformationssystemer af væsentlig samfundsmæssig betydning (§ 9) og behandling af personnumre (§ 11). Hertil kommer lovens § 39 om afgørelser, der alene er truffet på baggrund af elektronisk databehandling.
 2.3.1.1. Det fremgår således af persondatalovens § 5, stk. 1, at oplysninger skal behandles i overensstemmelse med god databehandlingsskik.
God databehandlingsskik er en retlig standard, som udfyldes af tilsynsmyndighederne.
Begrebet indebærer bl.a., at behandlingen af oplysninger skal være rimelig og lovlig.
Standarden anses efter praksis fra Datatilsynet for bl.a. at omfatte krav til den dataansvarlige om forudgående underretning af den registrerede om visse behandlingsaktiviteter, en pligt til at notere den registreredes indsigelser i forhold til rigtigheden af de registrerede oplysninger og underretning af berørte personer ved brud på datasikkerheden.
God databehandlingsskik supplerer således navnlig lovens regler om den registreredes rettigheder.
Det fremgår videre af bestemmelsens stk. 2, at indsamling af oplysninger skal ske til udtrykkeligt angivne og saglige formål, og senere behandling må ikke være uforenelig med disse formål.
Senere behandling af oplysninger, der alene sker i historisk, statistisk eller videnskabeligt øjemed, anses ikke for uforenelig med de formål, hvortil oplysningerne er indsamlet.
 Det fremgår desuden af bestemmelsens stk. 3, at oplysninger, som behandles, skal være relevante og tilstrækkelige og ikke omfatte mere, end hvad der kræves til opfyldelse af de formål, hvortil oplysningerne indsamles, og de formål, hvortil oplysningerne senere behandles.
Det fremgår herudover af bestemmelsens stk. 4, at behandling af oplysninger skal tilrettelægges således, at der foretages fornøden ajourføring af oplysningerne.
Der skal endvidere foretages den fornødne kontrol for at sikre, at der ikke behandles urigtige eller vildledende oplysninger.
Oplysninger, der viser sig urigtige eller vildledende, skal snarest muligt slettes eller berigtiges.
Persondatalovens § 5, stk. 4, suppleres for så vidt angår grænseoverskridende udveksling af oplysninger af rammeafgørelsesbekendtgørelsens § 9, stk. 1 og 2. Det fremgår heraf, at den dataansvarlige skal træffe alle rimelige foranstaltninger til at sikre, at personoplysninger ikke videregives eller stilles til rådighed, hvis de er urigtige, ufuldstændige eller ikke ajourførte.
I dette øjemed verificerer den dataansvarlige så vidt muligt kvaliteten af personoplysningerne, før de videregives eller stilles til rådighed.
I forbindelse med al videregivelse af oplysninger skal der så vidt muligt tilføjes tilgængelige oplysninger, der gør det muligt for den udenlandske myndighed at vurdere, om oplysningerne er rigtige, fuldstændige, ajourførte og pålidelige.
Hvis det konstateres, at der er videregivet urigtige personoplysninger, eller at oplysningerne er videregivet ulovligt, meddeles dette straks den udenlandske myndighed.
Oplysningerne skal berigtiges, slettes eller blokeres omgående, jf. bekendtgørelsens § 9, stk. 2.
 Endeligt fremgår det af persondatalovens § 5, stk. 5, at indsamlede oplysninger ikke må opbevares på en måde, der giver mulighed for at identificere den registrerede i et længere tidsrum end det, der er nødvendigt af hensyn til de formål, hvortil oplysningerne behandles.
Persondatalovens § 5, stk. 5, suppleres for så vidt angår grænseoverskridende udveksling af oplysninger af rammeafgørelsesbekendtgørelsens § 8. Det fremgår heraf, at den dataansvarlige skal tilrettelægge behandlingen af personoplysninger således, at der fastsættes passende frister for sletningen af personoplysninger eller regelmæssig undersøgelse af behovet for lagringen af oplysningerne.
Det sikres endvidere ved proceduremæssige foranstaltninger, at tidsfristerne overholdes.
 2.3.1.2. Persondatalovens § 6, stk. 1, indeholder en række sideordnede grundlag for behandling af almindelige personoplysninger.
Det er ikke alle behandlingsgrundlagene i bestemmelsen, der er relevante for de kompetente myndigheders behandling af personoplysninger med henblik på varetagelse af myndighedsopgaver.
Disse myndigheder foretager således i dag behandling af personoplysninger, når den registrerede har meddelt samtykke hertil (stk. 1, nr. 1), når behandlingen er nødvendig for at overholde en retlig forpligtelse, som påhviler den dataansvarlige (stk. 1, nr. 3), når behandlingen er nødvendig for at beskytte den registreredes vitale interesser (stk. 1, nr. 4), når behandlingen er nødvendig af hensyn til udførelsen af en opgave i samfundets interesse (stk. 1, nr. 5), når behandlingen er nødvendig af hensyn til udførelsen af en opgave, der henhører under offentlig myndighedsudøvelse, som den dataansvarlige er pålagt (stk. 1, nr. 6), eller når behandling er nødvendig for, at den dataansvarlige eller den tredjemand, til hvem oplysningerne videregives, kan forfølge en berettiget interesse, og hensynet til den registrerede ikke overstiger denne interesse (stk. 1, nr. 7).
 Det fremgår af persondatalovens § 38, at den registrerede kan tilbagekalde et samtykke.
 Behandlingsgrundlagene er overlappende, og myndighedernes behandling af personoplysninger vil således ofte ske på flere af de ovennævnte behandlingsgrundlag.
2.3.1.3. Persondatalovens § 7 indeholder regler om behandling af følsomme personoplysninger.
Det fremgår af bestemmelsens stk. 1, at der som hovedregel ikke må behandles oplysninger om racemæssig eller etnisk baggrund, politisk, religiøs eller filosofisk overbevisning, fagforeningsmæssige tilhørsforhold og oplysninger om helbredsmæssige og seksuelle forhold.
 Bestemmelsens stk. 2-7 indeholder en række undtagelser til hovedreglen i stk.1. Det fremgår således af bestemmelsens stk. 6, at behandling af de følsomme oplysninger, der er nævnt i stk. 1, kan ske, hvis behandlingen er nødvendig af hensyn til en offentlig myndigheds varetagelse af sine opgaver på det strafferetlige område.
Lovens § 7, stk. 6, giver offentlige myndigheder adgang til at behandle følsomme personoplysninger i straffesager.
Bestemmelsen giver således f.eks. politi og anklagemyndighed mulighed for at registrere oplysninger om f.eks. race og hudfarve i forbindelse med efterforskningsvirksomhed, idet disse oplysninger kan være nødvendige identifikationsoplysninger.
 Persondatalovens § 7, stk. 6, suppleres for så vidt angår grænseoverskridende udveksling af oplysninger af rammeafgørelsesbekendtgørelsens § 2, stk. 2. Det fremgår heraf, at behandling af oplysninger om racemæssig eller etnisk baggrund, politisk, religiøs eller filosofisk overbevisning, fagforeningsmæssige tilhørsforhold og oplysninger om helbredsmæssige og seksuelle forhold efter persondatalovens § 7, stk. 6, ikke må ske, medmindre behandlingen er strengt nødvendig.
 Persondatalovens § 8 indeholder særregler om den offentlige forvaltnings behandling af andre kategorier af følsomme oplysninger end dem, der er nævnt i § 7, stk. 1. Det fremgår af bestemmelsens stk. 1, at der ikke for den offentlige forvaltning må behandles oplysninger om strafbare forhold, væsentlige sociale problemer og andre rent private forhold end de i § 7, stk. 1, nævnte, medmindre det er nødvendigt for varetagelsen af myndighedens opgaver.
 Det fremgår videre af bestemmelsens stk. 2, at der ikke må ske videregivelse af sådanne oplysninger, med mindre en af betingelserne i stk. 2, nr. 1-4, er opfyldt.
Det fremgår imidlertid af bestemmelsens stk. 6, at behandling og videregivelse efter stk. 1 og 2 kan finde sted, hvis betingelserne i lovens § 7 er opfyldt.
De kompetente myndigheder vil således også have mulighed for at behandle oplysninger omfattet af § 8 i straffesager, jf. lovens § 7, stk. 6.
 Rammeafgørelsesbekendtgørelsens §§ 3 og 5 indeholder særlige regler om adgangen til at behandle oplysninger, der er modtaget fra eller stillet til rådighed af en udenlandsk myndighed.
Det fremgår således af bekendtgørelsens § 3, at sådanne oplysninger kun må behandles til en række nærmere angivne andre formål end dem, hvortil de blev videregivet eller stillet til rådighed.
Oplysningerne kan anvendes med henblik på forebyggelse, efterforskning, afsløring eller retsforfølgning af straffelovsovertrædelser eller fuldbyrdelse af strafferetlige sanktioner i forbindelse med andre straffelovsovertrædelser eller sanktioner end dem, hvortil de blev videregivet eller stillet til rådighed, eller andre retlige og administrative procedurer, som hænger direkte sammen med disse formål.
Behandling kan endvidere ske med henblik på afværgelse af en umiddelbar og alvorlig trussel mod den offentlige sikkerhed, eller ethvert andet formål med forhåndsgodkendelse fra den videregivende myndighed eller med den registreredes samtykke.
 Behandling må endvidere ske i historisk, statistisk eller videnskabeligt øjemed, såfremt oplysningerne gøres anonyme.
 Behandlingen må ikke ske i strid med specifikke begrænsninger for behandling af videregivne oplysninger fastsat i lovgivningen gældende for den videregivende udenlandske myndighed, når den videregivende myndighed gør opmærksom på begrænsningerne.
Det fremgår videre af bekendtgørelsens § 5, at personoplysninger, som er modtaget fra eller stillet til rådighed af en udenlandsk myndighed, kun må videregives til private, hvis den videregivende udenlandske myndighed har givet tilladelse til videregivelse i henhold til sin nationale lovgivning og den registreredes specifikke legitime interesser ikke forhindrer videregivelse.
Det er endvidere at krav, at videregivelse af oplysninger i særlige tilfælde er afgørende for den dataansvarlige, der videregiver oplysningerne til en privat, af hensyn til udførelsen af en opgave, den er blevet pålagt ved lov, forebyggelse, efterforskning, afsløring eller retsforfølgning af straffelovsovertrædelser eller fuldbyrdelse af strafferetlige sanktioner, afværgelse af en umiddelbar og alvorlig trussel mod den offentlige sikkerhed, eller forebyggelse af alvorlige krænkelser af enkeltpersoners rettigheder.
 Den dataansvarlige, der videregiver oplysningerne til en privatperson, orienterer denne om, hvilke formål oplysningerne udelukkende må anvendes til.
 2.3.1.4. Persondataloven indeholder ikke generelle regler om tidsfrister for sletning af personoplysninger.
Som nævnt ovenfor i pkt. 2.3.1.1 fremgår det imidlertid af persondatalovens § 5, stk. 5, at indsamlede oplysninger ikke må opbevares på en måde, der giver mulighed for at identificere den registrerede i et længere tidsrum end det, der er nødvendigt af hensyn til de formål, hvortil oplysningerne behandles.
Reglen suppleres af rammeafgørelsesbekendtgørelsens § 8.
 Bestemmelsen indebærer, at den dataansvarlige skal vurdere, hvor længe oplysningerne skal opbevares, hvilket ofte vil ske gennem generelle slettefrister.
Persondatalovens § 5, stk. 5, er berørt i forarbejderne til lov nr. 1727 af 27. december 2016 om ændring af lov om Politiets Efterretningstjeneste (PET), jf.
Folketingstidende 2016-17, A, L 71 som fremsat, side 7 ff.
 Det fremgår af lovforslagets pkt. 3.1.2.4.1, at i de situationer, hvor der er fastsat generelle slettefrister, er det Justitsministeriets opfattelse, at der ikke af bestemmelsen i persondatalovens § 5, stk. 5,kan udledes en pligt for en dataansvarlig myndighed til løbende at gennemgå samtlige sine sager, dokumenter mv. med henblik på at sikre, at der ikke opbevares konkrete personoplysninger i strid med persondatalovens § 5, stk. 5, så længe myndigheden har procedurer, som sikrer, at der sker sletning i overensstemmelse med de fastsatte frister.
 For så vidt angår personoplysninger i Det Centrale Kriminalregister er der med hjemmel i persondatalovens § 32, stk. 5, og § 72 fastsat nærmere regler om bl.a. sletttefristen, jf. bekendtgørelse nr. 881 af 4. juli 2014 om behandling af personoplysninger i Det Centrale Kriminalregister (Kriminalregisteret) som senest ændret ved bekendtgørelse nr. 99 af 26. januar 2017.
2.3.1.5. Persondatalovens § 9 indeholder regler om personoplysninger, som behandles i retsinformationssystemer.
Det fremgår således af bestemmelsens stk. 1, at behandling af følsomme oplysninger og oplysninger om rent private forhold kan ske med henblik på at føre retsinformationssystemer af væsentlig samfundsmæssig betydning, og hvis behandlingen er nødvendig for førelsen af systemerne.
2.3.1.6. Persondatalovens § 11 indeholder regler om behandlingen af oplysninger om personnummer.
Det fremgår af bestemmelsens stk. 1, at offentlige myndigheder kan behandle oplysninger om personnummer med henblik på en entydig identifikation eller som journalnummer.
2.3.1.7. Persondatalovens § 39 indeholder regler om afgørelser, der alene er truffet på baggrund af elektronisk databehandling.
Efter bestemmelsens stk. 1 kan der som hovedregel ikke træffes en sådan automatisk afgørelse, der har retsvirkninger for eller i øvrigt berører den pågældende i væsentlig grad, hvis den registrerede gør indsigelse herimod.
 Bestemmelsens stk. 2 indeholder undtagelser til hovedreglen i stk. 1, herunder en mulighed for at træffe sådanne afgørelser, hvis det er hjemlet i en lov, der indeholder bestemmelser til beskyttelse af den registreredes berettigede interesser.
 Bestemmelsens stk. 3 indeholder en ret for den registrerede til at blive gjort bekendt med, hvilke beslutningsregler der ligger bag en sådan automatisk afgørelse.
 Bestemmelsen i § 39 finder ikke anvendelse for politiets, anklagemyndighedens og domstolenes behandling af personoplysninger inden for det strafferetlige område, jf. persondatalovens § 2, stk. 4. Bestemmelsen er således alene relevant i forhold til de øvrige kompetente myndigheders behandling af personoplysninger.
2.3.2. Retshåndhævelsesdirektivet Retshåndhævelsesdirektivets kapitel II indeholder regler om principper for behandling af personoplysninger.
Kapitlet indeholder regler om de generelle principper for behandling af personoplysninger (artikel 4), tidsfrister for opbevaring og revision (artikel 5), krav om sondring mellem forskellige kategorier af registrerede og personoplysninger samt kontrol med kvaliteten af personoplysninger (artiklerne 6 og 7), betingelserne for lovlig behandling (artiklerne 8-10) og om automatiske individuelle afgørelser (artikel 11).
 2.3.2.1. Det fremgår af direktivets artikel 4, at personoplysninger skal behandles lovligt og rimeligt (litra a), indsamles til udtrykkeligt angivne og legitime formål og ikke behandles på en måde, der er uforenelig med disse formål (litra b), være tilstrækkelige, relevante og ikke omfatte mere end, hvad der kræves til opfyldelse af de formål, hvortil de behandles (litra c), være korrekte og om nødvendigt ajourførte; der skal tages ethvert rimeligt skridt for at sikre, at personoplysninger, der er urigtige i forhold til de formål, hvortil de behandles, straks slettes eller berigtiges (litra d), opbevares på en sådan måde, at det ikke er muligt at identificere de registrerede i et længere tidsrum end det, der er nødvendigt til de formål, hvortil de behandles (litra e), og behandles på en måde, der sikrer en tilstrækkelig sikkerhed for de pågældende personoplysninger, herunder beskyttelse mod uautoriseret eller ulovlig behandling og mod hændeligt tab, tilintetgørelse eller beskadigelse, under anvendelse af passende tekniske eller organisatoriske foranstaltninger (litra f).
 Det fremgår videre af bestemmelsens stk. 2, at behandling, der foretages af den samme eller en anden dataansvarlig til et andet formål omfattet af artikel 1, stk. 1, end det, hvortil personoplysningerne er indsamlet, er tilladt i det omfang, at den dataansvarlige er bemyndiget til at behandle sådanne personoplysninger til et sådant formål i overensstemmelse med EU-retten eller medlemsstaternes nationale ret, og at behandlingen er nødvendig for og forholdsmæssig i forhold til dette andet formål i overensstemmelse med EU-retten eller medlemsstaternes nationale ret.
 Behandling, der foretages af den samme eller en anden dataansvarlig, kan omfatte behandling til arkivformål i samfundets interesse eller til videnskabelig, statistisk eller historisk brug med henblik på direktivets formål, forudsat at behandlingen er omfattet af de fornødne garantier for den registreredes rettigheder og frihedsrettigheder, jf. artikel 4, stk. 3.
 Den dataansvarlige er ansvarlig for og skal kunne påvise, at stk. 1, 2 og 3 overholdes, jf. artikel 4, stk. 4.
2.3.2.2. Det fremgår af direktivets artikel 5, at der skal fastsættes hensigtsmæssige tidsfrister for sletning af personoplysninger eller for regelmæssig revision af behovet for opbevaring af personoplysninger.
Det sikres ved proceduremæssige foranstaltninger, at disse tidsfrister overholdes.
 2.3.2.3. Direktivets artikel 6 og artikel 7, stk. 1, indeholder krav om, at der skal sondres mellem henholdsvis forskellige kategorier af registrerede og personoplysninger.
Den dataansvarlige skal, hvor det er relevant og så vidt muligt, klart sondre mellem personoplysninger om forskellige kategorier af registrerede.
Der skal f.eks. sondres mellem personer, om hvem der er væsentlig grund til at tro, at de har begået eller vil begå en strafbar handling, og ofre for en strafbar handling, jf. artikel 6.
Det fremgår af direktivets præambelbetragtning nr. 31, at behandling af personoplysninger inden for retligt samarbejde i straffesager og politisamarbejde i sagens natur indebærer behandling af personoplysninger om forskellige kategorier af registrerede.
Der bør således, hvis det er relevant og så vidt muligt, sondres klart mellem personoplysninger om forskellige kategorier af registrerede såsom mistænkte, personer, der er dømt for en strafbar handling, ofre og andre parter som f.eks. vidner, personer, der ligger inde med relevante oplysninger eller kontakter, eller mistænktes og dømte kriminelles ledsagepersoner.
Dette bør ikke være til hinder for anvendelsen af princippet om uskyldsformodning, som er sikret ved chartret og ved EMRK, som fortolket i retspraksis ved henholdsvis EU-Domstolen og Den Europæiske Menneskerettighedsdomstol.
 Den dataansvarlige skal endvidere så vidt muligt sondre mellem personoplysninger, der bygger på faktiske omstændigheder, og personoplysninger, der bygger på personlige vurderinger, jf. artikel 7.
Det fremgår af direktivets præambelbetragtning nr. 30, at princippet om oplysningernes rigtighed bør anvendes under hensyntagen til den pågældende behandlings karakter og formål.
Navnlig i retssager er udsagn, der indeholder personoplysninger, baseret på en subjektiv opfattelse af fysiske personer, og det er ikke altid muligt at kontrollere dem.
Kravet om oplysningernes rigtighed bør derfor ikke vedrøre et udsagns rigtighed, men blot det forhold, at der er fremsat et konkret udsagn.
 2.3.2.4. Direktivets artikel 7, stk. 2 og 3, indeholder regler om de dataansvarliges pligt til at sikre, at oplysninger, der videregives, er rigtige, fuldstændige og pålidelige.
De kompetente myndigheder skal således iværksætte alle rimelige tiltag for at sikre, at personoplysninger, som er urigtige, ufuldstændige eller ikke ajourførte, ikke videregives eller stilles til rådighed.
Med henblik herpå kontrollerer hver kompetent myndighed, så vidt det er praktisk muligt, kvaliteten af personoplysninger, før disse videregives eller stilles til rådighed.
I forbindelse med al videregivelse af personoplysninger skal nødvendige oplysninger, der gør det muligt for den modtagende kompetente myndighed at vurdere, i hvor høj grad personoplysningerne er rigtige, fuldstændige og pålidelige, og i hvilket omfang de er ajourførte, så vidt muligt tilføjes.
Hvis det konstateres, at der er videregivet urigtige personoplysninger, eller at personoplysninger er videregivet ulovligt, skal dette straks meddeles modtageren.
I så fald skal personoplysningerne berigtiges eller slettes, eller behandling skal begrænses i overensstemmelse med direktivets artikel 16.
 2.3.2.5. Direktivets artikel 8 og 10 indeholder henholdsvis betingelser for behandling af almindelige oplysninger og særlige kategorier af oplysninger.
 Det fremgår således af direktivets artikel 8, at behandling kun er lovlig, hvis og i det omfang denne behandling er nødvendig for, at en kompetent myndighed kan udføre en opgave med henblik på direktivets formål, og hvis behandlingen sker på grundlag af EU-retten eller national ret.
 Efter artikel 10 er behandling af personoplysninger om race eller etnisk oprindelse, politisk, religiøs eller filosofisk overbevisning eller fagforeningsmæssigt tilhørsforhold samt behandling af genetiske data, biometriske data med det formål entydigt at identificere en fysisk person, helbredsoplysninger eller oplysninger om en fysisk persons seksuelle forhold eller seksuelle orientering kun tilladt, når det er strengt nødvendigt, forudsat at behandlingen er omfattet af de fornødne garantier for den registreredes rettigheder og frihedsrettigheder, og kun hvis behandlingen er hjemlet i EU-retten eller national ret, hvis behandlingen sker for at beskytte den registreredes eller en anden fysisk persons vitale interesser, eller hvis behandlingen vedrører oplysninger, som tydeligvis er offentliggjort af den registrerede.
Det fremgår af direktivets præambelbetragtning nr. 35, at udførelsen af opgaverne med at forebygge, efterforske, afsløre eller retsforfølge strafbare handlinger, som institutionelt er tillagt de kompetente myndigheder ved lov, gør det muligt for disse myndigheder at kræve, at fysiske personer efterlever de anmodninger, der fremsættes.
I så fald bør den registreredes samtykke som defineret i databeskyttelsesforordningen ikke udgøre et retsgrundlag for de kompetente myndigheders behandling af personoplysninger.
Hvis det kræves, at den registrerede opfylder en retlig forpligtelse, har den registrerede ikke et reelt og frit valg, hvorfor den registreredes reaktion ikke kan anses for at være en frivillig viljetilkendegivelse.
Dette bør ikke forhindre medlemsstaterne i ved lov at fastsætte bestemmelser om, at den registrerede kan acceptere behandling af vedkommendes personoplysninger med henblik på dette direktiv, som f.eks.
DNA-test i strafferetlige efterforskninger eller elektronisk overvågning af vedkommendes geografiske position ved elektronisk fodlænke med henblik på fuldbyrdelse af strafferetlige sanktioner.
 2.3.2.6. Direktivets artikel 9 indeholder en regel om særlige betingelser for behandling.
 Personoplysninger, der er indsamlet med henblik på et af direktivets formål, må alene anvendes til andre formål, hvis der er hjemmel hertil i EU-retten eller national ret, jf. stk. 1.
Efter bestemmelsens stk. 3 skal den videregivende kompetente myndighed, hvis EU-retten eller national ret fastsætter særlige vilkår for behandling, underrette modtageren af sådanne personoplysninger om disse vilkår og kravet om at overholde dem.
De kompetente myndigheder må ikke stille andre vilkår for andre medlemsstater eller EU-agenturer mv. end for andre nationale myndigheder, jf. stk. 4.
Det fremgår af direktivets præambelbetragtning nr. 36, at når EU-retten eller medlemsstatens nationale ret, der finder anvendelse for den videregivende kompetente myndighed, fastsætter særlige vilkår, der finder anvendelse under særlige omstændigheder på behandling af personoplysninger, såsom anvendelse af regler for behandling af oplysninger, skal den videregivende kompetente myndighed underrette modtageren af sådanne personoplysninger om disse vilkår og kravet om at opfylde dem.
Sådanne vilkår kunne f.eks. indebære et forbud mod at videregive personoplysninger til andre, eller at anvende dem til andre formål end dem, på baggrund af hvilke de blev videregivet til modtageren, eller at underrette den registrerede i tilfælde af en begrænsning af retten til oplysninger uden forudgående godkendelse fra den videregivende kompetente myndighed.
Disse forpligtelser bør også finde anvendelse for overførsler fra den videregivende kompetente myndighed til modtagere i tredjelande eller internationale organisationer.
 2.3.2.5. Direktivets artikel 11 indeholder regler om automatiske individuelle afgørelser.
 En afgørelse, der alene er baseret på automatisk behandling, herunder profilering, som har negativ retsvirkning for den registrerede eller betydeligt påvirker den pågældende, er forbudt, medmindre den er hjemlet i EU-retten eller medlemsstaternes nationale ret, som den dataansvarlige er underlagt, og som fastsætter de fornødne garantier for den registreredes rettigheder og frihedsrettigheder, i det mindste den registreredes ret til menneskelig indgriben fra den dataansvarliges side.
 Efter bestemmelsens stk. 2 må sådanne afgørelser ikke baseres på særlige kategorier af personoplysninger, jf. pkt. 2.3.2.5, medmindre der er indført passende foranstaltninger til beskyttelse af den registreredes rettigheder og frihedsrettigheder samt legitime interesser.
 Profilering, der fører til forskelsbehandling af fysiske personer på grundlag af særlige kategorier af personoplysninger, jf. artikel 10, er forbudt i henhold til EU-retten, jf. stk. 3.
2.3.3. Justitsministeriets overvejelser og lovforslagets udformning 2.3.3.1. Direktivets artikel 4 indeholder de generelle principper for behandling af personoplysninger.
Principperne svarer i vidt omfang til de principper, som er indeholdt i persondatalovens § 5, stk. 1-5. Disse principper finder allerede i dag anvendelse i forhold til de kompetente myndigheder.
Det krav, som findes i direktivets artikel 4, stk. 1, litra f, fremgår ikke af persondatalovens § 5. Det fremgår af artikel 4, stk. 1, litra f, at personoplysninger skal behandles på en måde, der sikrer en tilstrækkelig sikkerhed for de pågældende personoplysninger, herunder beskyttelse mod uautoriseret eller ulovlig behandling og mod hændeligt tab, tilintetgørelse eller beskadigelse, under anvendelse af passende tekniske eller organisatoriske foranstaltninger.
Der er således tale om en henvisning til de tekniske og organisatoriske foranstaltninger, som skal fastsættes for at overholde kravene i forhold til behandlingssikkerhed.
Der findes en næsten tilsvarende regel i persondatalovens § 41, stk. 3.
 Det foreslås på den baggrund, at der i overensstemmelse med retshåndhævelsesdirektivets artikel 4 fastsættes de generelle principper for behandling af personoplysninger.
Det bemærkes i den forbindelse, at det foreslås, at kravet i direktivets artikel 4, stk. 1, litra a, om, at behandlingen skal være lovlig og rimelig, implementeres på samme måde som persondatalovens implementering af den tilsvarende bestemmelse i databeskyttelsesdirektivet.
Det foreslås således i lovforslagets § 4, stk. 1, at oplysninger skal behandles i overensstemmelse med god databehandlingsskik.
Dette indebærer, at der  på samme måde som i dag  vil være tale om en retlig standard, som skal udfyldes af tilsynsmyndighederne.
Der videreføres herved en ordning, som er velkendt for såvel tilsynsmyndighederne som for de omfattede kompetente myndigheder.
 Direktivets artikel 4, stk. 2, indeholder regler om adgangen for den samme eller en anden dataansvarlig til at behandle oplysninger til et andet formål omfattet af direktivet.
Der er tale om en væsentlig bestemmelse, som gør det muligt for de kompetente myndigheder at behandle oplysninger til flere forskellige formål.
Det er f.eks. relevant i forhold til den videregivelse af personoplysninger, som finder sted i forbindelse med en straffesags forløb.
Politiet kan således indsamle oplysninger om en mistænkts telefonnummer i forbindelse med efterforskningen af et strafbart forhold.
Hvis der indledes en straffesag, vil oplysningen om den (nu) tiltaltes telefonnummer blive videregivet til domstolene til brug for forkyndelse af anklageskrift og indkaldelse til hovedforhandling.
Hvis den pågældende findes skyldig og idømmes en fængselsstraf, vil oplysningerne om den (nu) dømtes telefonnummer blive videregivet til kriminalforsorgen til brug for besked om indkaldelse til afsoning.
Det foreslås på den baggrund, at der fastsættes regler om, at senere behandling til et andet formål omfattet af loven, kan ske på baggrund af lov, og hvis det er nødvendigt og forholdsmæssigt i forhold til dette efterfølgende formål.
Begrebet lov vil i denne forbindelse omfatte enhver eksisterende regulering, der på den fornødne klare og præcise måde generelt eller konkret hjemler, at behandling kan finde sted.
Dette vil således også omfatte nærværende lov i det omfang en konkret behandling til et andet formål kan anses for at være hjemlet herved.
 Der henvises i øvrigt til lovforslagets §§ 4 og 5 og bemærkningerne hertil.
 2.3.3.2. Direktivets artikel 5 indeholder krav om tidsfrister for sletning og revision.
 Som nævnt ovenfor i pkt. 2.3.1.4 indeholder persondataloven i dag en generel regel om, at indsamlede oplysninger ikke må opbevares på en måde, der giver mulighed for at identificere den registrerede i et længere tidsrum end det, der er nødvendigt af hensyn til de formål, hvortil oplysningerne behandles.
 Direktivets krav om, at den dataansvarlige skal fastsætte tidsfrister for sletning, udgør efter Justitsministeriets opfattelse i vidt omfang en videreførelse af gældende ret.
Det foreslås på den baggrund, at der i overensstemmelse med retshåndhævelsesdirektivets artikel 5 fastsættes en regel om, at den dataansvarlige myndighed skal fastsætte tidsfrister for, hvornår de indsamlede oplysninger skal slettes.
Det sikres herved, at der ikke opstår tvivl om, at der er sket en korrekt implementering af direktivet.
 Der henvises i øvrigt til lovforslagets § 7 og bemærkningerne hertil.
 2.3.3.3. Direktivets artikel 6 og artikel 7, stk. 1, indeholder krav om, at der skal sondres mellem henholdsvis forskellige kategorier af registrerede og personoplysninger.
Kravene har efter Justitsministeriets opfattelse til formål at sikre, at den dataansvarlige anvender en differentieret tilgang til, om behandlingskravene er opfyldt.
En sådan sondring kan således f.eks. være relevant, når den dataansvarlige skal vurdere, om de indsamlede oplysninger kan anses for at være korrekte, eller hvornår oplysningerne skal slettes.
Persondataloven indeholder ikke eksplicitte regler om, at de kompetente myndigheder skal foretage sådanne sondringer.
Overholdelsen af de almindelige databehandlingsprincipper vil imidlertid efter Justitsministeriets opfattelse medføre, at der allerede i dag er behov for, at de kompetente myndigheder, inden en konkret behandling iværksættes, inddrager spørgsmålet om, hvilken kategori af registreret person der er tale om.
Hertil kommer, at også praksis fra Den Europæiske Menneskerettighedsdomstol forudsætter, at der i visse sammenhænge skal sondres mellem forskellige kategorier af registrerede, jf.
Domstolens dom af 4. december 2008 (i sagen S og Marper mod Storbritannien, sagsnr. 30562). Domstolene tog i sagen stilling til en ordning i Storbritannien, hvorefter oplysninger fra mistænkte om fingeraftryk, celleprøver og DNA blev opbevaret uden tidsbegrænsning og uden hensyntagen til, om de pågældende efterfølgende blev dømt for et strafbart forhold.
Domstolen fandt, at denne ordning var i strid med Den Europæiske Menneskerettighedskonventions artikel 8 om retten til privatliv, idet Domstolen bl.a. henviste til, at den omstændighed, at mistænktes og dømtes DNA-oplysninger blev opbevaret på samme måde, ikke var i overensstemmelse med princippet om uskyldsformodningen.
Det foreslås på den baggrund, at der i overensstemmelse med retshåndhævelsesdirektivets artikel 6 fastsættes en regel om, at den dataansvarlige skal sondre mellem forskellige typer af registrerede.
Det sikres herved, at der ikke opstår tvivl om, at der er sket en korrekt implementering af direktivet.
 Det foreslås endvidere, at der i forbindelse med den generelle regel om behandlingsprincipperne fastsættes et krav om, at den dataansvarlige skal tage hensyn til oplysningernes karakter ved behandlingen.
 Der henvises i øvrigt til lovforslagets § 4, stk. 1, og § 8 og bemærkningerne hertil.
2.3.3.4. Direktivets artikel 7, stk. 2, indeholder regler om de dataansvarliges pligt til at sikre, at oplysninger, der videregives, er rigtige, fuldstændige og pålidelige, samt et krav om at der ved videregivelsen så vidt mulig tilføjes nødvendige oplysninger, der gør det muligt for den modtagende kompetente myndighed at vurdere, i hvor høj grad personoplysningerne er rigtige, fuldstændige og pålidelige, og i hvilket omfang de er ajourførte.
Bestemmelsens stk. 3 indeholder et krav om, at en modtager skal underrettes, hvis der er sket videregivelse af urigtige oplysninger, eller at oplysninger er videregivet ulovligt, hvorefter der skal ske berigtigelse, sletning eller begrænsning.
 Direktivet svarer på dette punkt til rammeafgørelsesbekendtgørelsens § 9, stk. 1 og 2.
Det foreslås på den baggrund, at der i overensstemmelse med retshåndhævelsesdirektivets artikel 7, stk. 2, fastsættes en regel om den dataansvarliges forpligtelser i forbindelse med videregivelse.
Der er som nævnt ovenfor tale om en udvidelse af den forpligtelse, som allerede i dag gælder efter rammeafgørelsesbekendtgørelsen.
 Der henvises i øvrigt til lovforslagets § 4, stk. 5, og bemærkningerne hertil.
 2.3.3.5. Direktivets artikel 8 indeholder et krav om, at medlemsstaterne skal fastsætte bestemmelser om, at behandling kun er lovlig, hvis og i det omfang denne behandling er nødvendig for, at en kompetent myndighed kan udføre en opgave med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod eller forebygge trusler mod den offentlige sikkerhed, og at den sker på grundlag af EU-retten eller medlemsstaternes nationale ret.
 Det foreslås på den baggrund, at der i overensstemmelse med direktivets artikel 8 fastsættes en regel om, at behandling af oplysninger kun må finde sted, når behandlingen er nødvendig for at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod eller forebygge trusler mod den offentlige sikkerhed.
 Den foreslåede bestemmelse erstatter således de behandlingsgrundlag efter persondataloven, som de kompetente myndigheder i dag anvender til behandling af personoplysninger, herunder behandling af personnumre med henblik på de formål, som er nævnt i § 1, stk. 1.
 Justitsministeriet finder således ikke, at der er behov for, at der i nærværende lov indsættes en særlig adgang for de kompetente myndigheder til at behandle oplysninger om personnummer svarende til persondatalovens § 11.
 Hvis de kompetente myndigheder behandler oplysninger om personnummer til et formål, som falder uden for det foreslåede anvendelsesområde for nærværende lov, vil behandlingen fortsat skulle ske i medfør af persondatalovens § 11.
 De kompetente myndigheder vil  uanset om behandlingen sker i medfør af nærværende lov eller persondataloven  også fremover skulle overholde reglerne i CPR-loven, jf. lovbekendtgørelse nr. 5 af 9. januar 2013 om Det Centrale Personregister med senere ændringer.
Justitsministeriet finder desuden ikke, at der er grundlag for, at de kompetente myndigheder skal behandle oplysninger på grundlag af et samtykke fra den registrerede, jf. herved henvisningen til direktivets præambelbetragtning nr. 35 i pkt. 2.3.2.5 ovenfor.
Et eventuelt samtykke fra den registrerede vil imidlertid kunne indgå i den dataansvarlige myndigheds vurdering af, om en given behandling kan anses for at være nødvendig, idet samtykket indgår i den samlede proportionalitetsafvejning.
 Den behandling af personoplysninger, som hidtil er sket på grundlag af et samtykke fra den registrerede, jf. persondatalovens § 6, stk. 1, nr. 1, kan fremover ske, såfremt der er tale om behandling, som er nødvendig for at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod eller forebygge trusler mod den offentlige sikkerhed.
Det indebærer, at f.eks. kriminalforsorgens behandling af ansøgningssager efter straffuldbyrdelsesloven fremover kan ske, hvis behandlingen kan anses for at være nødvendig for at fuldbyrde strafferetlige sanktioner.
Det er Justitsministeriets vurdering, at kriminalforsorgens behandling af sådanne sager er en del af kriminalforsorgens varetagelse af opgaven forbundet med at fuldbyrde strafferetlige sanktioner, og at behandlingen af personoplysninger derfor som udgangspunkt kan anses for at være nødvendig.
Eftersom behandlingen af personoplysninger i sådanne sager sker på den registreredes eget initiativ, vil det imidlertid også fremover være relevant for kriminalforsorgen at indhente den registreredes samtykke til behandlingen, idet dette  som nævnt ovenfor  indgår i vurderingen af, om behandlingen kan anses for nødvendig.
Meddeler den pågældende ikke samtykke til behandlingen af personoplysninger, vil det som udgangspunkt indebære, at behandlingen ikke kan anses for nødvendig og derfor ikke kan foretages.
 På tilsvarende måde vil kriminalforsorgens behandling af personoplysninger om f.eks. pårørende kunne anses for en del af og nødvendig for kriminalforsorgens varetagelse af opgaven med at fuldbyrde strafferetlige sanktioner, idet der på tilsvarende vis vil skulle lægges vægt på, om der foreligger et samtykke fra den registrerede.
 I det omfang, at de kompetente myndigheder foretager behandling af personoplysninger på grundlag af et samtykke til et formål, som ligger uden for lovens anvendelsesområde, vil behandlingen skulle ske efter persondataloven og  fra den 25. maj 2018  databeskyttelsesforordningen.
Det bemærkes endvidere, at behandlingen af personoplysninger med henblik på førelse af retsinformationssystemer  som i dag sker efter persondatalovens § 9  ikke varetager et formål, der er omfattet af det foreslåede anvendelsesområde.
Behandling af personoplysninger til dette formål vil i stedet fortsat skulle ske efter persondatalovens § 9 og  fra den 25. maj 2018  databeskyttelsesforordningen.
 Der henvises i øvrigt til lovforslagets § 9 og bemærkningerne hertil.
2.3.3.6. Direktivets artikel 10 indeholder krav vedrørende behandling af særlige kategorier af personoplysninger.
Der er tale om personoplysninger om race eller etnisk oprindelse, politisk, religiøs eller filosofisk overbevisning eller fagforeningsmæssigt tilhørsforhold samt behandling af genetiske data, biometriske data med det formål entydigt at identificere en fysisk person, helbredsoplysninger eller oplysninger om en fysisk persons seksuelle forhold eller seksuelle orientering.
 De i bestemmelsen oplistede særlige kategorier svarer i vidt omfang til de særlige kategorier af oplysninger, som er omfattet af databeskyttelsesdirektivets artikel 8, som er implementeret i persondatalovens § 7. Retshåndhævelsesdirektivets artikel 10 tilføjer således alene genetiske data samt biometriske data med det formål entydigt at identificere en fysisk person.
 I overensstemmelse med de gældende regler for offentlige myndigheders behandling af følsomme oplysninger i straffesager, jf. pkt. 2.3.1.3 ovenfor, foreslås der i lovforslagets § 10 fastsat en regel om, at de kompetente myndigheder under overholdelse af betingelserne i loven kan foretage behandling af oplysninger omfattet af stk. 1, når det er strengt nødvendigt med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod eller forebygge trusler mod den offentlige sikkerhed.
Der er i forhold til behandlingsgrundlaget for almindelige personoplysninger i den foreslåede § 9 således tale om et skærpet krav til nødvendigheden, idet behandlingen for så vidt angår disse særlige kategorier af oplysninger skal være strengt nødvendig.
Kravet er desuden skærpet i forhold til den gældende bestemmelse i persondatalovens § 7, stk. 6.
I praksis vil det dog formentlig ikke være muligt at angive nogen væsentlig forskel på kriterierne nødvendigt og strengt nødvendigt.
Det gælder således bl.a. i relation til politiets mv. adgang til at behandle de nævnte typer af følsomme personoplysninger med henblik på kriminalitetsbekæmpelse, f.eks. behandling af oplysninger om politisk overbevisning i forbindelse med opklaring af et politisk motiveret mord, eller behandling af oplysninger om race med henblik på at identificere en gerningsmand.
På tilsvarende måde vil kriminalforsorgens behandling af oplysninger om de registreredes religiøse overbevisning kunne anses for strengt nødvendig for at varetage opgaven forbundet med at yde gejstlig betjening til de indsatte, hvilket udgør en del af kriminalforsorgens varetagelse af opgaven forbundet med at fuldbyrde strafferetlige sanktioner.
Persondatalovens § 8 indeholder som nævnt oven for i pkt. 2.3.1.3 et særligt grundlag for behandling af oplysninger om rent private forhold.
Der er efter Justitsministeriets opfattelse ikke behov for at videreføre dette behandlingsgrundlag.
Behandling af sådanne oplysninger vil således kunne ske efter det almindelige behandlingsgrundlag, jf. pkt. 2.3.3.5 ovenfor.
 Der henvises i øvrigt til lovforslagets § 10 og bemærkningerne hertil.
 2.3.3.7. Direktivets artikel 11 indeholder en bestemmelse om adgangen til at træffe afgørelser alene på grundlag af automatisk behandling, herunder profilering.
Persondatalovens § 39 indeholder en bestemmelse om afgørelser, der alene er truffet på baggrund af elektronisk databehandling.
Bestemmelsen finder imidlertid ikke anvendelse på politiets, anklagemyndighedens og domstolenes behandling af personoplysninger inden for det strafferetlige område.
 De myndigheder, som er omfattet af lovforslagets anvendelsesområde, træffer ikke i dag afgørelser alene på grundlag af automatisk behandling.
 Det bemærkes i den forbindelse, at der ved lov nr. 372 af 14. april 2014 om ændring af færdselsloven (Indførelse af betinget objektivt ansvar for ejer (bruger) af et motorkøretøj for visse hastighedsovertrædelser) blev indført en bestemmelse i færdselslovens § 118 c, hvorefter ejeren (brugeren) af køretøjet blev pålagt et objektivt bødeansvar for hastighedsoverskridelser, der var konstateret ved automatisk trafikkontrol (ATK).
Det fremgår af lovforslaget (Folketingstidende 2013-14, A, L 74 som fremsat, side 14 ff.), pkt. 4.3.4.1, at ordningen indebærer, at ejeren (brugeren) i ATK-sager, der vedrører hastighedsoverskridelser på højst 30 pct., udfindes ud fra ATK-billedet på baggrund af automatiseret nummerpladegenkendelighed.
Politiet sender derpå umiddelbart efter registreringen af hastighedsovertrædelsen en henvendelse til ejeren (brugeren) med en angivelse af, at vedkommende vil blive straffet (med bøde), medmindre en af ejeren (brugeren) nærmere angivet person erkender at have været fører på gerningstidspunktet, eller det godtgøres, at køretøjet enten uretmæssigt har været i en andens besiddelse på gerningstidspunktet eller var solgt eller på anden vis overdraget til en anden.
Henvendelsen vedlægges et bødeforelæg samt en anvisning til, hvordan en anden end ejeren (brugeren) vil kunne afgive erklæring om at have været fører.
Med henvendelsen til ejeren (brugeren) sendes endvidere en vejledning om indsigelsesmuligheder, hvorledes en fører skal udpeges, hvordan føreren afgiver sin erkendelse, regler om påtaleopgivelse samt eventuelt omgørelse heraf og reglerne om domstolsbehandling uden retsmøde i medfør af retsplejelovens regler herom.
Det fremgår videre af lovforslagets pkt. 5, at det er en forudsætning for opnåelse af den fulde effektiviseringsgevinst, at der hos politiet skabes den fornødne it-mæssige understøttelse af automatisering og digitalisering af sagsbehandlingen i de omhandlede sager.
Rigspolitiet har iværksat et projekt med udvikling af et nyt it-system, der skal sikre denne understøttelse.
Det bemærkes, at der endnu ikke er udviklet et it-system, som automatisk kan sende bødeforelæg mv. til ejeren (brugeren) på baggrund af en automatiseret nummerpladegenkendelse.
Der sker således fortsat en manuel vurdering af de optagne fotos, forud for at bødeforelægget mv. afsendes.
Det kan imidlertid ikke udelukkes, at det it-system, som er under udvikling, vil føre til, at der i fremtiden ikke vil være behov for en manuel vurdering af de optagne fotos, hvorefter en afgørelse om, at der skal indledes en straffesag  i første omgang i form af et bødeforelæg  i princippet kan ske alene på baggrund af automatisk databehandling.
Der kan med andre blive tale om, at bødeforelægget automatisk sendes til ejeren (brugeren) af køretøjet.
Det foreslås på den baggrund i lovforslagets § 11, at der fastsættes en bestemmelse om, at der kan træffes automatiske afgørelser, såfremt der findes passende foranstaltninger for at sikre den registreredes interesser, herunder en adgang for den registrerede til en kræve en menneskelig indgriben fra den dataansvarliges side.
Det vil i ovennævnte eksempel indebære, at en ejer, der har modtaget en afgørelse om, at den pågældende ifalder bødeansvar efter en hastighedsmåling med ATK, skal kunne kræve, at politiet foretager en manuel vurdering af det eller de optagne fotos, og at politiet på den baggrund tager stilling til, om der skal indledes en straffesag.
Det er vurderingen, at den ovennævnte ordning, hvor ejeren (brugeren) sammen med bødeforelægget modtager en vejledning om indsigelsesmuligheder, opfylder dette krav.
 De afgørelser, som i givet fald vil være omfattet af bestemmelsen, vil alene være myndighedsafgørelser i forvaltningslovens forstand, dvs. udtalelser, der går ud på at fastsætte, hvad der er eller skal være ret i et foreliggende tilfælde, idet automatiske afgørelser ikke vil blive truffet af domstolene.
 Der henvises i øvrigt til lovforslagets § 11 og bemærkningerne hertil.
2.4. Den registreredes rettigheder 2.4.1. Gældende ret 2.4.1.1. Som nævnt ovenfor i pkt. 1.3.1 gælder persondataloven generelt for de kompetente myndigheders behandling af personoplysninger.
Lovens bestemmelser om oplysningspligt over for den registrerede (kapitel 8), og den registreredes ret til indsigelse, berigtigelse, blokering og sletning af personoplysninger (§§ 35-37) finder dog ikke anvendelse på behandlinger, der foretages for domstolene, politiet og anklagemyndigheden inden for det strafferetlige område.
Herudover finder lovens regler om den registreredes ret til indsigt (kapitel 9) ikke anvendelse på behandlinger, der foretages for domstolene inden for det strafferetlige område.
 Som nævnt ovenfor i pkt. 1.3.2 finder persondatalovens kapitel 9 om den registreredes indsigtsret og § 37 om berigtigelse mv. anvendelse for så vidt angår de kompetente myndigheders behandling af personoplysninger, der udveksles eller stilles til rådighed mellem en dansk og en udenlandsk myndighed i forbindelse med politisamarbejde og retligt samarbejde i kriminalsager inden for Den Europæiske Union og Schengen-samarbejdet, jf. rammeafgørelsesbekendtgørelsens § 2.
2.4.1.2. Det fremgår af persondatalovens § 28, stk. 1, at den dataansvarlige eller dennes repræsentant ved indsamling af oplysninger hos den registrerede skal give den registrerede meddelelse om den dataansvarliges og dennes repræsentants identitet, formålene med den behandling, hvortil oplysningerne er bestemt, og alle yderligere oplysninger, der under hensyn til de særlige omstændigheder, hvorunder oplysningerne er indsamlet, er nødvendige for, at den registrerede kan varetage sine interesser.
Som eksempler på sådanne yderligere oplysninger nævnes i stk. 1 kategorierne af modtagere, om det er obligatorisk eller frivilligt at besvare stillede spørgsmål samt mulige følger af ikke at svare, og om reglerne om indsigt i og om berigtigelse af de oplysninger, der vedrører den registrerede.
Bestemmelsen i stk. 1 gælder ikke, hvis den registrerede allerede er bekendt med disse oplysninger, jf. stk. 2.
Det fremgår videre af persondatalovens § 29, stk. 1, at hvor oplysninger ikke er indsamlet hos den registrerede, påhviler det den dataansvarlige eller dennes repræsentant ved registreringen, eller hvor de indsamlede oplysninger er bestemt til videregivelse til tredjemand, senest når videregivelsen af oplysningerne finder sted, at give den registrerede meddelelse om den dataansvarliges og dennes repræsentants identitet, formålene med den behandling, hvortil oplysningerne er bestemt, og alle yderligere oplysninger, der under hensyn til de særlige omstændigheder, hvorunder oplysningerne er indsamlet, er nødvendige for, at den registrerede kan varetage sine interesser.
Som eksempler på sådanne yderligere oplysninger nævnes i stk. 1 hvilken type oplysninger det drejer sig om, kategorierne af modtagere og om reglerne om indsigt i og om berigtigelse af de oplysninger, der vedrører den registrerede.
Bestemmelsen i stk. 1 gælder ikke, hvis den registrerede allerede er bekendt med disse oplysninger, hvis registreringen eller videregivelsen udtrykkeligt er fastsat ved lov eller bestemmelser fastsat i henhold til lov, eller hvis underretning af den registrerede viser sig umulig eller er uforholdsmæssigt vanskelig, jf. stk. 2 og 3.
 Persondatalovens § 30 indeholder regler om, hvornår der kan gøres undtagelse fra §§ 28 og 29. Det fremgår således af bestemmelsens stk. 1, at bestemmelserne i § 28, stk. 1, og § 29, stk. 1, ikke gælder, hvis den registreredes interesse i at få kendskab til oplysningerne findes at burde vige for afgørende hensyn til private interesser, herunder hensynet til den pågældende selv.
 Undtagelse fra bestemmelserne i § 28, stk. 1, og § 29, stk. 1, kan tillige gøres, hvis den registreredes interesse i at få kendskab til oplysningerne findes at burde vige for afgørende hensyn til offentlige interesser, herunder navnlig til statens sikkerhed (nr. 1), forsvaret (nr. 2), den offentlige sikkerhed (nr. 3), forebyggelse, efterforskning, afsløring og retsforfølgning i straffesager eller i forbindelse med brud på etiske regler for lovregulerede erhverv (nr. 4), væsentlige økonomiske eller finansielle interesser hos en medlemsstat eller Den Europæiske Union, herunder valuta-, budget- og skatteanliggender (nr. 5), og kontrol-, tilsyns- eller reguleringsopgaver, herunder opgaver af midlertidig karakter, der er et led i den offentlige myndighedsudøvelse på de i nr. 3-5 nævnte områder (nr. 6).
 2.4.1.3. Persondatalovens §§ 31-34 indeholder regler om den registreredes indsigtsret.
Det fremgår således af persondatalovens § 31, at når en person fremsætter begæring herom, skal den dataansvarlige give den pågældende meddelelse om, hvorvidt der behandles oplysninger om vedkommende.
Behandles sådanne oplysninger, skal der på en let forståelig måde gives den registrerede meddelelse om, hvilke oplysninger der behandles, behandlingens formål, kategorierne af modtagere af oplysningerne og tilgængelig information om, hvorfra disse oplysninger stammer.
 Den dataansvarlige skal snarest besvare begæringer som nævnt i stk. 1. Er begæringen ikke besvaret inden 4 uger efter modtagelsen, skal den dataansvarlige underrette den pågældende om grunden hertil samt om, hvornår afgørelsen kan forventes at foreligge, jf. stk. 2.
 Persondatalovens § 32 indeholder en række undtagelser til indsigtsretten efter § 31. Det fremgår således af bestemmelsens stk. 1, at retten til indsigt ikke gælder, hvis betingelserne i § 30 er opfyldt, jf. ovenfor i pkt. 2.4.1.2.
Det fremgår videre af bestemmelsens stk. 3, at der ikke er ret til indsigt i oplysninger, der behandles for domstolene, hvis oplysningerne indgår i tekst, som ikke foreligger i endelig form.
Dette gælder dog ikke, hvis oplysningerne er videregivet til en tredjemand.
Der er ikke ret til indsigt i voteringsprotokoller og andre referater af domstolenes rådslagning samt materiale udarbejdet af domstolene til brug for rådslagningen.
 Bestemmelsen i § 31, stk. 1, finder heller ikke anvendelse, hvis oplysningerne udelukkende behandles i videnskabeligt øjemed, eller hvor oplysningerne kun opbevares i form af personoplysninger i det tidsrum, som kræves for at udarbejde statistikker, jf. stk. 4.
 Det fremgår desuden af bestemmelsens stk. 5, at for behandling af oplysninger på det strafferetlige område, der foretages for den offentlige forvaltning, kan justitsministeren fastsætte undtagelser fra retten til at få oplysninger efter § 31, stk. 1, for så vidt bestemmelsen i § 32, stk. 1, jf. herved § 30, må antages at medføre, at begæringer om ret til indsigt i almindelighed må afslås.
Justitsministeren har anvendt bemyndigelsesbestemmelsen i lovens § 32, stk. 5, til ved bekendtgørelse at gøre undtagelse fra indsigtsretten.
Det følger således af § 13 i bekendtgørelse nr. 1776 af 16. december 2015 om politiets anvendelse af automatisk nummerpladegenkendelse (ANPG), at indsigtsretten ikke finder anvendelse i forhold til oplysninger, der behandles i ANPG-systemet.
Tilsvarende følger det af § 13, stk. 1, i bekendtgørelse nr. 921 af 2. juli 2010 om behandling af personoplysninger i Politiets Efterforskningsstøtte Database (PED), at indsigtsretten som udgangspunkt ikke finder anvendelse i forhold til oplysninger behandlet i PED.
 Det fremgår herudover af persondatalovens § 33, at en registreret person, der har fået meddelelse efter § 31, stk. 1, ikke har krav på ny meddelelse før 6 måneder efter sidste meddelelse, medmindre der godtgøres en særlig interesse heri.
Endeligt fremgår det af persondatalovens § 34, at meddelelser i henhold til § 31, stk. 1, på begæring skal gives skriftligt.
I tilfælde, hvor hensynet til den registrerede taler derfor, kan meddelelse dog gives i form af en mundtlig underretning om indholdet af oplysningerne.
Retsplejelovens kapitel 66, henholdsvis den militære retsplejelovs § 4, indeholder regler om sigtede personers mv. adgang til materiale, som er tilvejebragt af politiet, henholdsvis auditøren, i forbindelse med strafferetlig forfølgning.
Retsplejeloven indeholder endvidere regler om aktindsigt i domme, kendelser og andre dokumenter, der vedrører en straffesag.
Udgangspunktet er, at enhver har ret til aktindsigt i domme og kendelser mv., ligesom den, der har en individuel, væsentlig interesse i et konkret retsspørgsmål, som udgangspunkt kan forlange at blive gjort bekendt med dokumenter, der vedrører en straffesag, herunder indførsler i retsbøgerne, i det omfang dokumenterne har betydning for vurderingen af det pågældende retsspørgsmål.
Herudover indeholder retsplejeloven regler om berigtigelse af retsafgørelser.
 2.4.1.4. Persondatalovens §§ 35 og 37 indeholder regler om den registreredes ret til indsigelse, berigtigelse, blokering og sletning af personoplysninger.
Det fremgår således af § 35, at den registrerede til enhver tid over for den dataansvarlige kan gøre indsigelse mod, at oplysninger om vedkommende gøres til genstand for behandling.
Hvis indsigelsen efter stk. 1 er berettiget, må behandlingen ikke længere omfatte de pågældende oplysninger, jf. stk. 2.
 Det fremgår videre af persondatalovens § 37, at den dataansvarlige skal berigtige, slette eller blokere oplysninger, der viser sig urigtige eller vildledende eller på lignende måde er behandlet i strid med lov eller bestemmelser udstedt i medfør af lov, hvis en registreret person fremsætter anmodning herom.
 Det fremgår af retsplejelovens § 221, stk. 1, at retten til enhver tid i embeds medfør eller ifølge begæring kan berigtige skrivefejl, som er indløbet i henseende til ord, navne eller tal, blotte regnefejl samt sådanne fejl og forglemmelser, som alene vedrører udfærdigelsens form. Øvrige fejl og forglemmelser kan berigtiges, hvis parterne ikke udtaler sig herimod.
Retten kan også, når begæring derom fremkommer inden ankefristens udløb, og efter at der er givet parterne og i straffesager tillige forsvareren lejlighed til at ytre sig derom, berigtige den i afgørelsen af en borgerlig sag indeholdte fremstilling af parternes mundtlige angivelser og ytringer eller den i afgørelsen af en straffesag indeholdte fremstilling af sagens faktiske sammenhæng, for så vidt fremstillingen erkendes at lide af fejl, bestående i forbigåelser, uklarheder eller modsigelser, men derimod ikke i øvrigt foretage forandringer enten i begrundelsen eller resultatet.
Beslutning angående slige berigtigelser træffes, og meddelelse om dem sker efter de samme regler, som gælder for den oprindelige afgørelse, jf. retsplejelovens § 221, stk. 2.
2.4.2. Retshåndhævelsesdirektivet Direktivets kapitel III indeholder regler om oplysninger, der stilles til rådighed eller gives til den registrerede (artikel 13), den registreredes indsigtsret og begrænsninger heraf (artiklerne 14 og 15), retten til berigtigelse, sletning og begrænsning af behandling (artikel 16) samt generelle regler om udøvelsen af disse rettigheder (artiklerne 17 og 18).
 2.4.2.1. Efter direktivets artikel 13 skal den dataansvarlige som minimum stille en række nærmere angivne oplysninger til rådighed for den registrerede, herunder identitet på og kontaktoplysninger for den dataansvarlige, kontaktoplysninger for en eventuel databeskyttelsesrådgiver og formålene med den behandling, som personoplysningerne skal bruges til.
 Det fremgår af direktivets præambelbetragtning nr. 42, at dette kan ske på den kompetente myndigheds websted.
 Den dataansvarlige skal herudover i særlige tilfælde give den registrerede yderligere en række oplysninger, for at vedkommende kan udøve sine rettigheder, herunder oplysninger om retsgrundlaget for behandlingen og det tidsrum, hvor personoplysningerne vil blive opbevaret, eller, hvis dette ikke er muligt, de kriterier, der anvendes til at fastlægge dette tidsrum, jf. herved nærmere direktivets artikel 13, stk. 2.
Der kan efter artikel 13, stk. 3, i visse situationer ske udsættelse, begrænsning eller afskæring af meddelelse af oplysninger til de registrerede.
Det kan ske for at undgå, at der lægges hindringer i vejen for officielle eller retlige undersøgelser, efterforskninger eller procedurer, undgå at skade forebyggelsen, afsløringen, efterforskningen eller retsforfølgningen af strafbare handlinger eller fuldbyrdelsen af strafferetlige sanktioner, beskytte den offentlige sikkerhed, beskytte statens sikkerhed eller beskytte andres rettigheder og frihedsrettigheder.
Efter bestemmelsens stk. 4 kan der fastsættes nærmere regler om de kategorier af behandling, som helt eller delvis er omfattet af stk. 3.
 2.4.2.2. Den registrerede har efter artikel 14 ret til at få den dataansvarliges bekræftelse på, om personoplysninger vedrørende den pågældende behandles, og i givet fald adgang til personoplysningerne og en række nærmere angivne oplysninger, herunder formålene med og retsgrundlaget for behandlingen og de berørte kategorier af personoplysninger.
Det fremgår af direktivets præambelbetragtning nr. 43, at en fysisk person bør have ret til indsigt i oplysninger, der er indsamlet om vedkommende, og til let og med rimelige mellemrum at udøve denne ret med henblik på at forvisse sig om og kontrollere en behandlings lovlighed.
Enhver registreret bør derfor navnlig have ret til at kende og blive underrettet om de formål, hvortil oplysningerne behandles, perioden, hvor oplysningerne behandles, og modtagerne af oplysningerne, herunder sådanne i tredjelande.
Når sådan en underretning omfatter meddelelse om personoplysningernes oprindelse, bør oplysningerne ikke afsløre identiteten på fysiske personer, navnlig fortrolige kilder.
Med henblik på overholdelse af denne ret er det tilstrækkeligt, at den registrerede er i besiddelse af et fuldstændigt resumé af disse oplysninger i en letforståelig form, det vil sige en form, der giver den pågældende registrerede mulighed for at blive opmærksom på disse oplysninger og kontrollere, at de er korrekte og behandlet i overensstemmelse med dette direktiv, så det er muligt for den pågældende at udøve de rettigheder, der tilkommer vedkommende i henhold til dette direktiv.
Et sådant resumé kan have form af en kopi af de personoplysninger, der behandles.
Den registreredes ret til indsigt kan efter omstændighederne begrænses efter artikel 15 for at undgå, at der lægges hindringer i vejen for officielle eller retlige undersøgelser, efterforskninger eller procedurer, undgå at skade forebyggelsen, afsløringen, efterforskningen eller retsforfølgningen af strafbare handlinger eller fuldbyrdelsen af strafferetlige sanktioner, beskytte den offentlige sikkerhed, beskytte statens sikkerhed, eller beskytte andres rettigheder og frihedsrettigheder.
Efter bestemmelsens stk. 2 kan der fastsættes nærmere regler om de kategorier af behandling, som helt eller delvis er omfattet af stk. 1.
Efter artikel 15, stk. 3, skal den dataansvarlige i de i stk. 1 og 2 omhandlede tilfælde uden unødig forsinkelse give den registrerede skriftlig meddelelse om ethvert afslag på indsigt i personoplysninger eller begrænsning af indsigten og om begrundelsen for afslaget eller begrænsningen.
En sådan meddelelse kan udelades, hvis sådanne oplysninger ville være til skade for et af formålene i stk. 1. Den dataansvarlige skal underrette den registrerede om muligheden for at indgive en klage til en tilsynsmyndighed eller adgangen til retsmidler.
Den dataansvarlige skal dokumentere den faktiske eller retlige begrundelse, som afgørelsen hviler på.
Disse oplysninger stilles til rådighed for tilsynsmyndighederne, jf. stk. 4.
2.4.2.3. Det fremgår af direktivets artikel 16, stk. 1, at den registrerede har ret til at få urigtige personoplysninger om sig selv berigtiget af den dataansvarlige uden unødig forsinkelse.
Den registrerede skal under hensyntagen til formålene med behandlingen have ret til at få fuldstændiggjort ufuldstændige personoplysninger, bl.a. ved at fremlægge en supplerende erklæring.
 Det fremgår af direktivets præambelbetragtning nr. 47, at retten til berigtigelse imidlertid ikke bør berøre eksempelvis indholdet af et vidneudsagn.
 Den dataansvarlige skal slette personoplysninger uden unødig forsinkelse, og den registrerede skal have ret til at få personoplysninger om sig selv slettet af den dataansvarlige uden unødig forsinkelse, hvis behandlingen overtræder de bestemmelser, der vedtages i henhold til artikel 4 (behandlingsprincipper), 8 (behandling af almindelige oplysninger) eller 10 (behandling af særlige kategorier af oplysninger), eller hvis personoplysninger skal slettes for at overholde en retlig forpligtelse, som den dataansvarlige er underlagt, jf. artikel 16, stk. 2.
Det fremgår videre af bestemmelsens stk. 3, at i stedet for sletning begrænser den dataansvarlige behandlingen, hvis rigtigheden af personoplysningerne bestrides af den registrerede og deres rigtighed eller urigtighed ikke kan konstateres, eller personoplysningerne skal bevares som bevismiddel.
Hvis behandling er begrænset som følge af, at rigtigheden af personoplysningerne bestrides af den registrerede og deres rigtighed eller urigtighed ikke kan konstateres, underretter den dataansvarlige den registrerede herom, inden begrænsningen af behandling ophæves.
Det fremgår af direktivets præambelbetragtning nr. 47, at en fysisk person også bør have ret til begrænsning af behandlingen, hvis vedkommende bestrider personoplysningers rigtighed, og det ikke kan konstateres, om oplysningerne er rigtige eller ej, eller hvis personoplysningerne skal bevares som bevismiddel.
I stedet for at slette personoplysninger bør behandling navnlig begrænses, hvis der i et konkret tilfælde er rimelig grund til at tro, at sletning vil kunne påvirke den registreredes legitime interesser.
I så fald bør begrænsede oplysninger kun behandles til det formål, der gjorde, at de ikke blev slettet.
Metoderne til at begrænse behandlingen af personoplysninger kan bl.a. omfatte, at udvalgte oplysninger flyttes til et andet behandlingssystem, f.eks. til arkivformål, eller at udvalgte oplysninger gøres utilgængelige.
I automatiske registre bør behandling i princippet begrænses ved hjælp af tekniske hjælpemidler.
Det forhold, at behandlingen af personoplysningerne er begrænset, bør angives i registret på en sådan måde, at det tydeligt fremgår, at behandlingen af personoplysningerne er begrænset.
En sådan berigtigelse eller sletning af personoplysninger eller begrænsning af behandling bør meddeles de modtagere, hvortil oplysningerne er videregivet, og de kompetente myndigheder, hvorfra de urigtige oplysninger stammer.
Den dataansvarlige bør også afstå fra yderligere udbredelse af sådanne oplysninger.
 Efter bestemmelsens stk. 4 skal den dataansvarlige give den registrerede skriftlig meddelelse om ethvert afslag på berigtigelse eller sletning af personoplysninger eller begrænsning af behandling og om begrundelsen for afslaget.
Forpligtelsen til at give sådanne oplysninger kan i visse situationer helt eller delvist begrænses for at undgå, at der lægges hindringer i vejen for officielle eller retlige undersøgelser, efterforskninger eller procedurer, undgå at skade forebyggelsen, afsløringen, efterforskningen eller retsforfølgningen af strafbare handlinger eller fuldbyrdelsen af strafferetlige sanktioner, beskytte den offentlige eller statens sikkerhed og beskytte andres rettigheder og frihedsrettigheder.
Den dataansvarlige skal underrette den registrerede om muligheden for at indgive klage til en tilsynsmyndighed eller adgangen til retsmidler.
 Den dataansvarlige skal meddele berigtigelse af urigtige personoplysninger til den kompetente myndighed, hvorfra de urigtige oplysninger stammer, jf. bestemmelsens stk. 5.
 Endeligt fremgår det af bestemmelsens stk. 6, at den dataansvarlige skal underrette modtagerne, hvis personoplysningerne er blevet berigtiget eller slettet eller behandlingen er blevet begrænset, jf. stk. 1, 2 og 3, og at modtagerne skal berigtige eller slette personoplysningerne eller begrænse behandling af personoplysninger, som de har ansvaret for.
 2.4.2.4. Direktivets artikel 12 indeholder en række regler om, hvordan den dataansvarlige skal behandle anmodninger fra den registrerede, herunder om hvordan de ovennævnte oplysninger og meddelelser skal gives, samt om udøvelsen af den registreredes rettigheder.
Det fremgår af stk. 1, at den dataansvarlige skal iværksætte rimelige tiltag for at give enhver oplysning som omhandlet i artikel 13 og enhver meddelelse som omhandlet i artikel 11, 14-18 og 31 om behandling til den registrerede i en kortfattet, letforståelig og lettilgængelig form og i et klart og enkelt sprog.
Oplysningerne gives på enhver hensigtsmæssig måde, herunder ved hjælp af elektroniske midler.
Som hovedregel skal den dataansvarlige give oplysningerne i samme form som anmodningen.
 Den dataansvarlige skal lette udøvelsen af den registreredes rettigheder i medfør af artikel 11 og 14-18, jf. artikel 12, stk. 2.
 Efter bestemmelsens stk. 3 skal den dataansvarlige give den registrerede skriftlig meddelelse om opfølgningen på dennes anmodning uden unødig forsinkelse.
Det fremgår videre af bestemmelsens stk. 4, at de oplysninger, der gives i medfør af artikel 13, og enhver meddelelse og enhver foranstaltning, der træffes i henhold til artikel 11, 14-18 og 31, er gratis.
Hvis anmodninger fra en registreret er åbenbart grundløse eller overdrevne, især fordi de gentages, kan den dataansvarlige enten opkræve et rimeligt gebyr under hensyntagen til de administrative omkostninger ved at give oplysninger eller meddelelser eller træffe den ønskede foranstaltning, eller afvise at efterkomme anmodningen.
Bevisbyrden for, at anmodningen er åbenbart grundløs eller overdreven, påhviler den dataansvarlige.
 Den dataansvarlige kan, hvis der hersker rimelig tvivl om identiteten af den fysiske person, der fremsætter en anmodning som omhandlet i artikel 14 eller 16, anmode om de yderligere oplysninger, der er nødvendige for at bekræfte den registreredes identitet, jf. stk. 5.
 Efter direktivets artikel 17, stk. 1, kan den registrerede udøve sine rettigheder efter artikel 13, stk. 3, artikel 15, stk. 3, og artikel 16, stk. 4, gennem den kompetente tilsynsmyndighed.
 Den dataansvarlige skal underrette den registrerede om dennes mulighed for at udøve sine rettigheder gennem tilsynsmyndigheden, jf. artikel 17, stk. 2.
Efter artikel 17, stk. 3, skal tilsynsmyndigheden i givet fald som minimum underrette den registrerede om, at tilsynsmyndigheden har foretaget den nødvendige kontrol eller undersøgelse.
Tilsynsmyndigheden underretter også den registrerede om dennes adgang til retsmidler.
 Det fremgår af direktivets artikel 18, at medlemsstaterne kan fastsætte bestemmelser om, at udøvelsen af de rettigheder, der er omhandlet i artikel 13, 14 og 16, skal gennemføres i henhold til medlemsstaternes nationale ret, når personoplysningerne er indeholdt i en retsafgørelse eller et register eller en sagsakt, der behandles i forbindelse med strafferetlige efterforskninger og straffesager.
 Det fremgår af direktivets præambelbetragtning nr. 49, at hvis personoplysningerne behandles under en strafferetlig efterforskning og strafferetssag, bør medlemsstaterne kunne fastsætte bestemmelser om, at udøvelsen af retten til oplysninger, indsigt i og berigtigelse eller sletning af personoplysninger og begrænsning af behandling skal udføres i henhold til de nationale retsplejeregler.
2.4.3. Justitsministeriets overvejelser og lovforslagets udformning 2.4.3.1. Direktivets artikel 13 indeholder regler om de oplysninger, som den dataansvarlige skal stille til rådighed for eller meddele den registrerede.
Persondatalovens regler om oplysningspligt over for den registrerede finder ikke anvendelse for politiets, anklagemyndighedens og domstolenes behandling af personoplysninger på det strafferetlige område.
Heller ikke rammeafgørelsesbekendtgørelsen indeholder en sådan forpligtelse for disse myndigheder.
 Det foreslås på den baggrund, at der i overensstemmelse med direktivets artikel 13, stk. 1, fastsættes en regel om, at den dataansvarlige skal stille de oplysninger, der er nævnt i direktivet, til rådighed for den registrerede.
 Den dataansvarliges forpligtelse til at stille oplysninger til rådighed kan f.eks. opfyldes ved at gøre oplysningerne tilgængelige på den kompetente myndigheds hjemmeside eller gennem trykt materiale, som er tilgængeligt for de registrerede.
 Det foreslås endvidere, at der i overensstemmelse med direktivets artikel 13, stk. 2 og 3, fastsættes regler om, at den dataansvarlige i særlige tilfælde skal give den registrerede meddelelse om de oplysninger, der er nævnt i direktivets artikel 13, stk. 2, medmindre der foreligger en af de grunde, der er nævnt i direktivets artikel 13, stk. 3. Af de grunde, som er nævnt nedenfor i pkt. 2.4.3.2 foreslås det endvidere, at retsplejelovens og den militære retsplejelovs regler skal finde anvendelse i forhold til den registreredes ret til oplysninger i straffesager.
 Der henvises i øvrigt til lovforslagets § 13 og § 18, stk. 3, og bemærkningerne hertil.
 2.4.3.2. Direktivets artikel 14 indeholder regler om den registreredes indsigtsret.
 Persondatalovens regler om den registreredes indsigtsret finder anvendelse for de kompetente myndigheder med undtagelse af domstolene, som dog er omfattet heraf for så vidt angår behandling, der er omfattet af rammeafgørelsesbekendtgørelsen.
 Den dataansvarlige er forpligtet til at give den registrerede flere oplysninger efter retshåndhævelsesdirektivet end efter persondatalovens regler.
 Det foreslås på den baggrund, at der i overensstemmelse med direktivets artikel 14 fastsættes en regel om, at den dataansvarlige efter anmodning fra den registrerede skal give den pågældende de oplysninger, der er nævnt i direktivet.
Direktivets artikel 15 indeholder regler om begrænsning af indsigtsretten.
Reglerne svarer i vidt omfang til de gældende regler i persondataloven, idet hensynet til den registrerede selv dog ikke efter direktivet kan begrunde en begrænsning.
Efter Justitsministeriets opfattelse vil det imidlertid være hensigtsmæssigt, hvis det også fremover er muligt for den dataansvarlige at begrænse indsigtsretten af hensyn til den registrerede selv, hvilket navnlig kan være relevant for de registrerede, som har berøring med kriminalforsorgen.
En sådan udvidelse af adgangen til at begrænse indsigtsretten er efter Justitsministeriets vurdering i overensstemmelse med direktivet, idet der er tale om udvidelse af beskyttelsen af den registreredes rettigheder, jf. direktivets artikel 1, stk. 3.
 Det foreslås på den baggrund, at der i overensstemmelse med direktivets artikel 15 fastsættes en regel om, at indsigtsretten kan begrænses af de grunde, der er nævnt i direktivet med den ovennævnte tilføjelse.
 Direktivets artikel 18 giver mulighed for, at medlemsstaterne kan bestemme, at udøvelsen af bl.a. indsigtsretten kan ske gennem de nationale retsplejeregler.
 Det foreslås på den baggrund, at den registreredes anmodning om indsigt i oplysninger om den pågældende i straffesager skal ske efter retsplejelovens og den militære retsplejelovs regler.
 Der henvises i øvrigt til lovforslagets § 15, § 16 og § 18, stk. 3, og bemærkningerne hertil.
 2.4.3.3. Retshåndhævelsesdirektivets artikel 16 indeholder regler om den registreredes ret til berigtigelse, sletning og begrænsning af behandling.
Persondatalovens regler om den registreredes ret til indsigelse, berigtigelse, blokering og sletning af personoplysninger finder ikke anvendelse for politiets, anklagemyndighedens og domstolenes behandling af personoplysninger i straffesager.
Persondatalovens § 37 om berigtigelse mv. finder dog anvendelse i forhold til den behandling, som er omfattet af rammeafgørelsesbekendtgørelsen, jf. bekendtgørelsens § 2, stk. 4.
Det foreslås på den baggrund, at der i overensstemmelse med direktivets artikel 16 fastsættes en regel om, at den dataansvarlige efter anmodning fra den registrerede skal berigtige eller slette oplysninger om den pågældende, eller  hvis de grunde, der er nævnt i direktivet, er opfyldt  begrænse behandlingen heraf.
Af de grunde, som er nævnt ovenfor i pkt. 2.4.3.2 foreslås det endvidere, at udøvelsen af retten til berigtigelse mv. i forhold til personoplysninger i straffesager skal ske efter retsplejelovens og den militære retsplejelovs regler.
 Der henvises i øvrigt til lovforslagets §§ 15 og 17 og § 18, stk. 3, og bemærkningerne hertil.
 2.4.3.4. Direktivets artikel 12 indeholder en række generelle regler om den registreredes udøvelse af sine rettigheder og om formen for de meddelelser, som den dataansvarlige skal give til den registrerede.
 Direktivets artikel 12, stk. 2, indeholder et krav om, at den dataansvarlige skal lette udøvelsen af den registreredes rettigheder i medfør af artikel 11 og 14-18.
Det foreslås på den baggrund, at der fastsættes et krav om, at den dataansvarlige skal lette udøvelsen af den registreredes rettigheder.
Det vil f.eks. kunne ske ved, at den dataansvarlige udarbejder en særlig blanket, som den registrerede kan gøre brug af.
 Direktivets artikel 12, stk. 3, indeholder et krav om, at den dataansvarlige skal give den registrerede skriftlig meddelelse om opfølgningen på dennes anmodning uden unødig forsinkelse.
Reglen er i vidt omfang sammenfaldende med persondatalovens § 31, stk. 2, om den dataansvarliges forpligtelser i forhold til behandlingen af en indsigtsanmodning, hvor der er fastsat en frist på 4 uger, inden for hvilken den dataansvarlige skal besvare anmodningen eller underrette den registrerede om grunden til en manglende besvarelse.
Denne ordning er efter Justitsministeriets opfattelse i overensstemmelse med direktivets krav om meddelelse uden unødigt ophold, og den gældende ordning foreslås på den baggrund videreført.
 Direktivets artikel 12, stk. 4, indeholder et krav om, at meddelelser mv. skal være gratis, og en mulighed for, at den dataansvarlige kan afvise eller opkræve gebyr for behandlingen anmodninger, som er åbenbart grundløse eller overdrevne, især fordi de gentages.
Den foreslåede ordning indeholder ikke en mulighed for at opkræve gebyr, hvorfor meddelelser mv. vil være gratis for de registrerede.
I forhold til spørgsmålet om håndteringen af åbenlyst grundløse eller overdrevent gentagne anmodninger er det efter Justitsministeriets opfattelse mest hensigtsmæssigt at give de dataansvarlige myndigheder mulighed for at afvise sådanne anmodninger.
En sådan ordning vil således i praksis være en videreførelse af persondatalovens § 33.
Persondataloven indeholder forskellige krav til, hvordan den dataansvarlige skal give meddelelser efter loven til den registrerede, herunder et krav om, at den dataansvarlige skal give meddelelser til den registrerede som følge af den pågældendes udøvelse af sin indsigtsret på en letforståelig måde.
En del af de krav, som følger af direktivet må således anses for allerede at følge af gældende ret.
For at sikre, at der ikke kan opstå tvivl om, hvorvidt der er sket en korrekt implementering af direktivet, foreslås det imidlertid, at der i overensstemmelse med direktivets artikel 12, stk. 1, 1. pkt.,  fastsættes de krav til meddelelsernes form mv., som følger af direktivet.
Det er Justitsministeriets vurdering, at de yderligere krav, som fremgår af direktivets artikel 12, stk. 1, 2. pkt., dvs. kravet om, at oplysningerne gives på enhver hensigtsmæssig måde og som hovedregel i samme form som anmodningen, i tilstrækkelig grad er opfyldt i gældende ret, herunder de almindelige forvaltningsretlige principper.
 Det bemærkes i den forbindelse, at de kompetente myndigheders kommunikation med borgere også på dette område kan ske ved hjælp af offentlig Digital Post i overensstemmelse med reglerne i lovbekendtgørelse nr. 801 af 13. juni 2016 om Digital Post fra offentlige afsendere.
 Der henvises i øvrigt til lovforslagets §§ 18 og 19 og bemærkningerne hertil.
2.5. Forpligtelser for den dataansvarlige og databehandleren 2.5.1. Gældende ret 2.5.1.1. Persondatalovens regler om den dataansvarliges og databehandlerens forpligtelse til at træffe tekniske og organisatoriske sikkerhedsforanstaltninger og kravene i forbindelse med den dataansvarliges overladelse af en behandling af personoplysninger til en databehandler er knyttet til reglerne om behandlingssikkerhed, jf. pkt. 2.6.1 nedenfor.
 2.5.1.2. Persondataloven indeholder ikke krav om, at den dataansvarlige skal føre fortegnelser over eller foretage logning af behandlingsaktiviteter.
 Justitsministeren har imidlertid med hjemmel i persondatalovens § 41, stk. 5, udstedt bekendtgørelse nr. 528 af 15. juni 2000 om sikkerhedsforanstaltninger til beskyttelse af personoplysninger, som behandles for den offentlige forvaltning (sikkerhedsbekendtgørelsen), og bekendtgørelse nr. 535 af 15. juni 2000 om sikkerhedsforanstaltninger til beskyttelse af personoplysninger, som behandles for domstolene (sikkerhedsbekendtgørelsen for domstolene), som bl.a. indeholder regler om logning.
Det fremgår således af § 19, jf. § 2, stk. 2, i sikkerhedsbekendtgørelsen, at der skal foretages maskinel registrering (logning) af alle anvendelser af personoplysninger, som er omfattet af pligten til at foretage anmeldelse til Datatilsynet efter reglerne i persondatalovens kapitel 12. Registreringen skal mindst indeholde oplysning om tidspunkt, bruger, type af anvendelse og angivelse af den person, de anvendte oplysninger vedrørte, eller det anvendte søgekriterium.
Loggen skal opbevares i 6 måneder, hvorefter den skal slettes.
Myndigheder med et særligt behov kan opbevare loggen i op til 5 år.
Det fremgår videre af bestemmelsens stk. 2, at stk. 1 ikke finder anvendelse for personoplysninger, som indgår i tekstbehandlingsdokumenter og lignende, der ikke foreligger i endelig form.
Det samme gælder sådanne dokumenter, som foreligger i endelig form, hvis der sker sletning inden for en af den dataansvarlige myndighed nærmere fastsat kortere frist.
 Bestemmelsen i stk. 1 finder heller ikke anvendelse, hvis behandlingen af personoplysninger udelukkende sker ved afvikling af programmer, som foretager en forud defineret massebehandling af personoplysninger (batch-kørsler). Der skal dog foretages maskinel logning af bruger og tidspunkt for behandlingen, jf. stk. 3.
Bestemmelsen i stk. 1 finder endvidere ikke anvendelse, hvis behandlingen af personoplysningerne udelukkende sker med henblik på statistiske eller videnskabelige undersøgelser, og identifikationsoplysningerne forinden enten er krypteret eller erstattet med et kodenummer eller lignende.
Der skal dog foretages maskinel logning af bruger og tidspunkt for behandlingen, jf. stk. 4.
Bestemmelsen i stk. 1 finder endelig ikke anvendelse for personoplysninger, som i form af måle- eller analyseresultater automatisk lagres i medicoteknisk udstyr.
Undtagelsen omfatter tillige personoplysninger, som manuelt registreres i medicoteknisk udstyr til supplering af automatisk lagrede oplysninger, jf. stk. 5.
 Sikkerhedsbekendtgørelsen for domstolene indeholder i § 19 regler svarende til de ovennævnte regler i sikkerhedsbekendtgørelsens § 19, stk. 1, 2 og 4.
 Rammeafgørelsesbekendtgørelsens § 10 indeholder et krav om, at den dataansvarlige med henblik på at kontrollere, om databehandlingen er lovlig, samt med henblik på at udøve egenkontrol og sikre integritet og sikkerhed skal registrere eller dokumentere hver videregivelse af personoplysninger.
 Registreringen eller dokumentationen skal bl.a. indeholde oplysninger om, til hvilke organer der er blevet eller kan være blevet videregivet eller stillet personoplysninger til rådighed ved hjælp af datakommunikationsudstyr, og hvilke personoplysninger der er indlæst i edb-systemerne, hvornår og af hvem.
Registreringer, der foretages, eller dokumentation, der udarbejdes, videregives til Datatilsynet på dennes anmodning med henblik på kontrol af databeskyttelsen.
For domstolenes vedkommende sker videregivelsen til Domstolsstyrelsen.
Datatilsynet og Domstolsstyrelsen anvender kun disse oplysninger med henblik på kontrol af databeskyttelsen og med henblik på at sikre en korrekt databehandling og dataenes integritet og sikkerhed, jf. § 10, stk. 2.
 2.5.1.3. Persondataloven indeholder ikke et krav om, at den dataansvarlige skal udarbejde konsekvensanalyser eller foretage forudgående høring af tilsynsmyndigheden.
 Persondatalovens kapitel 12 (§§ 43-47) indeholder dog regler om anmeldelse af behandlinger, der foretages for den offentlige forvaltning, til tilsynsmyndigheden, jf. pkt. 2.6.1.2 nedenfor.
2.5.1.4. Spørgsmålet om fælles dataansvarlige er ikke direkte reguleret i persondataloven.
Det følger imidlertid af definitionen af begrebet den dataansvarlige i persondatalovens § 3, nr. 4, at dette kan være en fysisk eller juridisk person, offentlig myndighed institution eller ethvert andet organ, der alene eller sammen med andre afgør, til hvilket formål og med hvilke virkemidler der må foretages behandling af oplysninger.
Spørgsmålet om fordelingen af ansvar og forpligtelser for de fælles dataansvarliges er ikke reguleret direkte i gældende ret.
I sager, hvor Datatilsynet har accepteret et fælles dataansvar, har tilsynet imidlertid lagt til grund, at der skal foreligge klare retningslinjer og instruktionsbeføjelser for så vidt angår behandlingen af oplysninger.
Herudover skal de registrerede kunne gøre deres rettigheder efter persondatalovens kapitel III, såsom retten til indsigt, oplysninger mv., gældende over for enhver af de fælles dataansvarlige.
2.5.2. Retshåndhævelsesdirektivet 2.5.2.1. Direktivets artikel 19 indeholder regler om den dataansvarliges pligter.
Det fremgår således af bestemmelsens stk. 1, at den dataansvarlige under hensyntagen til behandlingens karakter, omfang, sammenhæng og formål samt risiciene af varierende sandsynlighed og alvor for fysiske personers rettigheder og frihedsrettigheder skal gennemføre passende tekniske og organisatoriske foranstaltninger for at sikre og for at være i stand til at påvise, at behandling er i overensstemmelse med direktivet.
Disse foranstaltninger skal om nødvendigt revideres og ajourføres.
 Det fremgår videre af bestemmelsens stk. 2, at hvis det står i rimeligt forhold til behandlingsaktiviteterne, skal de foranstaltninger, der er omhandlet i stk. 1, omfatte den dataansvarliges implementering af passende databeskyttelsespolitikker.
Direktivets artikel 20 indeholder nærmere regler om databeskyttelse gennem design og gennem standardindstillinger.
Det fremgår af bestemmelsens stk. 1, at den dataansvarlige under hensyntagen til det aktuelle tekniske niveau, implementeringsomkostningerne og den pågældende behandlings karakter, omfang, sammenhæng og formål samt risiciene af varierende sandsynlighed og alvor for fysiske personers rettigheder og frihedsrettigheder, som behandlingen indebærer, både på tidspunktet for fastlæggelse af midlerne til behandling og på tidspunktet for selve behandlingen skal gennemføre passende tekniske og organisatoriske foranstaltninger, såsom pseudonymisering, som er designet med henblik på effektiv implementering af databeskyttelsesprincipper, såsom dataminimering, og med henblik på integrering af de fornødne garantier i behandlingen for at opfylde kravene i direktivet og beskytte de registreredes rettigheder.
Det fremgår videre af artikel 20, stk. 2, at den dataansvarlige skal gennemføre passende tekniske og organisatoriske foranstaltninger med henblik på gennem standardindstillinger at sikre, at kun personoplysninger, der er nødvendige til hvert specifikt formål med behandlingen, behandles.
Denne forpligtelse gælder den mængde personoplysninger, der indsamles, og omfanget af deres behandling samt deres opbevaringsperiode og tilgængelighed.
Sådanne foranstaltninger skal navnlig gennem standardindstillinger sikre, at personoplysninger ikke uden den fysiske persons indgriben stilles til rådighed for et ubegrænset antal fysiske personer.
Direktivets artikel 21 indeholder regler om fælles dataansvarlige.
Hvis to eller flere dataansvarlige i fællesskab fastlægger formålene med og hjælpemidlerne til behandling, er de fælles dataansvarlige.
De fastsætter på en gennemsigtig måde deres respektive ansvar for overholdelse af dette direktiv, navnlig hvad angår udøvelsen af den registreredes rettigheder og deres respektive forpligtelser til at fremlægge de oplysninger, der er omhandlet i artikel 13, ved hjælp af en ordning mellem dem, medmindre og i det omfang de dataansvarliges respektive ansvar er fastlagt i EU-retten eller medlemsstaternes nationale ret, som de dataansvarlige er underlagt.
I ordningen udpeges kontaktpunktet for de registrerede.
 Medlemsstaterne har herudover adgang til at fastsætte forskellige regler om ordningen for fælles dataansvarlige.
 2.5.2.2. Direktivets artikel 22 indeholder regler om databehandleren.
 Den dataansvarlige må udelukkende benytte databehandlere, der kan stille de fornødne garantier for, at de vil gennemføre de passende tekniske og organisatoriske foranstaltninger på en sådan måde, at behandlingen opfylder kravene i direktivet og sikrer beskyttelse af den registreredes rettigheder, jf. stk. 1.
 Databehandlerens behandling skal ske på baggrund af en skriftlig kontrakt eller et andet bindende retsgrundlag, som skal fastsætte den dataansvarliges pligter og rettigheder, herunder at den dataansvarlige kun må handle på instruks fra den dataansvarlige og på forskellige måder skal bistå den dataansvarlige med at overholde reglerne om den registreredes rettigheder mv., jf. nærmere herom i direktivets artikel 22, stk. 3.
 En databehandlers anvendelse af en anden databehandler skal ske på baggrund af en skriftlig aftale, og i visse situationer skal databehandleren underrette den dataansvarlige om, at der anvendes andre databehandlere, jf. nærmere herom i direktivets artikel 22, stk. 2.
 Agerer en databehandler som en dataansvarlig, dvs. fastsætter formål med og hjælpemidler til behandling, omfattes databehandleren af reglerne om de dataansvarlige, jf. artikel 22, stk. 5.
 Databehandleren og enhver, der udfører arbejde for den dataansvarlige eller databehandleren, og som har adgang til personoplysninger, må kun behandle disse oplysninger efter instruks fra den dataansvarlige, medmindre det kræves i henhold til EU-retten eller medlemsstaternes nationale ret, jf. direktivets artikel 23.
 2.5.2.3. Direktivets artikel 24 indeholder regler om fortegnelser over behandlingsaktiviteter.
Den dataansvarlige skal føre fortegnelser over alle kategorier af behandlingsaktiviteter under deres ansvar.
Direktivet indeholder en liste over de oplysninger, som fortegnelserne skal indeholde, herunder navn på og kontaktoplysninger for den dataansvarlige og, hvis det er relevant, den fælles dataansvarlige og databeskyttelsesrådgiveren, formålene med behandlingen, og en angivelse af retsgrundlaget for behandlingsaktiviteten, herunder overførsler, hvortil personoplysningerne er bestemt, jf. nærmere herom i direktivets artikel 24, stk. 1. På tilsvarende måde skal databehandlere føre fortegnelser, som skal indeholde en række oplysninger, som knytter sig til databehandlerens funktion, jf. nærmere herom i direktivets artikel 24, stk. 2.
Efter direktivets artikel 25, stk. 1, skal der som minimum foretages logning af følgende former for behandlingsaktiviteter i automatiske databehandlingssystemer: indsamling, ændring, søgning, videregivelse, herunder overførsel, samkøring og sletning.
Logning af søgning og videregivelse skal gøre det muligt at fastlægge begrundelsen, datoen og tidspunktet for sådanne aktiviteter og i videst muligt omfang identifikation af den person, som har søgt eller videregivet personoplysninger, og identiteten på modtagerne af sådanne personoplysninger.
 Det fremgår videre af bestemmelsens stk. 2, at loggene udelukkende anvendes til at kontrollere, om behandling er lovlig, til egenkontrol, til at sikre integriteten og sikkerheden af personoplysningerne og i forbindelse med straffesager.
 Det fremgår af bestemmelsens stk. 3, at den dataansvarlige og databehandleren efter anmodning stiller loggene til rådighed for tilsynsmyndigheden.
Det fremgår af direktivets præambelbetragtning nr. 57, at der som minimum bør ske logning af aktiviteter i automatiske databehandlingssystemer såsom indsamling, ændring, søgning, videregivelse, herunder overførsel, samkøring eller sletning.
Navnet på den person, som har søgt eller videregivet personoplysninger, bør logges, og herudfra bør det være muligt at fastlægge begrundelsen for behandlingsaktiviteterne.
Loggene bør udelukkende anvendes til at kontrollere, om databehandlingen er lovlig, til egenkontrol, til at sikre dataintegriteten og datasikkerheden og i forbindelse med straffesager.
Egenkontrol omfatter også kompetente myndigheders interne disciplinærsager.
Direktivets artikel 63, stk. 2 og 3, indeholder særlige regler om anvendelsestidspunktet for direktivets artikel 25 om logning.
Det fremgår således af artikel 63, stk. 2, at medlemsstaterne i ekstraordinære tilfælde, og hvis det er uforholdsmæssigt vanskeligt, kan fastsætte bestemmelser om, at automatiske behandlingssystemer, der er indført før den 6. maj 2016, skal bringes i overensstemmelse med artikel 25, stk. 1, senest den 6. maj 2023.
Det fremgår videre af bestemmelsens stk. 3, at en medlemsstat under ekstraordinære omstændigheder kan bringe et automatisk behandlingssystem som omhandlet i stk. 2 i overensstemmelse med artikel 25, stk. 1, inden for en nærmere angivet periode efter den 6. maj 2023, hvis det i modsat fald ville forårsage alvorlige vanskeligheder for driften af det pågældende automatiske behandlingssystem.
Medlemsstaten meddeler Kommissionen årsagerne til disse alvorlige vanskeligheder og årsagerne til den angivne periode, inden for hvilken den bringer det pågældende automatiske behandlingssystem i overensstemmelse med artikel 25, stk. 1. Den angivne periode må under ingen omstændigheder være senere end den 6. maj 2026.
 Fortegnelserne, som skal foreligge skriftligt, herunder elektronisk, og loggene skal stilles til rådighed for tilsynsmyndigheden, jf. artikel 24, stk. 2, og artikel 25, stk. 3, ligesom den dataansvarlige og databehandleren i øvrigt skal samarbejde med tilsynsmyndigheden, jf. artikel 26.
 2.5.2.4. Direktivets artikel 27 og 28 indeholder regler om henholdsvis konsekvensanalyser og forudgående høring af tilsynsmyndigheden.
 Hvis en type behandling, navnlig ved brug af nye teknologier og i medfør af sin karakter, omfang, sammenhæng og formål, sandsynligvis vil indebære en høj risiko for fysiske personers rettigheder og frihedsrettigheder, skal den dataansvarlige forud for behandlingen foretage en analyse af de påtænkte behandlingsaktiviteters konsekvenser for beskyttelse af personoplysninger, jf. direktivets artikel 27, stk. 1.
 Analysen skal mindst omfatte en generel beskrivelse af de planlagte behandlingsaktiviteter, en vurdering af risiciene for de registreredes rettigheder og frihedsrettigheder de foranstaltninger, der påtænkes for at imødegå disse risici, garantier, sikkerhedsforanstaltninger og mekanismer, som kan sikre beskyttelse af personoplysninger og påvise overholdelse af dette direktiv, under hensyntagen til de registreredes og andre berørte personers rettigheder og legitime interesser, jf. bestemmelsens stk. 2.
 Det fremgår af direktivets præambelbetragtning nr. 58, at konsekvensanalyser bør omfatte behandlingsaktiviteters relevante systemer og processer, men ikke enkeltsager.
Efter direktivets artikel 28 skal den dataansvarlige eller databehandleren høre tilsynsmyndigheden inden behandling af personoplysninger, der vil indgå som en del af et nyt register, der skal oprettes, såfremt en konsekvensanalyse vedrørende databeskyttelse, jf. artikel 27, viser, at behandlingen vil føre til en høj risiko i mangel af foranstaltninger truffet af den dataansvarlige for at begrænse risikoen, eller den type behandling, navnlig ved brug af nye teknologier, mekanismer eller procedurer, indebærer en høj risiko for de registreredes rettigheder og frihedsrettigheder.
Tilsynsmyndigheden skal kunne fastsætte en liste over de behandlingsaktiviteter, hvor der skal ske forudgående høring, jf. bestemmelsens stk. 3.
 Den dataansvarlige skal i forbindelse med høringen stille konsekvensanalysen og efter anmodning andre nødvendige oplysninger til rådighed for tilsynsmyndigheden, jf. artikel 28, stk. 4.
Hvis tilsynsmyndigheden finder, at den planlagte behandling overtræder de bestemmelser, der vedtages i henhold til direktivet, navnlig hvis den dataansvarlige ikke tilstrækkeligt har identificeret eller begrænset risikoen, skal tilsynsmyndigheden inden for en periode på op til seks uger efter modtagelsen af anmodningen om høring give den dataansvarlige og, hvor det er relevant, databehandleren skriftlig rådgivning og kan i den forbindelse anvende enhver af sine beføjelser. 6-ugers perioden kan forlænges med en måned under hensyntagen til den påtænkte behandlings kompleksitet.
Tilsynsmyndigheden giver underretning om og begrunder enhver sådan forlængelse senest en måned efter modtagelse af anmodningen om høring, jf. direktivets artikel 28, stk. 5.
 Det fremgår af direktivets præambelbetragtning nr. 96, at hvis en behandling overholder den EU-ret, der er gældende inden datoen for direktivets ikrafttræden, bør kravene i dette direktiv om forudgående høring af tilsynsmyndigheden ikke finde anvendelse på de behandlingsaktiviteter, der allerede var iværksat på denne dato, idet disse krav i sagens natur skal opfyldes forud for behandlingen.
 Direktivets artikel 28, stk. 2, indeholder herudover en regel om høring af tilsynsmyndigheden ved udarbejdelse af lovforslag og lignende, jf. nærmere om tilsynsmyndigheden i pkt. 2.9.2 nedenfor.
 Endelig indeholder direktivets artikel 48 et krav om, at kompetente myndigheder skal indføre effektive mekanismer, som tilskynder til fortrolig indberetning af overtrædelser af direktivet.
2.5.3. Justitsministeriets overvejelser og lovforslagets udformning Der er ikke i gældende ret en eksplicit og overordnet bestemmelse om den dataansvarliges ansvar.
I stedet følger den dataansvarliges ansvar implicit af, at den dataansvarlige har retten til at disponere og bestemme over de pågældende personoplysninger og derfor også er ansvarlig for overholdelse af databeskyttelsesretten ved behandling af personoplysninger.
Dette følger endvidere implicit af de krav og forpligtelser, som den dataansvarlige er underlagt efter gældende ret.
2.5.3.1. Direktivets artikel 19 indeholder krav om, at den dataansvarlige skal gennemføre passende tekniske og organisatoriske foranstaltninger for at sikre og for at være i stand til at påvise, at behandling er i overensstemmelse med direktivet.
Der kan være tale om foranstaltninger, som er designet til eller gennem standardindstillinger opfylder disse krav, jf. direktivets artikel 20.
 Retshåndhævelsesdirektivet indeholder således i princippet en nyskabelse på dette punkt, idet de tekniske og organisatoriske foranstaltninger, som de dataansvarlige i dag er forpligtede til at træffe, er knyttet til spørgsmålet om behandlingssikkerheden.
 De gældende regler om behandlingssikkerhed må imidlertid i vidt omfang anses for at dække den forpligtelse, som følger af direktivets artikel 19, idet direktivet dog indeholder en særskilt forpligtelse til, at de trufne foranstaltninger skal gøre den dataansvarlige i stand til at påvise, at direktivet overholdes.
 Persondataloven indeholder ikke bestemmelser, som specifikt kræver databeskyttelse gennem design eller databeskyttelse gennem standardindstillinger.
 Persondatalovens § 41, stk. 3, forpligter imidlertid den dataansvarlige og databehandleren til at beskytte mod, at oplysninger hændeligt eller ulovligt tilintetgøres, fortabes eller forringes samt mod, at de kommer til uvedkommendes kendskab, misbruges eller i øvrigt behandles i strid med persondataloven.
Persondataloven fastsætter ingen nærmere tidsmæssig ramme for, hvornår foranstaltningerne skal være truffet.
Foranstaltningerne vil imidlertid skulle forberedes eller implementeres forud for, at behandlingen påbegyndes.
Datatilsynets praksis indeholder eksempler på, at persondatalovens behandlingsbetingelser og sikkerhedskrav skal iagttages ved indretningen af digitale løsninger.
 Direktivets krav om databeskyttelse gennem design eller databeskyttelse gennem standardindstillinger må på den baggrund helt overordnet anses for at være en videreførelse af gældende ret.
Det bemærkes i den forbindelse, at kravet om databeskyttelse gennem design og standardindstillinger efter Justitsministeriets opfattelse ikke stiller krav om, at eksisterende systemer skal redesignes.
Kravene er således alene relevante i forhold til udvikling og design af fremtidige systemer samt i forhold til væsentlige ændringer i behandlingen af oplysninger i eksisterende systemer.
 For at sikre, at der ikke kan opstå tvivl om, hvorvidt der er sket en korrekt implementering af direktivet, foreslås det, at der i overensstemmelse med direktivets artikel 19 fastsættes et eksplicit krav om, at den dataansvarlige skal gennemføre de fornødne tekniske og organisatoriske foranstaltninger, og at dette kan ske gennem databeskyttelse gennem design eller standardindstillinger.
 Der henvises i øvrigt til lovforslagets § 20 og bemærkningerne hertil.
 2.5.3.2. Direktivets artikel 21 giver mulighed for, at flere dataansvarlige kan være fælles dataansvarlige.
Der er som nævnt ovenfor i pkt. 2.5.1.4 allerede i dag mulighed for, at flere dataansvarlige kan have et fælles dataansvar.
Direktivets krav må derfor anses for at være en videreførelse af gældende ret.
 Det foreslås på den baggrund, at der fastsættes en regel, hvorefter der i overensstemmelse med direktivets artikel 21 kan være fælles dataansvarlige.
 Det bemærkes i den forbindelse, at kravet om, at de fælles dataansvarlige skal udpege et kontaktpunkt, kan opfyldes ved at udpege den eller de dataansvarliges databeskyttelsesrådgiver som kontaktpunkt.
 Der henvises i øvrigt til lovforslagets § 21 og bemærkningerne hertil.
 2.5.3.3. Direktivets artikel 22 indeholder regler om databehandleren og om kravene til det retlige forhold mellem den dataansvarlige og databehandleren.
 Der stilles efter gældende ret de samme krav til databehandleren som til den dataansvarlige i forhold til de fornødne tekniske og organisatoriske foranstaltninger, jf. nedenfor i pkt. 2.6.1.1.
Retshåndhævelsesdirektivet indeholder imidlertid en nyskabelse i form af flere og mere detaljerede krav til indholdet i en databehandleraftale og dermed til databehandlerens forpligtelser over for den dataansvarlige end efter gældende ret.
Herudover sker der en mere detaljeret regulering af den situation, hvor en databehandler ønsker at anvende en underdatabehandler.
Det foreslås på den baggrund, at der fastsættes en regel svarende til direktivets artikel 22, idet det dog præciseres, at en databehandler senest 14 dage forud for, at der sker overladelse af behandling til en underdatabehandler i medfør af en generel aftale med den dataansvarlige herom, skal underrette den dataansvarlige om overladelsen.
Den dataansvarlige vil i den forbindelse kunne modsætte sig overladelsen, hvis det anses for nødvendigt.
Det bemærkes i forhold til spørgsmålet om databehandleraftaler, at de kompetente myndigheder tillige vil behandle personoplysninger i sager og med formål, som falder uden for det foreslåede anvendelsesområde for loven.
Denne behandling vil i stedet være omfattet af persondataloven og  fra den 25. maj 2018  databeskyttelsesforordningen.
Dette indebærer, at databehandleraftaler efter omstændighederne vil skulle overholde kravene i såvel retshåndhævelsesdirektivet som  efter den 25. maj 2018  databeskyttelsesforordningen.
 Det er imidlertid Justitsministeriets vurdering, at de krav til databehandlerne mv., som følger af henholdsvis retshåndhævelsesdirektivet og databeskyttelsesforordningen, ikke strider mod hinanden, og at en overholdelse af retshåndhævelsesdirektivet  som gennemført i denne lov  samtidig vil opfylde forordningens krav.
 Der henvises i øvrigt til lovforslagets § 22 og bemærkningerne hertil.
 2.5.3.4. Direktivets artikel 24 indeholder et krav om, at den dataansvarlige skal føre fortegnelser over alle kategorier af behandlingsaktiviteter.
 Der følger ikke en eksplicit fortegnelsesforpligtelse efter gældende ret.
 Det følger imidlertid af reglerne om anmeldelsespligten i persondatalovens kapitel 12, jf. pkt. 2.6.1.2, at der ved behandlinger, som er omfattet af disse forpligtelser, skal ske anmeldelse til tilsynsmyndigheden, og at anmeldelsen bl.a. skal indeholde en optegnelse over de behandlingsaktiviteter, der påtænkes iværksat.
 Der følger således for så vidt et krav om fortegnelser over behandlingsaktiviteter i medfør af anmeldelsesforpligtelsen efter gældende ret.
 Hvis en dataansvarlig er omfattet af det gældende anmeldelseskrav, vil den dataansvarlige således i vidt omfang kunne genanvende de anmeldelser, der er indsendt til Datatilsynet, til at opfylde direktivets krav om, at der skal føres fortegnelser over behandlingsaktiviteter.
For så vidt angår de behandlinger, der ikke er omfattet af anmeldelsespligten efter gældende ret, vil disse nu i medfør af artikel 24 skulle indgå i en fortegnelse, som omfatter al behandlingsaktivitet under den dataansvarliges ansvar.
Også databehandlere pålægges fremover et fortegnelseskrav.
 Den dataansvarlige er i allerede i dag forpligtet til at udlevere en oversigt over alle behandlinger  inklusiv de behandlingsaktiviteter, der ikke er omfattet af anmeldelsespligten  til enhver, der anmoder herom, jf. persondatalovens § 54, stk. 2. Dermed er den dataansvarlige i et vist omfang allerede omfattet af krav, der svarer til direktivets.
 Der er derfor i praksis alene tale om en begrænset udvidelse af pligten til fortegnelse i artikel 24 i forhold til gældende ret for den dataansvarlige.
 For databehandleren udvides pligten til fortegnelse i artikel 24 i forhold til gældende ret, idet alle behandlingsaktiviteter skal indgå i de elektroniske og skriftlige fortegnelser hos databehandleren.
 Det foreslås på den baggrund, at der fastsættes en regel svarende til direktivets artikel 24.
 Der henvises i øvrigt til lovforslagets § 23 og bemærkningerne hertil.
2.5.3.4. Direktivets artikel 25 indeholder et krav om logning af en række forskellige behandlingsaktiviteter.
Allerede som følge af, at direktivets logningskrav ikke er begrænset til fortrolige oplysninger, er der tale om en udvidelse af den gældende forpligtelse i sikkerhedsbekendtgørelserne til at foretage logning.
Det nærmere omfang af direktivets forpligtelse til at foretage logning giver imidlertid anledning til tvivl, herunder i forhold til spørgsmålet om, i hvilket omfang det i øvrigt vil være muligt at opretholde den gældende ordning for logning i sikkerhedsbekendtgørelserne.
 2.5.3.4.1. Sikkerhedsbekendtgørelsen og sikkerhedsbekendtgørelsen for domstolene indeholder som nævnt ovenfor i pkt. 2.5.1.2 krav om, at der skal ske logning af behandling af fortrolige oplysninger.
Direktivets logningskrav kan imidlertid ikke isoleres til alene at angå fortrolige oplysninger.
Der er således på dette punkt tale om en udvidelse af logningspligten.
Udvidelsen skaber behov for at ændre i  i hvert fald visse af  de automatiske databehandlingssystemer, som anvendes af de kompetente myndigheder i dag, og som alene er tilpasset kravet om logning i overensstemmelse med sikkerhedsbekendtgørelsens regler, herunder alene af fortrolige oplysninger.
I overensstemmelse med direktivets artikel 63, stk. 2, foreslås det derfor, at tidspunktet for, hvornår logningskravet skal være opfyldt, for så vidt angår automatiske databehandlingssystemer, der er indført før den 6. maj 2016, udskydes, jf. nærmere herom nedenfor.
 2.5.3.4.2. Som nævnt ovenfor giver det nærmere omfang af direktivets logningsforpligtelse anledning til tvivl, herunder i forhold til spørgsmålet om sammenhængen mellem henholdsvis direktivets og sikkerhedsbekendtgørelsernes logningskrav.
 Det fremgår af artikel 25, stk. 1, 1. pkt., at der skal foretages logning af behandlingsaktiviteterne indsamling, ændring, søgning, videregivelse, herunder overførsel, samkøring og sletning.
 Det fremgår videre af direktivets artikel 25, stk. 1, 2. pkt., at logning af alene behandlingsaktiviteterne søgning og videregivelse skal gøre det muligt at fastlægge begrundelsen, datoen og tidspunktet for sådanne aktiviteter og i videst muligt omfang identifikation af den person, som har søgt eller videregivet personoplysningerne, og identiteten på modtagerne af sådanne oplysninger.
 For så vidt angår de øvrige behandlingsaktiviteter, der er omfattet af logningskravet efter artikel 25, stk. 1, 1. pkt., dvs. indsamling, ændring, samkøring og sletning, indeholder bestemmelsen ikke nærmere krav til logningen, og medlemsstaterne må således formentlig antages at have en højere grad af valgfrihed i forhold til, hvordan logningskravet skal udformes for så vidt angår disse behandlingsaktiviteter.
2.5.3.4.3. Som nævnt ovenfor fører udvidelsen af logningsforpligtelsen til, at der er behov for at ændre i  i hvert fald visse af  de automatiske databehandlingssystemer, som anvendes af de retshåndhævende myndigheder i dag, og som alene er tilpasset kravet om logning i overensstemmelse med sikkerhedsbekendtgørelsens regler, herunder alene af fortrolige oplysninger.
Der er allerede af den grund ikke teknisk mulighed for generelt at bringe samtlige af de kompetente myndigheders automatiske databehandlingssystemer i overensstemmelse med direktivets logningskrav den 1. maj 2017.
Det kan  afhængig af en nærmere afklaring af logningskravets rækkevidde  ikke udelukkes, at visse af de automatiske databehandlingssystemer, som anvendes af de kompetente myndigheder i dag, og som er indført før den 6. maj 2016, vil kunne opfylde direktivets logningskrav inden for relativt kort tid.
For andre systemers vedkommende vil en overholdelse af kravet imidlertid formentlig forudsætte mere omfattende ændringer.
 I overensstemmelse med direktivets artikel 63, stk. 2, foreslås det derfor, at justitsministeren får bemyndigelse til at fastsætte nærmere regler om, hvilke automatiske databehandlingssystemer, der er indført før den 6. maj 2016, som logningskravet skal finde anvendelse på.
 Denne ordning giver mulighed for, at der sammen med de kompetente myndigheder kan ske en nærmere afklaring af rækkevidden af logningsforpligtelsen, inden der tages initiativ til at ændre de kompetente myndigheders automatiske databehandlingssystemer.
 Det sikres endvidere herved, at der vil kunne ske en løbende indfasning af forpligtelsen, eventuelt i forbindelse med at der sker udskiftning af eksisterende automatiske behandlingssystemer.
 Logningskravet vil dog skulle finde anvendelse for alle relevante automatiske databehandlingssystemer senest den 6. maj 2023, eller, hvis det måtte vise sig, at direktivets logningskrav medfører alvorlige vanskeligheder for driften af de kompetente myndigheders automatiske behandlingssystemer, senest den 6. maj 2026.
 Der henvises i øvrigt til lovforslagets § 24 og bemærkningerne hertil.
 2.5.3.5. Direktivets artikler 27 og 28 indeholder regler om konsekvensanalyser og forudgående høring af tilsynsmyndigheden.
 Direktivet indeholder en nyskabelse på dette punkt, idet der efter gældende ret ikke findes sådanne krav.
 Det foreslås på den baggrund, at der i overensstemmelse med direktivets artikler 27 og 28 fastsættes regler om konsekvensanalyser og forudgående høring af tilsynsmyndigheden.
 Det bemærkes i den forbindelse, at kravet om konsekvensanalyser og forudgående høring finder anvendelse på henholdsvis behandling, der foretages, og registre, der oprettes, den 1. maj 2017 eller senere, dvs. efter det foreslåede ikrafttrædelsestidspunkt, jf. også den foreslåede § 53 og bemærkninger hertil.
 Ordningen vil således erstatte det gældende system med anmeldelser af behandlinger, der foretages for den offentlige forvaltning, til tilsynsmyndigheden, jf. pkt. 2.6.1.2 nedenfor.
 Der henvises i øvrigt til lovforslagets §§ 25 og 26 og bemærkningerne hertil.
2.6. Personoplysningssikkerhed 2.6.1. Gældende ret 2.6.1.1. Persondataloven indeholder i kapitel 11 (§§ 41-42) regler om den fysiske behandlingssikkerhed.
 Det fremgår således af lovens § 41, stk. 1, at personer, virksomheder mv., der udfører arbejde under den dataansvarlige eller databehandleren, og som får adgang til oplysninger, kun må behandle disse efter instruks fra den dataansvarlige, medmindre andet følger af lov eller bestemmelser fastsat i henhold til lov.
Efter § 41, stk. 3, skal den dataansvarlige træffe de fornødne tekniske og organisatoriske sikkerhedsforanstaltninger mod, at oplysninger hændeligt eller ulovligt tilintetgøres, fortabes eller forringes, samt mod, at de kommer til uvedkommendes kendskab, misbruges eller i øvrigt behandles i strid med loven.
Tilsvarende gælder for databehandlere.
 Efter persondatalovens § 41, stk. 4, skal der for oplysninger, der behandles for den offentlige forvaltning, og som er af særlig interesse for fremmede magter, træffes foranstaltninger, der muliggør bortskaffelse eller tilintetgørelse i tilfælde af krig eller lignende forhold (krigsreglen).
Persondatalovens § 41, stk. 5, bemyndiger justitsministeren til at fastsætte nærmere regler om de i stk. 3 anførte sikkerhedsforanstaltninger.
Justitsministeren har med hjemmel i bestemmelsen udstedt sikkerhedsbekendtgørelsen og sikkerhedsbekendtgørelsen for domstolene.
Det fremgår af bekendtgørelsernes § 5, at den dataansvarlige myndighed skal fastsætte nærmere interne bestemmelser om sikkerhedsforanstaltninger i myndigheden til uddybning af de regler, der fremgår af bekendtgørelsen.
Bestemmelserne skal navnlig omfatte organisatoriske forhold og fysisk sikring, herunder sikkerhedsorganisation, administration af adgangskontrolordninger og autorisationsordninger samt kontrol med autorisationer.
Der skal endvidere fastsættes instrukser, som fastlægger ansvaret for og beskriver behandling og destruktion af ind- og uddatamateriale samt anvendelse af edb-udstyr.
Desuden skal der fastsættes retningslinjer for myndighedens tilsyn med overholdelsen af de sikkerhedsforanstaltninger, der er fastsat for myndigheden.
 De interne bestemmelser skal gennemgås mindst én gang hvert år med henblik på at sikre, at de er fyldestgørende og afspejler de faktiske forhold i myndigheden, jf. bestemmelsernes stk. 2.
 Bekendtgørelserne indeholder herudover nærmere regler om bl.a. instruktion over for medarbejdere, der behandler personoplysninger, samt om autorisation og adgangskontrol.
 Når en dataansvarlig overlader en behandling af oplysninger til en databehandler, skal den dataansvarlige sikre sig, at databehandleren kan træffe de i § 41, stk. 3-5, nævnte tekniske og organisatoriske sikkerhedsforanstaltninger, og påse, at dette sker, jf. persondatalovens § 42, stk. 1.
Gennemførelse af en behandling ved en databehandler skal ske i henhold til en skriftlig aftale parterne imellem.
Det skal fremgå af aftalen, at databehandleren alene handler efter instruks fra den dataansvarlige, og at reglerne i § 41, stk. 3-5, ligeledes gælder for behandlingen ved databehandleren, jf. § 42, stk. 2.
 2.6.1.2. Persondatalovens kapitel 12 (§§ 43-47) indeholder regler om anmeldelse af behandlinger, der foretages for den offentlige forvaltning, til Datatilsynet.
Det fremgår således af lovens § 43, jf. § 44, at der skal ske anmeldelse til Datatilsynet forinden iværksættelse af behandling af fortrolige oplysninger.
Anmeldelsen skal indeholde en række nærmere angivne oplysninger, herunder om behandlingens formål, en generel beskrivelse af behandlingen, kategorierne af registrerede og foranstaltninger, der iværksættes af hensyn til behandlingssikkerheden og oplysninger om tidspunktet for sletning af oplysningerne.
 I visse situationer skal der tillige indhentes en udtalelse fra Datatilsynet, jf. lovens § 45. Der er tale om bl.a. behandlinger, som omfatter følsomme oplysninger eller oplysninger om rent private forhold, og behandlinger, som udelukkende finder sted i videnskabeligt eller statistisk øjemed.
Persondatalovens § 54 indeholder regler om, at Datatilsynet skal føre en fortegnelse over de modtagne anmeldelser, og at denne fortegnelse skal indeholde de samme oplysninger som anmeldelsen.
Den dataansvarlige skal stille disse oplysninger til rådighed for enhver, der anmoder herom, jf. bestemmelsens stk. 2.
 2.6.1.3. Persondataloven indeholder ikke regler, hvorefter dataansvarlige, der har sikkerhedsbrud i forbindelse med behandling af personoplysninger, har pligt til at underrette tilsynsmyndigheden herom.
 Som nævnt oven for i pkt. 2.3.1.1 indeholder persondatalovens § 5, stk. 1, imidlertid et krav om, at oplysninger skal behandles i overensstemmelse med god databehandlingsskik.
God databehandlingsskik anses efter praksis fra Datatilsynet for bl.a. at omfatte krav til den dataansvarlige om at foretage underretning af berørte personer ved brud på datasikkerheden, når personoplysninger er kommet til uvedkommendes kendskab eller har været i risiko herfor.
Ved vurderingen af spørgsmålet om underretning må den dataansvarlige bl.a. tage oplysningernes karakter og de mulige konsekvenser for de berørte i betragtning.
Ved utilsigtet offentliggørelse af personoplysninger på en hjemmeside på internettet skal de dataansvarlige således bl.a. foretage underretning af de berørte personer.
 Der gælder efter Datatilsynets praksis vedrørende god databehandlingsskik ikke et krav om underretning af tilsynet i tilfælde af sikkerhedsbrud.
2.6.2. Retshåndhævelsesdirektivet 2.6.2.1. Direktivets artikel 29 fastsætter detaljerede krav til sikkerheden i forbindelse med behandlingen af personoplysninger.
 Efter bestemmelsen forpligtes den dataansvarlige og databehandleren til under hensyntagen til det aktuelle tekniske niveau, implementeringsomkostningerne og behandlingens karakter, omfang, sammenhæng og formål samt risiciene af varierende sandsynlighed og alvor for fysiske personers rettigheder og frihedsrettigheder til at gennemføre passende tekniske og organisatoriske foranstaltninger for at sikre et sikkerhedsniveau, der passer til disse risici, navnlig for så vidt angår behandlingen af de særlige kategorier af personoplysninger, der er omhandlet i artikel 10.
 For så vidt angår automatisk behandling, opstilles en række specifikke sikkerhedskrav i bestemmelsen, herunder krav vedrørende kontrol med fysisk adgang til udstyret, kontrol med datamedier og opbevaring, jf. herved nærmere direktivets artikel 29, stk. 2.
 2.6.2.2. Direktivets artikler 30 og 31 indeholder regler om, at den dataansvarlige skal foretage henholdsvis anmeldelse til tilsynsmyndigheden og underretning af den registrerede om brud på datasikkerheden.
Ved brud på persondatasikkerheden skal den dataansvarlige uden unødig forsinkelse og om muligt senest 72 timer, efter at denne er blevet bekendt med det, anmelde bruddet på persondatasikkerheden til tilsynsmyndigheden, medmindre at det er usandsynligt, at bruddet på persondatasikkerheden indebærer en risiko for fysiske personers rettigheder og frihedsrettigheder.
Foretages anmeldelsen til tilsynsmyndigheden ikke inden for 72 timer, ledsages den af en begrundelse for forsinkelsen, jf. artikel 30, stk. 1. Databehandleren skal uden unødig forsinkelse underrette den dataansvarlige om brud på persondatasikkerheden, jf. bestemmelsens stk. 2.
 Anmeldelsen skal som minimum indeholde en række nærmere angivne oplysninger, herunder om karakteren af bruddet og eventuelle foranstaltninger, som den dataansvarlige har truffet, jf. herved nærmere artikel 30, stk. 2. Hvis bruddet angår oplysninger, der er transmitteret af eller til en dataansvarlig i en anden medlemsstat, skal oplysningerne tillige gives til denne, jf. bestemmelsens stk. 6. Når det ikke er muligt at forelægge alle oplysningerne samlet, kan der ske trinvis forelæggelse, jf. artikel 30, stk. 4.
 Direktivets artikel 30, stk. 5, indeholder krav om, at den dataansvarlige skal dokumentere brud på datasikkerheden.
 Når et brud på persondatasikkerheden sandsynligvis vil indebære en høj risiko for fysiske personers rettigheder og frihedsrettigheder, skal den dataansvarlige uden unødig forsinkelse underrette den registrerede om bruddet på persondatasikkerheden og i den forbindelse give den registrerede en række nærmere angivne oplysninger, herunder om karakteren af bruddet, jf. direktivets artikel 31, stk. 1 og 2.
Det fremgår af direktivets præambelbetragtning nr. 62, at underretninger til registrerede bør gives, så snart det med rimelighed er muligt, i tæt samarbejde med tilsynsmyndigheden og i overensstemmelse med retningslinjer, der er udstukket af denne eller andre relevante myndigheder.
Eksempelvis kræver behovet for at begrænse en umiddelbar risiko for skade omgående underretning af de registrerede, mens behovet for at gennemføre passende foranstaltninger mod fortsatte eller lignende brud på persondatasikkerheden kan begrunde en længere frist for underretningen.
Efter artikel 31, stk. 3, kan underretning af den registrerede i visse tilfælde undlades.
Det gælder, når den dataansvarlige har gennemført passende tekniske og organisatoriske beskyttelsesforanstaltninger, og disse foranstaltninger er blevet anvendt på de personoplysninger, som er berørt af bruddet på persondatasikkerheden, navnlig foranstaltninger, der gør personoplysningerne uforståelige for enhver, der ikke har autoriseret adgang hertil, som f.eks. kryptering.
Der skal heller ikke gives underretning, hvis den dataansvarlige har truffet efterfølgende foranstaltninger, der sikrer, at den høje risiko for de registreredes rettigheder og frihedsrettigheder som omhandlet i stk. 1 sandsynligvis ikke længere er reel, eller hvis det vil kræve en uforholdsmæssig indsats.
I sidstnævnte tilfælde skal der i stedet foretages en offentlig meddelelse eller tilsvarende foranstaltning, hvorved de registrerede underrettes på en tilsvarende effektiv måde.
Der er efter artikel 31, stk. 5, også mulighed for at udsætte, begrænse eller afskære underretning af de grunde, der er nævnt i direktivets artikel 13, stk. 3, jf. pkt. 2.4.2.1 ovenfor.
 Hvis den dataansvarlige ikke allerede har underrettet den registrerede om bruddet på persondatasikkerheden, har tilsynsmyndigheden mulighed for at kræve, at den dataansvarlige foretager underretning, jf. herved nærmere bestemmelsens stk. 4.
2.6.3. Justitsministeriets overvejelser og lovforslagets udformning 2.6.3.1. Direktivets artikel 29 indeholder regler om behandlingssikkerhed.
Bestemmelsens stk. 1 indeholder det generelle princip om, at de fornødne tekniske og organisatoriske foranstaltninger skal fastsættes ud fra en risikobaseret tilgang, mens bestemmelsens stk. 2 indeholder en detaljeret liste over de konkrete sikkerhedsspørgsmål, som foranstaltningerne skal håndtere, når der er tale om automatisk behandling.
 Persondatalovens § 41, stk. 3, og de bekendtgørelser, som er udstedt i medfør af lovens § 41, stk. 5, fastsætter som nævnt oven for i pkt. 2.6.1.1 en række krav til behandlingssikkerheden, som i vidt omfang er sammenfaldende med retshåndhævelsesdirektivets krav.
Det foreslås på den baggrund, at der i overensstemmelse med direktivet fastsættes en regel, som indeholder de nærmere krav til behandlingssikkerheden.
Der foreslås endvidere indsat en bemyndigelse til justitsministeren til at fastsætte nærmere regler om disse sikkerhedsforanstaltninger, hvilket vil være en videreførelse af persondatalovens § 41, stk. 5.
Det foreslås endvidere, at den såkaldte krigsregel videreføres med visse modifikationer, jf. nedenfor, hvilket indebærer visse begrænsninger i forhold til anvendelsen af databehandlere fra andre lande, idet en sikring af, at der kan ske bortskaffelse eller tilintetgørelse af oplysningerne i visse automatiske databehandlingssystemer i udgangspunktet forudsætter, at systemerne føres i Danmark.
Justitsministeren har tidligere i forbindelse med en besvarelse af spørgsmålene nr. 25, 27, 64 og 69 af 5. januar 1999 fra Folketingets Retsudvalg til lovforslag nr.
L 44 af 8. oktober 1998 om behandling af personoplysninger (Folketingstidende 1998-99, tillæg A, s. 943) tilkendegivet, at den gældende krigsregel i persondatalovens § 41, stk. 4, bl.a. indebærer, at Det Centrale Kriminalregister ikke må føres i udlandet.
Spørgsmålet om, hvem der som databehandler kan opbevare oplysninger for en kompetent dansk myndighed, er ikke nærmere reguleret af retshåndhævelsesdirektivet.
Et krav om, at et register skal føres i Danmark, kan imidlertid give anledning til at overveje forholdet til EU-rettens almindelige regler om fri bevægelighed, hvor udgangspunktet er, at der ikke må ske forskelsbehandling af databehandlere fra andre medlemsstater.
Det er imidlertid Justitsministeriets vurdering, at kravet i krigsreglen på berettiget vis varetager hensynet til statens sikkerhed, og at kravet derfor under alle omstændigheder er i overensstemmelse med EU-retten, jf.
TEUF artikel 52, jf. artikel 65. Hertil kommer, at det følger af retshåndhævelsesdirektivets artikel 2, stk. 3, litra a, at direktivet ikke omfatter behandlinger, som vedrører statens sikkerhed.
I takt med samfundets generelle digitalisering behandler navnlig politiet stadigt stigende mængder oplysninger som led i opgavevaretagelsen.
Samtidig indebærer bl.a. hensynet til forsvarerens adgang til at gøre sig bekendt med det materiale, som politiet har indsamlet til brug for en konkret straffesag, at politiet har et stigende behov for at opbevare større mængder oplysninger, herunder personoplysninger.
Dette aktualiserer et generelt behov for, at de kompetente myndigheder, i større omfang end det i dag er tilfældet under den gældende regulering, har adgang til at udnytte fleksible  og sikre  opbevaringsalternativer til den klassiske opbevaring på politiets egne servere.
På den baggrund er der i lovforslaget fundet anledning til at tilpasse den gældende krigsregel, så der i konkrete tilfælde og på baggrund af en nærmere risikovurdering kan gives adgang til, at oplysninger omfattet af krigsreglens anvendelsesområde ikke skal underlægges de i krigsreglen nævnte foranstaltninger, dvs. i praksis en adgang til at opbevare sådanne oplysninger uden for dansk territorium.
Dog vil reglen ikke kunne anvendes til at tillade opbevaring uden for EU, idet det findes, at det kun i forhold til de øvrige EU-medlemsstater generelt kan lægges til grund, at oplysninger behandles og beskyttes i overensstemmelse med passende retlige krav mv.
 Der henvises i øvrigt til lovforslagets § 27 og bemærkningerne hertil.
 2.6.3.2. Direktivets artikel 30 indeholder regler om, at den dataansvarlige skal anmelde brud på datasikkerheden, medmindre det er usandsynligt, at bruddet medfører en risiko for fysiske personers rettigheder.
 Der er efter gældende ret ikke noget krav om, at tilsynsmyndigheden skal underrettes ved brud på datasikkerheden.
 Det foreslås på den baggrund, at der i overensstemmelse med direktivets artikel 30 fastsættes en regel om, at den dataansvarlige skal underrette tilsynsmyndigheden ved brud på datasikkerheden.
 Der henvises i øvrigt til lovforslagets § 28 og bemærkningerne hertil.
 2.6.3.3. Direktivets artikel 31 indeholder regler om, at den dataansvarlige skal underrette den registrerede om brud på datasikkerheden, som sandsynligvis vil indebære en høj risiko for den registrerede.
 Som nævnt ovenfor i pkt. 2.6.1.3 anses god databehandlingsskik efter persondatalovens § 5, stk. 1, for bl.a. at omfatte krav til den dataansvarlige om at foretage underretning af berørte personer ved brud på datasikkerheden, når personoplysninger er kommet til uvedkommendes kendskab eller har været i risiko herfor.
 Direktivets krav om underretning af den registrerede må derfor i vidt omfang anses for at være en videreførelse af gældende ret.
 For at sikre, at der ikke kan opstå tvivl om, hvorvidt der er sket korrekt implementering af direktivets artikel 31, foreslås det imidlertid, at der i overensstemmelse med direktivet fastsættes en eksplicit regel om, at den dataansvarlige skal underrette den registrerede om brud på datasikkerheden.
 Der henvises i øvrigt til lovforslagets § 29 og bemærkningerne hertil.
2.7. Databeskyttelsesrådgiver 2.7.1. Gældende ret Der er efter gældende ret ikke nogen forpligtelse for den dataansvarlige til at udpege en databeskyttelsesrådgiver.
2.7.2. Retshåndhævelsesdirektivet Direktivets artikel 32 indeholder regler om udpegning af en databeskyttelsesrådgiver.
 Retshåndhævende myndigheder, der ikke er uafhængige judicielle myndigheder, skal udpege en databeskyttelsesrådgiver på baggrund af dennes faglige kvalifikationer, herunder navnlig inden for databeskyttelsesret, jf. bestemmelsens stk. 1 og 2. Flere myndigheder har mulighed for at udpege en fælles databeskyttelsesrådgiver under hensyntagen til deres organisatoriske struktur og størrelse, jf. stk. 3. Kontaktoplysninger for databeskyttelsesrådgiveren skal offentliggøres og meddeles til tilsynsmyndigheden, jf. bestemmelsens stk. 4.
 Efter direktivets artikel 33 skal den dataansvarlige sikre, at databeskyttelsesrådgiveren inddrages i alle spørgsmål om databeskyttelse og stille de nødvendige ressourcer mv. til rådighed.
Det fremgår af direktivets præambelbetragtning nr. 63, at databeskyttelsesgiveren kan være en af den dataansvarliges eksisterende medarbejdere, som har fået særlig uddannelse inden for databeskyttelsesret og -praksis for at tilegne sig ekspertise på dette område.
Vedkommendes opgaver vil kunne udføres på deltid eller fuldtid.
Det fremgår videre af betragtningen, at flere dataansvarlige kan udpege en fælles databeskyttelsesansvarlig i overensstemmelse med deres struktur og størrelse, for eksempel i tilfælde af fælles ressourcer i centrale enheder.
Denne person kan også udpeges til forskellige stillinger i de berørte dataansvarliges struktur.
 Det fremgår herudover af betragtningen, at databeskyttelsesrådgivere bør være i stand til at udøve deres opgaver på uafhængig vis i henhold til medlemsstaternes nationale ret.
Direktivets artikel 34 indeholder en liste over de opgaver, som den dataansvarlige som minimum skal overdrage til databeskyttelsesrådgiveren.
Der er tale om bl.a. opgaver forbundet med rådgivning af ansatte, overvågning af overholdelsen af reglerne og samarbejde med tilsynsmyndigheden.
2.7.3. Justitsministeriets overvejelser og lovforslagets udformning Direktivets artikel 32 indeholder regler om udpegelse af en databeskyttelsesrådgiver.
 Der følger ikke en forpligtelse til at udpege en databeskyttelsesrådgiver efter gældende ret.
 Det foreslås på den baggrund, at der i overensstemmelse med direktivets artikler 32-34 fastsættes regler om, at den dataansvarlige skal udpege en databeskyttelsesrådgiver, og om dennes opgaver.
Det bemærkes i den forbindelse, at de kompetente myndigheder som nævnt i pkt. 2.5.3.3 tillige vil behandle personoplysninger i sager og med formål, som falder uden for det foreslåede anvendelsesområde for loven.
Denne behandling vil i stedet være omfattet af persondataloven og  fra den 25. maj 2018  databeskyttelsesforordningen.
Dette indebærer, at såvel retshåndhævelsesdirektivets som  efter den 25. maj 2018  databeskyttelsesforordningens krav om udpegelse af en databeskyttelsesrådgiver efter omstændighederne skal være opfyldt.
 Forordningens regler om databeskyttelsesrådgiveren adskiller sig på visse punkter fra retshåndhævelsesdirektivets regler herom.
 Det er imidlertid Justitsministeriets opfattelse, at de krav til databeskyttelsesrådgiveren, som følger af henholdsvis retshåndhævelsesdirektivet og databeskyttelsesforordningen, ikke strider mod hinanden.
 Den person, som udpeges som databeskyttelsesrådgiver, vil således efter retshåndhævelsesdirektivet tillige kunne varetage funktionen som databeskyttelsesrådgiver i medfør af databeskyttelsesforordningen.
 Databeskyttelsesrådgiveren vil endvidere kunne fungere som kontaktpunkt, når der er tale om fælles dataansvarlige, jf. pkt. 2.5.3.2.
I forhold til muligheden for, at flere dataansvarlige kan udpege en fælles databeskyttelsesrådgiver, vil dette også være en mulighed på tværs af de kompetente myndigheder, såfremt størrelsen og de organisatoriske forhold tillader dette.
Efter Justitsministeriets opfattelse vil en fælles databeskyttelsesrådgiver således kunne udpeges, når flere kompetente myndigheder har tilsvarende organisatoriske opbygninger.
Dette vil f.eks. være tilfældet i forhold til de myndigheder, der udgør den overordnede anklagemyndighed.
Henset til, at dansk politi udgør et såkaldt enhedspoliti med en fælles ledelse og en homogen organisationsstruktur, vil udpegningen af en fælles databeskyttelsesrådgiver i dansk politi ligeledes være mulig.
På tilsvarende måde vil der kunne udpeges en fælles databeskyttelsesrådgiver for samtlige byretter for så vidt angår den behandling af personoplysninger, der foretages, når disse handler uden for deres egenskab af domstole.
I en dansk kontekst varetager de enkelte politikredse både rollen som politi- og anklagemyndighed inden for den samme organisation.
Dette vil efter Justitsministeriets opfattelse ikke være til hinder for, at den samme databeskyttelsesrådgiver er udpeget for al den behandling af personoplysninger, som foretages af politikredsen eller som nævnt på tværs af dansk politi.
 Der henvises i øvrigt til lovforslagets §§ 30 og 31 og bemærkningerne hertil.
 2.8. Overførsler af personoplysninger til tredjelande mv.
2.8.1. Gældende ret 2.8.1.1. Persondatalovens § 27 indeholder regler om overførsel af personoplysninger til tredjelande.
Det fremgår af stk. 1, at der kun må overføres oplysninger til et tredjeland, hvis dette land sikrer et tilstrækkeligt beskyttelsesniveau.
Derudover kan der overføres oplysninger til et tredjeland, hvis en af de i stk. 3, nr. 1-8, nævnte betingelser er opfyldt.
 Overførsel efter stk. 3 kan bl.a. ske, såfremt overførsel er nødvendig af hensyn til forebyggelse, efterforskning og forfølgning af strafbare forhold samt straffuldbyrdelse og beskyttelse af sigtede, vidner eller andre i sager om strafferetlig forfølgning eller overførsel er nødvendig af hensyn til den offentlige sikkerhed, rigets forsvar eller statens sikkerhed.
 Der kan endvidere ske overførsel, hvis tilsynsmyndigheden har givet særlig tilladelse hertil eller på baggrund af kontrakter, der er i overensstemmelse med standardkontraktbestemmelser, som er godkendt af Europa-Kommissionen, jf. stk. 4 og 5.
 Herudover skal persondatalovens almindelige behandlingsregler mv. være opfyldt ved overførsel af oplysninger til tredjelande efter stk. 1 og 3-5, jf. stk. 6.
 2.8.1.2. Rammeafgørelsesbekendtgørelsens §§ 4-6 indeholder særlige regler om overførsel til tredjelande eller internationale organer af personoplysninger, som er modtaget fra eller stillet til rådighed af en anden medlemsstat.
 Det fremgår af § 4, stk. 1, at videregivelse kun må ske, hvis det er nødvendigt for forebyggelse, efterforskning, afsløring eller retsforfølgning af straffelovsovertrædelser eller fuldbyrdelse af strafferetlige sanktioner, og den modtagende myndighed i tredjelandet eller det modtagende internationale organ har ansvaret for at forebygge, efterforske, afsløre eller retsforfølge straffelovsovertrædelser eller fuldbyrde strafferetlige sanktioner.
 Det kræves endvidere, at den videregivende myndighed i den medlemsstat, som har sendt eller stillet oplysninger til rådighed, har givet sin godkendelse til at videregive disse i henhold til sin nationale lovgivning, og at det pågældende tredjeland eller internationale organ sikrer et tilstrækkeligt beskyttelsesniveau for den påtænkte behandling af oplysningerne.
 Der kan dog efter stk. 2 ske videregivelse uden forhåndsgodkendelse fra den videregivende myndighed i den medlemsstat, som har sendt eller stillet oplysninger til rådighed, hvis videregivelsen af oplysningerne er afgørende for forebyggelse af en umiddelbar og alvorlig trussel mod den offentlige sikkerhed i et tredjeland eller et land inden for Den Europæiske Union eller Schengen-samarbejdet, eller videregivelsen af oplysningerne er afgørende for væsentlige interesser for et land inden for Den Europæiske Union eller Schengen-samarbejdet.
 Det er en betingelse for videregivelsen, at forhåndsgodkendelse ikke kan indhentes i tide, og den udenlandske myndighed, der skulle have givet sin godkendelse, skal orienteres omgående.
 Der kan efter bestemmelsens stk. 3 ske videregivelse i tilfælde, hvor det pågældende tredjeland eller internationale organ ikke sikrer et tilstrækkeligt beskyttelsesniveau for den påtænkte behandling af oplysningerne, hvis lovgivningen giver mulighed herfor på grund af den registreredes specifikke legitime interesser, eller på grund af legitime vigtige interesser, navnlig vigtige offentlige interesser, eller tredjelandet eller det modtagende internationale organ giver sikkerhedsgarantier, som den videregivende myndighed anser for tilstrækkelige i henhold til sin nationale lovgivning.
2.8.2. Retshåndhævelsesdirektivet Retshåndhævelsesdirektivets kapitel V fastlægger betingelserne for, hvornår de kompetente myndigheder kan videregive personoplysninger til tredjelande eller internationale organisationer.
Efter direktivets artikel 35, stk. 1, kan overførsel fra en kompetent myndighed til et tredjeland eller til en international organisation, herunder også videreoverførsel til et andet tredjeland eller international organisation, alene finde sted ved opfyldelse af særlige betingelser.
Overførslen skal være nødvendig for at opfylde et af de formål, som er omfattet af direktivets anvendelsesområde, og den dataansvarlige i tredjelandet mv. skal være en kompetent myndighed i henhold til disse formål.
Hvis personoplysningerne er videregivet eller stillet til rådighed af en anden medlemsstat, skal denne medlemsstat give forudgående tilladelse til overførslen i henhold til dens nationale lovgivning.
Oplysninger kan undtagelsesvis overføres uden forudgående tilladelse, hvis det er nødvendigt for at forebygge en umiddelbar og alvorlig trussel mod en medlemsstats eller et tredjelands offentlige sikkerhed eller mod en medlemsstats væsentlige interesser, og den forudgående tilladelse ikke kan indhentes i tide.
Den ansvarlige myndighed for den forudgående tilladelse underrettes straks, jf. bestemmelsens stk. 2. Endelig skal Kommissionen have truffet en afgørelse om, at tredjelandet mv. sikrer et tilstrækkeligt beskyttelsesniveau, eller der skal være indført eller eksistere fornødne garantier, jf. direktivets artikler 36 og 37.
 I de tilfælde, hvor Kommissionen ikke har truffet en afgørelse om, at tredjelandet mv. sikrer et tilstrækkeligt beskyttelsesniveau, eller der ikke er indført eller eksisterer fornødne garantier, kan overførsel af personoplysninger til et tredjeland mv., kun ske i en række konkrete tilfælde, herunder hvis overførslen er nødvendig for at beskytte den registreredes eller en anden persons vitale interesser, eller hvis overførslen er nødvendig i enkeltsager med henblik på at forfølge de formål, som er omfattet af direktivets anvendelsesområde, jf. herved nærmere direktivets artikel 38.
 I individuelle og konkrete sager kan medlemsstaterne endvidere tillade, at der overføres personoplysninger til private i tredjelande, hvis en række betingelser er opfyldt, herunder at overførslen er strengt nødvendig for den overførende myndigheds udførelse af en opgave omfattet af direktivets anvendelsesområde, og at en overførsel til en kompetent myndighed i det pågældende land er ineffektiv eller uhensigtsmæssig, jf. direktivets artikel 39.
2.8.3. Justitsministeriets overvejelser og lovforslagets udformning Direktivets kapitel V indeholder regler om overførsler af personoplysninger til tredjelande.
Rammeafgørelsen indeholder regler om overførsel af personoplysninger, som er modtaget fra andre medlemsstater.
Rammeafgørelsen regulerer imidlertid ikke spørgsmålet om overførsel af personoplysninger, som ikke har været udvekslet mellem medlemsstaterne.
Sådanne overførsler reguleres derimod i dag af persondataloven.
 Med retshåndhævelsesdirektivet introduceres muligheden for at overføre personoplysninger til tredjelande mv. på baggrund af en tilstrækkelighedsafgørelse fra Europa-Kommissionen til området for politisamarbejdet og det retlige samarbejde i kriminalsager.
Herudover giver retshåndhævelsesdirektivet mulighed for, at der kan ske overførsel på baggrund af fornødne garantier.
Kravet kan opfyldes gennem et retligt bindende instrument eller på baggrund af en konkret vurdering fra den dataansvarlige.
 Det foreslås på den baggrund, at der fastsættes regler, hvorefter der kan ske overførsel af personoplysninger til tredjelande i overensstemmelse med direktivets kapitel V.
Det bemærkes i den forbindelse, at de kompetente myndigheders overførsel af personoplysninger til Europol og andre EU-agenturer mv. ikke vil være omfattet af reglerne om overførsel til tredjelande og internationale organisationer.
De kompetente myndigheders videregivelse af oplysninger til Europol vil således skulle ske efter de almindelige regler, dvs. efter de samme regler som for videregivelse af personoplysninger mellem de kompetente myndigheder i Danmark eller de andre medlemsstater.
 Der henvises i øvrigt til lovforslagets §§ 32-36 og bemærkningerne hertil.
2.9. Tilsyn 2.9.1. Gældende ret 2.9.1.1. Det fremgår af persondatalovens § 55, at Datatilsynet, der består af et råd og et sekretariat, fører tilsyn med enhver behandling, der omfattes af loven, idet tilsynet med domstolene dog varetages af Domstolsstyrelsen for så vidt angår behandling af oplysninger med hensyn til domstolenes administrative forhold, jf. nærmere herom i pkt. 2.9.1.3 nedenfor.
Datatilsynet og Domstolsstyrelsen skal samarbejde, i det omfang det er nødvendigt for at opfylde deres pligter, navnlig ved at udveksle alle relevante oplysninger, jf. lovens § 66.
Datatilsynets daglige forretninger varetages af sekretariatet, der ledes af en direktør, og Rådet, der nedsættes af justitsministeren, består af en formand, der er dommer, og af 6 andre medlemmer.
Der kan udnævnes stedfortrædere for medlemmerne.
Medlemmerne og stedfortræderne for disse udnævnes for 4 år, jf. bestemmelsens stk. 2 og 3. Rådet fastsætter sin forretningsorden og de nærmere regler om arbejdets fordeling mellem råd og sekretariat, jf. stk. 4.
Det fremgår af § 8 i forretningsordenen, jf. bekendtgørelse nr. 1178 af 15. december 2000 om forretningsordenen for Datarådet, at rådets medlemmer har tavshedspligt med hensyn til, hvad de erfarer i deres egenskab af medlem af rådet, når der er tale om oplysninger, som efter deres karakter er fortrolige.
Samme tavshedspligt påhviler medarbejdere i sekretariatet, der medvirker ved rådsbehandlingen.
 Datatilsynet og Domstolsstyrelsen udøver deres funktioner i fuld uafhængighed, jf. lovens § 56 og § 68, stk. 1, og deres afgørelser kan ikke indbringes for anden administrativ myndighed, jf. § 61 og § 68, stk. 1, 2. pkt.
Efter § 62 kan Datatilsynet kræve enhver oplysning, der er af betydning for dets virksomhed, herunder til afgørelse af, om et forhold falder ind under lovens bestemmelser.
Tilsvarende gælder for Domstolsstyrelsen, jf. § 68, stk. 1.
 Herudover har Datatilsynets medlemmer og personale til enhver tid mod behørig legitimation uden retskendelse adgang til alle lokaler, hvorfra en behandling, som foretages for den offentlige forvaltning, administreres, eller hvorfra der er adgang til de oplysninger, som behandles, samt til lokaler, hvor oplysningerne eller tekniske hjælpemidler opbevares eller anvendes, jf. § 62, stk. 2. Tilsvarende gælder for Domstolsstyrelsen, jf. § 68, stk. 1.
 Efter lovens § 57 og § 68, stk. 2, skal der ved udarbejdelse af bekendtgørelser, cirkulærer eller lignende generelle retsforskrifter, der har betydning for beskyttelsen af privatlivet i forbindelse med behandling af oplysninger, indhentes en udtalelse fra Datatilsynet eller  hvis det omhandler domstolenes behandling  Domstolsstyrelsen.
Efter persondatalovens § 65 afgiver Datatilsynet en årlig beretning til Folketinget.
Domstolsstyrelsen offentliggør en årlig beretning om dens virksomhed, jf. lovens § 68, stk. 3.
 2.9.1.2. Efter lovens § 58, stk. 1, og § 68, stk. 1, påser Datatilsynet og Domstolsstyrelsen af egen drift eller efter klage fra en registreret, at behandlingen af personoplysninger finder sted i overensstemmelse med loven og regler udstedt i medfør af loven.
Lovens § 60, stk. 1, indeholder regler om, hvornår Datatilsynet kan træffe afgørelser over for myndigheder.
Af relevans for de myndigheder, som er omfattet af lovforslaget, er afgørelser om overførsler af personoplysninger til tredjelande i medfør af lovens § 27, stk. 4, og § 58, stk. 2. Med undtagelse af domstolene er der endvidere tale om afgørelser vedrørende den registreredes indsigtsret efter § 32, stk. 1, 2 og 4, og §§ 33 og 34. For kriminalforsorgen er der tale om afgørelser vedrørende lovens §§ 28-31 om oplysningspligt over for den registrerede, §§ 35 og 37 om den registreredes adgangen til indsigelser, berigtigelse, sletning eller blokering og § 39 om automatiske individuelle afgørelser I andre tilfælde afgiver tilsynet udtalelser over for den dataansvarlige myndighed, jf. § 60, stk. 2.
Lovens § 63, stk. 1, og § 68, stk. 1, bemyndiger Datatilsynet, henholdsvis Domstolsstyrelsen, til at bestemme, at anmeldelser og ansøgninger om tilladelse efter loven og ændringer heri kan eller skal indgives på nærmere angiven måde.
Datatilsynet har i medfør af bestemmelsen bl.a. bestemt, at den offentlige forvaltnings anmeldelse af behandlinger i medfør af reglerne i lovens kapitel 12 skal ske elektronisk via tilsynets hjemmeside.
 2.9.1.3. Reglerne om tilsynet med domstolene findes i persondatalovens kapitel 17.
Som nævnt ovenfor i pkt. 2.9.1.1 fører Domstolsstyrelsen tilsyn med domstolenes behandling af personoplysninger med hensyn til administrative forhold.
Domstolsstyrelsen har i den forbindelse en række af de samme beføjelser som Datatilsynet.
For anden behandling af oplysninger træffes afgørelse af vedkommende ret.
Afgørelsen kan kæres til højere ret.
For særlige domstole, hvis afgørelser ikke kan indbringes for højere ret, kan den i 1. pkt. nævnte afgørelse kæres til den landsret, i hvis kreds retten er beliggende.
Kærefristen er 4 uger fra den dag, afgørelsen er meddelt den pågældende, jf. § 67, stk. 3.
2.9.2. Retshåndhævelsesdirektivet 2.9.2.1. Direktivets kapitel VI indeholder regler om oprettelsen af tilsynsmyndigheden og om tilsynsmyndighedens status, opgaver og beføjelser.
Det fremgår således af direktivets artikel 41, stk. 1, at en eller flere tilsynsmyndigheder skal være ansvarlige for og føre tilsyn med anvendelsen af direktivet.
Den tilsynsmyndighed, som er ansvarlig for tilsynet efter databeskyttelsesforordningen, kan tillige være tilsynsmyndighed i forhold til direktivet, jf. bestemmelsens stk. 3.
Direktivets artikel 42 indeholder krav om, at tilsynsmyndigheden skal udføre sine opgaver og udøve sine beføjelser i fuld uafhængighed og med de fornødne ressourcer mv.
På tilsvarende måde skal medlemmer af tilsynsmyndigheden holde sig fri for udefrakommende indflydelse og fra virksomhed, som er uforenelig med hvervet, jf. bestemmelsens stk. 2 og 3.
Direktivets artikel 43 indeholder regler om de generelle betingelser for medlemmer af en tilsynsmyndighed, herunder at medlemmer skal udnævnes på baggrund af deres faglige kvalifikationer efter en gennemsigtig procedure af f.eks. parlamentet eller regeringen.
Bestemmelsens stk. 3 og 4 indeholder nærmere regler om ophør af embedsperiode og om afskedigelse.
Direktivets artikel 44 indeholder en liste over de elementer forbundet med oprettelsen af en tilsynsmyndighed, hvor medlemsstaterne skal fastsætte regler.
Der skal bl.a. fastsættes regler om, at embedsperioden for medlemmerne skal være på mindst fire år, og regler om, hvorvidt der kan ske genudnævnelse af medlemmer.
Det fremgår videre af bestemmelsens stk. 2, at medlemmerne skal have tavshedspligt i forhold til de oplysninger, som kommer til deres kendskab under udøvelsen af deres opgaver.
2.9.2.2. Direktivets artikel 45 indeholder regler om tilsynsmyndighedens kompetencer.
Det fremgår af bestemmelsens stk. 2, at tilsynsmyndigheden ikke skal have kompetence til at føre tilsyn med domstolenes behandlingsaktiviteter, når de handler i deres egenskab af domstol.
Direktivets artikel 46 indeholder en liste over tilsynsmyndighedens opgaver, herunder at føre tilsyn, at rådgive på forskellige måder og behandle klager fra registrerede.
Efter bestemmelsens stk. 2 skal tilsynsmyndigheden lette indgivelse af klager fra registrerede mv. gennem foranstaltninger som f.eks. en klageformular. Åbenbart grundløse eller uforholdsmæssige anmodninger kan pålægges gebyr eller afvises, jf. artikel 46, stk. 4.
 Tilsynsmyndigheden skal udarbejde en årlig rapport om sin virksomhed, som skal fremsendes til det nationale parlament og regeringen samt gøres tilgængelig for offentligheden, jf. artikel 49.
 2.9.2.3. Direktivets artikel 47 indeholder regler om tilsynsmyndighedens beføjelser, der som minimum skal indeholde beføjelse til at få indsigt i alle de personoplysninger, der behandles, og alle oplysninger, der kræves til udførelse af myndighedens opgaver.
 Tilsynsmyndigheden skal herudover have effektive korrigerende beføjelser, f.eks. til at udstede advarsler, påbud eller forbud, jf. artikel 47, stk. 2.
 Efter direktivets artikel 47, stk. 5, skal tilsynsmyndigheden have beføjelser til at indbringe overtrædelser af de bestemmelser, der vedtages i henhold til direktivet, for de judicielle myndigheder og om nødvendigt at indlede eller på anden måde deltage i retssager med henblik på at håndhæve disse bestemmelser.
 Det fremgår af direktivets præambelbetragtning nr. 82, at tilsynsmyndighedernes beføjelser ikke bør gribe ind i de særlige regler for straffesager, herunder efterforskning og retsforfølgning af strafbare handlinger, eller i retsvæsnets uafhængighed.
2.9.2.4. Tilsynsmyndighederne skal efter direktivets artikel 50 samarbejde såvel nationalt som medlemsstaterne imellem.
Bestemmelsens stk. 2-7 indeholder nærmere regler om samarbejdet mellem tilsynsmyndighederne i forskellige medlemsstater, herunder regler om, at anmodninger skal besvares uden unødig forsinkelse og senest en måned efter modtagelsen, jf. stk. 2, og at en anmodning kun kan afvises, hvis den modtagende tilsynsmyndighed ikke har kompetence til at udføre den, eller en imødekommelse ville være i strid med direktivet eller med EU-ret eller national ret, som den modtagende tilsynsmyndighed er underlagt.
2.9.3. Justitsministeriets overvejelser og lovforslagets udformning Direktivets kapitel VI indeholder regler om oprettelsen af tilsynsmyndigheden og om tilsynsmyndighedens status, opgaver og beføjelser.
Reglerne er sammenfaldende med reglerne om tilsynsmyndigheden i databeskyttelsesforordningens kapitel VI.
 2.9.3.1. I forhold til Datatilsynets organisation foreslås der i vidt omfang en videreførelse af den gældende ordning.
 Det er imidlertid et krav efter direktivets artikel 44, stk. 1, litra e, at medlemsstaterne fastsætter regler om, hvorvidt der kan ske genudnævnelse af medlemmer af tilsynsmyndigheden, og i givet fald hvor mange gange, at der kan ske genudnævnelse.
 Justitsministeriet finder, at hensynet til at sikre en vis kontinuitet for Datarådet, og til at sikre, at rådets medlemmer opnår tilstrækkelig erfaring med behandling af rådets sager, taler for, at der skal være mulighed for genudnævnelse.
 På den anden side vil en ubegrænset adgang til genudnævnelse  såfremt en sådan ordning ville være i overensstemmelse med direktivet  kunne skabe tvivl om medlemmets uafhængighed, idet det ville kunne anføres, at medlemmet agerer på en måde i rådet, som er egnet til at sikre, at der sker genudnævnelse af den pågældende.
 Justitsministeriet finder, at en ordning, hvor der er mulighed for at blive genudnævnt to gange, udgør en fornuftig balance mellem disse to hensyn.
Justitsministeriet finder desuden, at karakteren af de oplysninger om de kompetente myndigheders automatiske databehandlingssystemer, som vil kunne tilgå rådet, kan begrunde, at der fremover stilles krav om, at rådets formand, medlemmer og stedfortrædende medlemmer kan sikkerhedsgodkendes, og at sikkerhedsgodkendelsen kan opretholdes i hele embedsperioden.
En sådan ordning er i overensstemmelse med direktivets artikel 43, stk. 4, hvorefter et medlem bl.a. kan afskediges, hvis den pågældende ikke længere opfylder betingelserne for at varetage sit hverv.
 Det bemærkes, at medarbejdere ved Datatilsynet også fortsat vil skulle sikkerhedsgodkendes i overensstemmelse med Justitsministeriets cirkulære nr. 10338 af 17. december 2014  om sikkerhedsbeskyttelse af informationer af fælles interesse for landene i NATO eller EU, andre klassificerede informationer samt informationer af sikkerhedsmæssig beskyttelsesinteresse i øvrigt (sikkerhedscirkulæret).
 I forhold til direktivets krav om, at den enkelte tilsynsmyndigheds medlem eller medlemmer og personale såvel under som efter deres embedsperiode skal have tavshedspligt for så vidt angår alle fortrolige oplysninger, der er kommet til deres kendskab under udførelsen af deres opgaver eller udøvelsen af deres beføjelser, jf. artikel 44, stk. 2, er det Justitsministeriets vurdering, at dette krav er opfyldt gennem Datarådets forretningsorden, jf. pkt. 2.9.1.1 ovenfor, forvaltningslovens § 27 og straffelovens § 152.
 Der henvises i øvrigt til lovforslagets § 37 og bemærkningerne hertil.
 2.9.3.2. Tilsynsmyndigheden har efter direktivet ikke kompetence til at føre tilsyn med domstolenes behandlingsaktiviteter, når de handler i deres egenskab af domstol.
 Der foreslås på den baggrund, at ordningen efter persondatalovens § 67 videreføres, hvorefter Domstolsstyrelsen alene har kompetence til at føre tilsyn med domstolenes behandling af personoplysninger med hensyn til administrative forhold.
 Der henvises i øvrigt til lovforslagets § 38 og bemærkningerne hertil.
 2.9.3.3. For så vidt angår spørgsmålet om tilsynsmyndighedernes uafhængighed, som er reguleret i direktivets artikel 42, er der tale om en videreførelse af gældende ret, herunder udtryk for en kodificering af EU-Domstolens retspraksis om fortolkningen af de krav til tilsynsmyndighedens uafhængighed, som følger af databeskyttelsesdirektivet.
 Den gældende ordning i Danmark efter persondatalovens §§ 55 og 56 og §§ 67 og 68 for Datatilsynets og Domstolsstyrelsens tilsyn anses for at leve op til det gældende uafhængighedskrav.
Justitsministeriet forholdt sig således til tilsynsmyndighedernes uafhængighed i et svar af 17. december 2012 på spørgsmål nr. 284 (Alm. del) af 19. november 2012 fra Folketingets Retsudvalg.
Det fremgår af besvarelsen, at det af § 56 i den danske persondatalov følger, at Datatilsynet udøver sine funktioner i fuld uafhængighed.
Dette indebærer bl.a., at hverken Justitsministeriet eller andre ministerier kan give instruktioner eller føre tilsyn med Datatilsynet.
Det fremgår videre af besvarelsen, at det af forarbejderne til persondataloven (Folketingstidende 1999-2000, tillæg A, side 4101) fremgår, at der ved udpegning af medlemmer af rådet skal tilstræbes uvildighed og sagkundskab, og at rådets medlemmer således skal udpeges på en måde, der sikrer Datatilsynet den fornødne uafhængighed.
Hvad angår de ansatte i Datatilsynets sekretariat er disse ikke undergivet et tjenstligt tilsyn fra Justitsministeriets side.
Det foreslås på den baggrund, at der fastsættes regler om, at tilsynsmyndigheden skal udøve sine funktioner i fuld uafhængighed.
Den foreslåede bestemmelse omfatter således tillige de aspekter af uafhængighedskravet, som er anført i direktivets artikel 42, stk. 2-6. I forhold til spørgsmålet om tilsynsmyndighedens budget, som efter direktivets artikel 42, stk. 6, skal være særskilt, kan det bemærkes, at bevillingen til Datatilsynet og Domstolsstyrelsen fremgår særskilt af den årlige finanslov under Justitsministeriet.
 Der henvises i øvrigt til lovforslagets § 39 og bemærkningerne hertil.
2.10. Retsmidler, ansvar og sanktioner 2.10.1. Gældende ret Bestemmelser om erstatnings- og strafansvar er fastsat i persondatalovens kapitel 18 (§§ 69-71). Den generelle adgang til at klage til tilsynsmyndigheden over behandling af personoplysninger findes i lovens § 40.
 2.10.1.1. Efter § 69 skal den dataansvarlige erstatte skade, der er forvoldt ved behandling i strid med bestemmelserne i loven, medmindre det godtgøres, at skaden ikke kunne have været afværget ved den agtpågivenhed og omhu, der må kræves i forbindelse med behandling af oplysninger.
Der er således tale om et præsumptionsansvar (culpa med omvendt bevisbyrde) for den dataansvarlige.
Erstatningsansvaret reguleres i øvrigt af de almindelige erstatningsretlige principper.
 Det fremgår af forarbejderne til persondataloven (Folketingstidende 1999-2000, tillæg A, side 4043 f.), at valget af præsumptionsansvar som ansvarsgrundlag var påkrævet for at sikre en korrekt implementering af databeskyttelsesdirektivet.
2.10.1.2. Lovens § 70, stk. 2, indeholder regler om straf i forbindelse med behandling, som udføres for offentlige myndigheder.
Medmindre højere straf er forskyldt efter den øvrige lovgivning, straffes med bøde eller hæfte den, der overtræder § 41, stk. 3 (om behandlingssikkerhed), eller § 53 (om forudgående anmeldelse for databehandlere) eller tilsidesætter vilkår som nævnt i § 7, stk. 7 (om behandling af følsomme oplysninger), § 9, stk. 3 (om førelse af retsinformationssystemer), § 10, stk. 3 (om videregivelse af følsomme oplysninger og oplysninger om rent private forhold til tredjemand i statistisk eller videnskabeligt øjemed), § 13, stk. 1 (om registrering af udgående telefonopkald), § 27, stk. 4 (overførsel af oplysninger til tredjelande), eller en betingelse eller et vilkår for en tilladelse i henhold til regler udstedt i medfør af loven.
 Det fremgår videre af persondatalovens § 70, stk. 5, at der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 Det fremgår af straffelovens § 27, stk. 2, at statslige myndigheder og kommuner alene kan straffes i anledning af overtrædelser, der begås ved udøvelse af virksomhed, der svarer til eller kan sidestilles med virksomhed udøvet af private.
2.10.2. Retshåndhævelsesdirektivet 2.10.2.1. Efter direktivets artikel 52 skal enhver registreret have adgang til at indgive klager til tilsynsmyndigheden.
Sendes klagen til den forkerte tilsynsmyndighed, skal der ske videresendelse.
Tilsynsmyndigheden skal efter anmodning yde bistand til den registrerede og skal underrette den pågældende om forløbet og resultatet af klagen samt vejlede om adgangen til retsmidler.
2.10.2.2. Efter direktivets artikler 53 og 54 skal den registrerede  med forbehold af en eventuel administrativ klageadgang  have ret til at indbringe henholdsvis tilsynsmyndighedens afgørelser og spørgsmål om dataansvarliges og databehandleres krænkelser af de rettigheder, der garanteres vedkommende i henhold til national lovgivning, for en domstol.
En sag mod en tilsynsmyndighed skal anlægges i den medlemsstat, hvor tilsynsmyndigheden er etableret, jf. artikel 53, stk. 3.
 2.10.2.3. Den registrerede skal i overensstemmelse med nationale retsplejeregler have ret til at bemyndige et organ, en organisation eller en sammenslutning, der er etableret i overensstemmelse med medlemsstaternes nationale ret, som ikke arbejder med gevinst for øje, hvis vedtægtsmæssige formål er af almen interesse, og som er aktiv på området for beskyttelse af registreredes rettigheder og frihedsrettigheder med hensyn til beskyttelse af deres personoplysninger, til at indgive en klage på sine vegne og til at udøve de rettigheder, der er omhandlet i artikel 52, 53 og 54 på sine vegne.
 Det fremgår af direktivets præambelbetragtning nr. 87, at den registreredes ret til at lade sig repræsentere ikke bør berøre medlemsstaternes nationale retsplejeregler, som vil kunne kræve obligatorisk repræsentation af registrerede ved advokat for en national domstol.
2.10.2.4. Direktivets artikel 56 omhandler retten til erstatning.
Efter bestemmelsen er enhver, der har lidt skade som følge af en ulovlig handling eller enhver anden handling, der er uforenelig med de nationale bestemmelser, der vedtages til gennemførelse af direktivet, berettiget til erstatning for den forvoldte skade fra den kompetente myndighed (eller en anden myndighed, der er kompetent i henhold til den nationale lovgivning).
 2.10.2.5. Efter artikel 57 fastsætter medlemsstaterne regler om sanktioner, der er effektive, står i et rimeligt forhold til lovovertrædelsen, har afskrækkende virkning, og som skal finde anvendelse i tilfælde af overtrædelse af de bestemmelser, der vedtages til gennemførelse af direktivet.
2.10.3. Justitsministeriets overvejelser og lovforslagets udformning 2.10.3.1. Direktivets artikel 52 indeholder et krav om, at enhver registreret har ret til at indgive klage til en tilsynsmyndighed.
 Bestemmelsen svarer til den gældende bestemmelse i persondatalovens § 40, som foreslås videreført.
 Der henvises i øvrigt til lovforslagets § 48, stk. 1, og bemærkningerne hertil.
2.10.3.2. Direktivets artikel 53 indeholder regler om, at den registrerede skal have adgang til at indbringe en tilsynsmyndigheds afgørelser for domstolene.
Der skal endvidere være adgang for den registrerede til at indbringe tilsynet for domstolene, hvis tilsynet har undladt at opfylde sine opgaver efter direktivet i forhold til den registrerede, dvs. ikke har behandlet en klage eller givet underretning om forløbet eller resultatet af en klage inden for tre måneder.
For så vidt angår spørgsmålet om adgangen til at indbringe en tilsynsmyndigheds afgørelser for domstolene, følger det af grundlovens § 63, at domstolene er berettiget til at påkende ethvert spørgsmål om øvrighedsmyndighedens grænser.
Denne mulighed for domstolsprøvelse vil bl.a. kunne udnyttes, såfremt Datatilsynet eller Domstolsstyrelsen har behandlet en klage fra en registreret person.
I givet fald vil den registrerede, som tilsynsmyndighedens afgørelse måtte gå imod, kunne indbringe denne for domstolene.
 For så vidt angår adgangen til at indbringe en tilsynsmyndighed for domstolene for ikke at havde opfyldt sine opgaver, følger adgangen til at indbringe tilsynsmyndigheden for domstolene af retsplejelovens almindelige regler, hvorefter offentlige myndigheder kan sagsøges af personer med retlig interesse i spørgsmålet.
 For så vidt angår spørgsmålet om, hvor en sag mod Datatilsynet eller Domstolsstyrelsen skal anlægges, fremgår det af retsplejelovens § 240, stk. 1, at staten har hjemting i den retskreds, hvor den myndighed, som stævnes på statens vegne, har kontor.
 Det foreslås på den baggrund, at der fastsættes en regel om, at den registrerede kan indbringe tilsynsmyndigheders afgørelser, undladelser af at behandle en klage fra en registreret eller en manglende underretning om forløbet eller resultatet af en klage inden for tre måneder, for retten i den borgerlige retsplejes former, dvs. efter retsplejelovens regler om civile søgsmål.
 Den foreslåede bestemmelse er således en videreførelse af gældende ret.
 Der henvises i øvrigt til lovforslagets § 48, stk. 2, og bemærkningerne hertil.
 2.10.3.3. Efter direktivets artikel 54 skal den registrerede have adgang til effektive retsmidler over for en dataansvarlig eller en databehandler.
 Adgangen til at indbringe tilsynsmyndigheden for domstolene, hvilket anses for at opfylde kravet om adgang til effektive retsmidler, følger af retsplejelovens almindelige regler, jf. det ovenfor i pkt. 2.10.3.2 anførte om adgangen til at indbringe tilsynsmyndighederne for domstolene.
 Det foreslås på den baggrund, at der fastsættes en tilsvarende mulighed for, at den registrerede kan indbringe spørgsmål om dataansvarliges og databehandleres overholdelse af loven for domstolene i den borgerlige retsplejes former, dvs. efter retsplejelovens regler om civile søgsmål.
 Der henvises i øvrigt til lovforslagets § 48, stk. 2 og 3, og bemærkningerne hertil.
2.10.3.4. Efter direktivets artikel 55 skal den registrerede have adgang til at lade sig repræsentere i forhold til klager til tilsynsmyndigheden og indbringelse af henholdsvis tilsynsmyndighederne samt dataansvarlige og databehandlere for domstolene.
Denne ret er efter direktivet begrænset til et organ, en organisation eller en sammenslutning, der er etableret i overensstemmelse med medlemsstaternes nationale ret, som ikke arbejder med gevinst for øje, hvis vedtægtsmæssige formål er af almen interesse, og som er aktiv på området for beskyttelse af registreredes rettigheder og frihedsrettigheder med hensyn til beskyttelse af deres personoplysninger.
 Retten til at lade sig repræsentere er efter gældende ret ikke begrænset på en måde, som svarer til direktivets artikel 55.
Således gælder der i dansk forvaltningsret på ulovbestemt grundlag et grundlæggende princip om, at den, der er part i en sag ved den offentlige forvaltning, på ethvert tidspunkt kan lade sige repræsentere eller bistå af andre.
For så vidt angår afgørelsessager er dette princip kodificeret i forvaltningslovens § 8, stk. 1. Den, som optræder som repræsentant, skal kunne godtgøre, at vedkommende er berettiget hertil.
For så vidt angår den registreredes adgang til at lade sig repræsentere af andre ved anlæggelse af søgsmål følger dette af dansk rets regler om mandatarer.
Mandataren kan føre sagen på partens vegne på samme måde som en procesfuldmægtig, og mandatarens optræden i sagen bygger på partens bemyndigelse, der når som helst kan tilbagekaldes.
 Justitsministeriet finder ikke grundlag for at indsnævre de registreredes adgang til at lade sig repræsentere i sager omfattet af lovforslagets område i forhold til dansk rets almindelige regler herom.
 Det foreslås på den baggrund, at der fastsættes regler om, at den registrerede tillige skal have adgang til at udøve sine rettigheder gennem en repræsentant.
 Der henvises i øvrigt til lovforslagets § 48 og bemærkningerne hertil.
 2.10.3.5. Det fremgår af direktivets artikel 56, at enhver, som har lidt materiel eller immateriel skade som følge af en ulovlig behandlingsaktivitet eller en overtrædelse af de nationale regler, der vedtages i henhold til direktivet, har ret til erstatning for den forvoldte skade fra den dataansvarlige eller en anden myndighed, der er kompetent i henhold til national ret.
 Efter den gældende bestemmelse i persondatalovens § 69 skal den dataansvarlige erstatte skade, der er forvoldt ved behandling i strid med bestemmelserne i loven, medmindre det godtgøres, at skaden ikke kunne have været afværget ved den agtpågivenhed og omhu, der må kræves i forbindelse med behandling af oplysninger.
Efter de gældende regler gælder der således et skærpet ansvarsgrundlag i form af præsumptionsansvar (culpa med omvendt bevisbyrde). I modsætning til et almindeligt culpaansvar, hvor den skadelidte har bevisbyrden for, at skadevolderen har handlet culpøst, indebærer præsumptionsansvaret, at skadevolderen har bevisbyrden for, at vedkommende ikke har handlet ansvarspådragende.
Efter den gældende bestemmelse i persondatalovens § 69 skal den dataansvarlige således bevise, at hverken den pågældende selv eller nogen, for hvis fejl den dataansvarlige i givet fald er ansvarlig for, har handlet culpøst.
Herudover finder de almindelige erstatningsretlige principper anvendelse.
Det fremgår af forarbejderne til persondataloven, jf. lovforslag nr.
L 147 af 9. december 1999 (Folketingstidende 1999-2000, tillæg A, side 4043 f.), at valget af præsumptionsansvar som ansvarsgrundlag var påkrævet for at sikre en korrekt implementering af databeskyttelsesdirektivet.
 Retshåndhævelsesdirektivets artikel 56 regulerer i modsætning til databeskyttelsesdirektivet ikke nærmere, hvordan reglerne om erstatning skal udformes, herunder hvilket ansvarsgrundlag der skal anvendes.
 Det er Justitsministeriets opfattelse, at spørgsmålet om erstatningsansvaret for overtrædelse af lovens bestemmelser skal håndteres i medfør af de almindelige regler om EU-medlemsstaternes erstatningsansvar for tilsidesættelse af EU-retten, og at der ikke er grundlag eller behov for at fastsætte et skærpet præsumptionsansvar.
 For at en EU-medlemsstat er erstatningsansvarlig efter EU-retten, er det bl.a. en betingelse, at den overtrædelse af EU-retten, der er tale om, er tilstrækkelig kvalificeret.
Afgørende for, om en overtrædelse af EU-retten kan anses for tilstrækkelig kvalificeret til, at den er erstatningspådragende, er, om den pågældende medlemsstat åbenbart og groft har overskredet grænserne for sine skønsbeføjelser, jf.
EU-Domstolens dom af 5. marts 1996 i de forenede sager C-46/93 og C-48/93 (Brasserie du pêcheur), præmis 55, og EU-Domstolens dom af 28. juni 2001 i sag C-118/00 (Larsy), præmis 38. Selve den omstændighed, at der er begået en overtrædelse af EU-retten, kan være tilstrækkelig til at bevise, at der foreligger en tilstrækkelig kvalificeret tilsidesættelse, såfremt medlemsstaten på det tidspunkt, da den begik overtrædelsen, kun havde et stærkt begrænset eller intet skøn, jf.
Larsy-dommen, præmis 38.
Ved afgørelsen af, om selve den omstændighed, at der er begået en overtrædelse af EU-retten, udgør en tilstrækkelig kvalificeret tilsidesættelse, skal der tages hensyn til alle de momenter i den konkrete sag, der er blevet forelagt den nationale ret.
Disse momenter er bl.a., hvor klar og præcis den tilsidesatte bestemmelse er, om overtrædelsen er begået, eller tabet er forvoldt forsætligt eller uagtsomt, om en eventuel retsvildfarelse er undskyldelig eller uundskyldelig samt den omstændighed, at en EU-institutions holdning kan have været medvirkende til vedtagelsen eller opretholdelsen af nationale foranstaltninger eller praksis i strid med EU-retten, jf.
Larsy-dommen præmis 39.
En overtrædelse af EU-retten er under alle omstændigheder åbenbart kvalificeret, når den har varet ved til trods for, at der er afsagt en dom i en præjudiciel sag, hvoraf det fremgår, at den omtvistede adfærd har karakter af en overtrædelse, jf.
Brasserie du pêcheur-dommens præmis 57 og Larsy-dommens præmis 44.
Retshåndhævelsesdirektivets artikel 56 drejer sig om adgangen til at søge erstatning hos den dataansvarlige for skade som følge af en ulovlig behandlingsaktivitet eller enhver anden behandling i strid med de nationale regler, som gennemfører direktivet.
For så vidt angår de tilfælde, hvor skaden er opstået som følge af en handling eller undladelse foretaget af en databehandler, vil den dataansvarlige  efter de almindelige regler om erstatning inden for kontraktforhold kunne gøre et krav gældende mod databehandleren.
Adgangen hertil kan være nærmere reguleret  i databehandleraftalen.
 Der henvises i øvrigt til lovforslagets § 49 og bemærkningerne hertil.
2.10.3.6. Direktivets artikel 57 forpligter medlemsstaterne til at fastsætte regler om sanktioner samt at træffe alle nødvendige foranstaltninger for at sikre, at sanktionerne anvendes.
Sanktionerne skal være effektive, stå i et rimeligt forhold til overtrædelsen og have afskrækkende virkning.
Persondatalovens § 70, stk. 2, indeholder regler om straf i forbindelse med behandling, som udføres for offentlige myndigheder.
Handlinger, der tillige indebærer en overtrædelse af bestemmelser, der kan medføre højere straf, kan henføres under sådanne bestemmelser.
Der tænkes herved navnlig på bestemmelsen i straffelovens § 264 d om bl.a. forsætlig, uberettiget videregivelse af oplysninger om en anden persons private forhold.
Der tænkes endvidere på forskellige andre bestemmelser i straffeloven om forbrydelser i offentlig tjeneste eller hverv m.v., herunder bl.a. §§ 152 og 152 c-f samt §§ 155-157.
Strafansvar efter persondatalovens § 70, stk. 2, vedrører primært bestemmelser, som private databehandlere, der udfører opgaver for offentlige myndigheder, skal iagttage.
Strafansvar i forhold til den offentlige myndighed er navnlig relevant ved overtrædelser af vilkår fastsat af Datatilsynet.
Offentlige myndigheder kan ifalde strafansvar for overtrædelse af persondataloven i overensstemmelse med straffelovens regler om strafansvar for juridiske personer mv.
 Det foreslås på den baggrund, at der fastsættes en bestemmelse, hvor private dataansvarlige kan ifalde strafansvar i forhold til behandling, som udføres for de kompetente myndigheder, og hvor de kompetente myndigheder kan ifalde strafansvar ved overtrædelse af påbud og forbud, der er meddelt i henhold til den foreslåede § 42.
 Med den foreslåede ordning sikres det, at tilsynsmyndighederne har en reaktionsmulighed i tilfælde af, at en kompetent myndighed ikke overholder et påbud eller forbud.
 Strafansvaret efter denne bestemmelse vil således navnlig være relevant i forhold til overtrædelser af generel eller systematisk karakter, idet strafansvar for så vidt angår overtrædelser i form af konkrete behandlinger, f.eks. en polititjenestemands uberettigede videregivelse af personoplysninger til et nyhedsmedie, som typisk ikke vil blive genstand for påbud eller forbud fra tilsynsmyndigheder, fortsat vil kunne fastlægges i medfør af straffelovens regler suppleret af eventuelle disciplinære reaktioner.
 Strafansvaret for offentlige myndigheder skal også fortsat pålægges i overensstemmelse med reglerne i straffelovens 5. kapitel, herunder straffelovens § 27, stk. 2. Det følger heraf, at statslige myndigheder og kommuner alene kan straffes i anledning af overtrædelser, der begås ved udøvelse af virksomhed, der svarer til eller kan sidestilles med virksomhed udøvet af private.
 Der henvises i øvrigt til lovforslagets § 50 og bemærkningerne hertil.
3. Økonomiske og administrative konsekvenser for det offentlige Lovforslaget indebærer økonomiske konsekvenser for de retshåndhævende myndigheder i forbindelse med omstillingen til de nye regler og den efterfølgende anvendelse af reglerne.
Det er vurderingen, at de opgaver, der følger af lovforslaget, vil medføre et øget ressourcebehov hos de retshåndhævende myndigheder på 40,0 mio. kr. i 2017 og 18,5 mio. kr. fra 2018 og frem.
Merudgifterne består dels af etableringsomkostninger i det første år, f.eks. tilpasning af datasystemer, dels af varige driftsudgifter til ansættelse af yderligere årsværk, f.eks. databehandlere og databeskyttelsesrådgivere.
 Til finansiering af merudgifterne i 2017 foretages en bevillingsoverførsel på forslag til lov om tillægsbevilling for 2017. De reserverede midler til regeringens indsats mod ungdomskriminalitet i 2017 anvendes til finansiering af initiativet, idet reformen ikke træder i kraft i år.
 Merudgifterne fra 2018 og frem vil blive afholdt inden for de eksisterende økonomiske rammer på Justitsministeriets og Forsvarsministeriets områder.
 4. Økonomiske og administrative konsekvenser for erhvervslivet mv.
 Lovforslaget har ikke administrative eller økonomiske konsekvenser for erhvervslivet.
5. Administrative konsekvenser for borgerne Lovforslaget indebærer, at de registrerede generelt får flere rettigheder, og der sker derfor en udvidelse af de registreredes muligheder for at klage til tilsynsmyndighederne over den behandling af personoplysninger, som foretages af de kompetente myndigheder.
 Lovforslaget indebærer endvidere, at de registrerede har mulighed for at udøve deres rettigheder gennem tilsynsmyndighederne.
 Lovforslaget indebærer herudover, at de registrerede skal underrettes, hvis der sker brud på persondatasikkerheden, som sandsynligvis vil indebære en høj risiko for fysiske personers rettigheder.
 Med lovforslaget bemyndiges justitsministeren til at fastsætte nærmere regler om behandlingen af klager over de dataansvarlige myndigheders afgørelser i medfør af lovforslagets afsnit III.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Lovforslaget gennemfører Europa-Parlamentets og Rådets direktiv 2016/680/EU af 27. april 2016 om beskyttelse af fysiske personer i forbindelse med kompetente myndigheders behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner og om fri udveksling af sådanne oplysninger og om ophævelse af Rådets rammeafgørelse 2008/977/RIA.
 8. Hørte myndigheder og organisationer mv.
Et udkast til lovforslaget har i perioden fra den 1. marts 2017 til den 15. marts 2017 været sendt i høring hos følgende myndigheder og organisationer mv.: Østre Landsret, Vestre Landsret, byretterne, Datatilsynet, Direktoratet for Kriminalforsorgen, Dommerfuldmægtigforeningen, Domstolsstyrelsen, Rigsadvokaten, Rigspolitiet, Skatteministeriet, Advokatrådet, Landsforeningen af Forsvarsadvokater, Danske Advokater.
Den Danske Dommerforening, Foreningen af Offentlige Anklagere, Institut for Menneskerettigheder, Politiforbundet, Foreningen af fængselsinspektører, vicefængselsinspektører og økonomichefer, Fængselsforbundet i Danmark, HK Landsklubben Kriminalforsorgen, Kriminalforsorgsforeningen og Landsklubben af socialrådgivere ansat i Kriminalforsorgen.
Bemærkninger til lovforslagets enkelte bestemmelser Til § 1 Persondataloven gælder generelt for behandling af personoplysninger, der helt eller delvis foretages ved hjælp af elektronisk databehandling, og for ikke-elektronisk behandling af personoplysninger, der er eller vil blive indeholdt i et register, jf. lovens § 1, stk. 1. Regler om behandling af personoplysninger i anden lovgivning, som giver den registrerede en bedre retsstilling, går forud for reglerne i persondataloven, jf. § 2, stk. 1.
 Persondataloven gælder således også for politiets, anklagemyndighedens, herunder den militære anklagemyndigheds, kriminalforsorgens, Den Uafhængige Politiklagemyndigheds og domstolenes behandling af personoplysninger.
Det fremgår imidlertid af lovens § 2, stk. 4, at lovens bestemmelser om oplysningspligt over for den registrerede (kapitel 8), den registreredes ret til indsigelse, berigtigelse, blokering og sletning af personoplysninger (§§ 35-37) og om automatiske afgørelser (§ 39) ikke finder anvendelse på behandlinger, der foretages for domstolene, politiet og anklagemyndigheden inden for det strafferetlige område.
Herudover finder lovens regler om den registreredes ret til indsigt (kapitel 9) ikke anvendelse på behandlinger, der foretages for domstolene inden for det strafferetlige område.
 Det foreslås i stk. 1, at loven skal gælde for politiets, anklagemyndighedens, herunder den militære anklagemyndigheds, Den Uafhængige Politiklagemyndigheds, kriminalforsorgens og domstolenes behandling af personoplysninger, der helt eller delvis foretages ved hjælp af automatisk databehandling, og på anden ikke-automatisk behandling af personoplysninger, der er eller vil blive indeholdt i et register, når behandlingen foretages med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder for at beskytte mod eller forebygge trusler mod den offentlige sikkerhed.
 Efter den foreslåede ordning er lovens anvendelsesområde begrænset til de kompetente myndigheders behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod eller forebygge trusler med den offentlige sikkerhed.
 Begrebet automatisk databehandling er sammenfaldende med elektronisk databehandling, som anvendes i persondatalovens § 1, stk. 1.
 Loven finder således først og fremmest anvendelse på den behandling af personoplysninger, som finder sted i forbindelse med de kompetente myndigheders aktiviteter inden for strafferetsplejen.
For så vidt angår udstrækningen af begrebet forebyggelse af strafbare handlinger, vil dette omfatte de aktiviteter, der udøves som led i de kompetente myndigheders generelle og individualiserede forebyggelsesindsatser, f.eks. indsatsen for at understøtte personers exit fra rocker- og bandemiljøet, lokalpolitiets kriminalitetsforebyggende arbejde, indsatsen mod radikalisering, bekymringssamtaler med udsatte unge og lignende.
Anvendelsesområdet knytter sig således også til generelle forebyggelsesindsatser, f.eks. i forhold til de dele af færdselskontrolindsatsen, som ikke  endnu  har forbindelse til konkrete strafbare forhold.
 Indsamling og behandling af personoplysninger, der er knyttet til efterforskningen og afsløringen af en konkret strafbar handling, såvel som politiets mere generelle monitorering af kriminalitetsområder, kriminelle miljøer mv. på såvel taktisk som strategisk plan, er ligeledes omfattet af det foreslåede anvendelsesområde.
For så vidt angår retsforfølgningen af strafbare handlinger, vil samtlige behandlinger af personoplysninger, der finder sted som led i politiets og anklagemyndighedens forberedelse og gennemførelse af straffesager, være omfattet af anvendelsesområdet.
Behandlingen af personoplysninger om sigtede, tiltalte, vidner, domsmænd mv. i den forbindelse, vil således i det hele være omfattet.
 Endelig vil de kompetente myndigheders behandling af personoplysninger med henblik på opgaver knyttet til fuldbyrdelse af strafferetlige sanktioner falde ind under anvendelsesområdet.
 Loven vil endvidere finde anvendelse på aktiviteter, som ikke er knyttet til en helt konkret strafbar handling, f.eks. udøvelsen af beføjelser gennem tvangsindgreb som f.eks. politiaktiviteter i forbindelse med demonstrationer, store sportsbegivenheder og uroligheder.
 Disse aktiviteter omfatter også opretholdelse af lov og orden som en opgave, der er overdraget til politiet eller andre retshåndhævende myndigheder, hvor det er nødvendigt for at beskytte mod og forebygge trusler mod den offentlige sikkerhed og de ved lov beskyttede grundlæggende samfundsinteresser, som kan føre til en strafbar handling.
Uden for lovens anvendelsesområde falder de administrative sager, som behandles af de kompetente myndigheder, herunder politiets behandling af klager over politiets dispositioner uden for strafferetsplejen, udstedelse af tilladelser til udøvelse af forskellige hverv, herunder pantelånere, idrætskontrollører, dørmænd og vagter, samt tilladelser til afholdelse af forskellige offentlige arrangementer eller aktiviteter, herunder forlystelser, boksekampe og særtransporter.
Ligeledes modtager og behandler politiet og andre retshåndhævende myndigheder, på samme måde som andre forvaltningsmyndigheder, løbende aktindsigtsanmodninger efter offentlighedsloven og forvaltningsloven og vil også fremadrettet skulle behandle personoplysninger i forbindelse med behandlingen af konkrete anmodninger om indsigt i henhold til den gældende databeskyttelsesretlige regulering.
 På tilsvarende måde vil behandling af personoplysninger, der finder sted i forbindelse med de kompetente myndigheders ansættelse af medarbejdere og den løbende administration af ansættelsesmæssige forhold falde uden for lovens anvendelsesområde.
 Behandling af personoplysninger i sådanne sager vil i stedet være omfattet af de generelle regler i persondataloven og  fra den 25. maj 2018  databeskyttelsesforordningen.
 Der henvises i øvrigt til pkt. 2.1.3 i lovforslagets almindelige bemærkninger.
Det fremgår af persondatalovens § 2, stk. 1, at loven ikke gælder for den behandling, der udføres for politiets og forsvarets efterretningstjenester.
Rammeafgørelsesbekendtgørelsens § 1, stk. 3, indeholder en tilsvarende bestemmelse.
 Den foreslåede stk. 2 viderefører den gældende ordning vedrørende efterretningstjenesterne.
 Der henvises i øvrigt til pkt. 2.1.3.6 i lovforslagets almindelige bemærkninger.
 Det fremgår af rammeafgørelsesbekendtgørelsens § 1, stk. 1, at bekendtgørelsen ikke finder anvendelse i forhold til personoplysninger, der udveksles eller stilles til rådighed i forbindelse med samarbejde efter Rådets afgørelse 2008/615/RIA af 23. juni 2008 om intensivering af det grænseoverskridende samarbejde, navnlig om bekæmpelse af terrorisme og grænseoverskridende kriminalitet (Prümafgørelsen), eller efter Konvention om gensidig retshjælp i straffesager mellem den Den Europæiske Unions medlemsstater.
 Det foreslås i stk. 3, at loven ikke skal finde anvendelse i forhold til behandling af personoplysninger i medfør af EU-retsakter, der den eller inden den 6. maj 2016 er trådt i kraft på området for retligt samarbejde i straffesager og politisamarbejde, og som regulerer behandling mellem medlemsstaterne og medlemsstaternes udpegede myndigheders adgang til EU-informationssystemer.
Den foreslåede ordning indebærer, at regler om behandling af personoplysninger i gældende EU-retsakter  eller nationale regler, der implementerer sådanne EU-retsakter  fortsat finder anvendelse.
Det gælder f.eks. de kompetente myndigheders udveksling af oplysninger om f.eks.
DNA og fingeraftryk i medfør af Prüm-afgørelsen, jf. ovenfor.
Til § 2 Det fremgår af persondatalovens § 2, stk. 1, at regler om behandling af personoplysninger i anden lovgivning, som giver den registrerede en bedre retsstilling, går forud for reglerne i persondataloven.
Det fremgår af forarbejderne til persondataloven (Folketingstidende 1999-2000, tillæg A, side 4057), at persondataloven finder anvendelse, hvis regler om behandling af personoplysninger i anden lovgivning giver den registrerede en dårligere retsstilling.
Dette gælder dog ikke, hvis den dårlige retsstilling har været tilsigtet og i øvrigt ikke strider mod reglerne i databeskyttelsesdirektivet.
 Det foreslås i § 2 at videreføre den gældende bestemmelse i persondatalovens § 2.
Efter den foreslåede bestemmelse vil lovforslaget således ikke finde anvendelse, hvis den registrerede opnår en bedre retsstilling efter anden lovgivning.
Anden lovgivning, som giver den registrerede en dårligere retsstilling, finder dog anvendelse, hvis den dårligere retsstilling har været tilsigtet og i øvrigt ikke strider mod reglerne i retshåndhævelsesdirektivet.
Bestemmelsen indebærer ikke, at databeskyttelsesforordningens regler vil finde anvendelse, desuagtet at denne i en konkret sammenhæng kan siges at føre til en bedre retsstilling for den registrerede.
Den foreslåede bestemmelse vil således alene finde anvendelse i forhold til bestemmelser, der regulerer de kompetente myndigheders behandling af personoplysninger inden for lovens anvendelsesområde.
Som eksempel på sådanne bestemmelser kan der peges på bestemmelserne i retsplejelovens §§ 818 og 819, der bl.a. regulerer behandlingen af personoplysninger i forbindelse med politiets udstedelse af signalementer og efterlysninger.
Disse bestemmelser fastsætter særlige bestemmelser, der efter omstændighederne giver den registrerede en bedre retsstilling.
 Der henvises i øvrigt til pkt. 2.1.3.7 i lovforslagets almindelige bemærkninger.
Til § 3 Det fremgår af persondatalovens § 3, nr. 1, at personoplysninger defineres som enhver form for information om en identificeret eller identificerbar fysisk person (den registrerede).
 Det foreslås i nr. 1, at personoplysninger defineres som enhver form for information om en identificeret eller identificerbar fysisk person (den registrerede).
 Ved identificerbar fysisk person forstås en fysisk person, der direkte eller indirekte kan identificeres, navnlig ved en identifikator som f.eks. et navn, et identifikationsnummer, lokaliseringsdata, en online-identifikator eller et eller flere elementer, der er særlige for denne fysiske persons fysiske, fysiologiske, genetiske, psykiske, økonomiske, kulturelle eller sociale identitet, jf. herved retshåndhævelsesdirektivets artikel 3, nr. 1.
 Der er således tale om en videreførelse af definitionen af personoplysninger i persondataloven.
 Det fremgår af persondatalovens § 3, nr. 2, at behandling defineres som enhver operation eller række af operationer med eller uden brug af elektronisk databehandling, som oplysninger gøres til genstand for.
 Det foreslås i nr. 2, at behandling defineres som enhver aktivitet eller række af aktiviteter  med eller uden brug af automatisk behandling  som personoplysninger eller en samling af personoplysninger gøres til genstand for.
 Behandling omfatter således f.eks. indsamling, registrering, organisering, systematisering, opbevaring, tilpasning eller ændring, genfinding, søgning, brug, videregivelse ved transmission, overførsel til tredjeland, formidling eller enhver anden form for overladelse, sammenstilling eller samkøring, begrænsning, sletning eller tilintetgørelse, jf. herved retshåndhævelsesdirektivets artikel 3, nr. 2.
 Der er således i praksis tale om en videreførelse af definitionen af behandling i persondataloven.
 Persondataloven indeholder ikke en definition af begrebet begrænsning af behandling.
 Det fremgår imidlertid af persondatalovens § 37, stk. 1, at den dataansvarlige skal berigtige, slette eller blokere oplysninger, der viser sig urigtige eller vildledende eller på lignende måde er behandlet i strid med lov eller bestemmelser udstedt i medfør af lov, hvis en registreret person fremsætter anmodning herom.
Det fremgår af forarbejderne til persondataloven (Folketingstidende 1999-2000, tillæg A, side 4092), at blokering af oplysninger indebærer, at det fortsat er tilladt at opbevare indsamlede oplysninger, hvorimod det ikke er tilladt at behandle og bruge oplysningerne, herunder navnlig videregive dem til tredjemand.
Oplysninger, som er blokeret, skal derfor være forsynet med en sådan markering, at en bruger informeres om blokeringen.
 Det foreslås i nr. 3, at begrænsning af behandling defineres som mærkning af opbevarede personoplysninger med den hensigt at begrænse fremtidig behandling af disse oplysninger.
Begrænsning kan ske ved, at udvalgte oplysninger flyttes til et andet behandlingssystem, f.eks. til arkivformål, eller at udvalgte oplysninger gøres utilgængelige.
I automatiske registre kan begrænsning ske ved hjælp af tekniske hjælpemidler.
En begrænsning skal anføres i registeret på en sådan måde, at det tydeligt fremgår, at behandlingen af personoplysninger er begrænset, jf. herved direktivets præambelbetragtning nr. 47.
 Der er således i praksis tale om en videreførelse af den forståelse af begrebet blokering, som følger af persondataloven.
 Persondataloven indeholder ikke en definition af begrebet profilering.
 Det foreslås i nr. 4, at profilering defineres som enhver form for automatisk behandling af personoplysninger, der består i at anvende personoplysninger til at evaluere bestemte personlige forhold vedrørende en fysisk person.
 Profilering kan navnlig have til formål at analysere eller forudsige forhold vedrørende den fysiske persons arbejdsindsats, økonomiske situation, helbred, personlige præferencer, interesser, pålidelighed, adfærd, geografisk position eller bevægelser, jf. retshåndhævelsesdirektivets artikel 3, nr. 4.
 Det fremgår af persondatalovens § 3, nr. 3, begrebet register med personoplysninger (register) defineres som enhver struktureret samling af personoplysninger, der er tilgængelige efter bestemte kriterier, hvad enten denne samling er placeret centralt, decentralt eller er fordelt på et funktionsbestemt eller geografisk grundlag.
 Det foreslås i nr. 5, at register defineres som enhver struktureret samling af personoplysninger, der er tilgængelig efter bestemte kriterier, hvad enten denne samling er placeret centralt, decentralt eller er fordelt på funktionsbestemt eller geografisk grundlag.
 Der er således tale om en videreførelse af definitionen af register i persondataloven.
 Persondataloven indeholder ikke en definition af kompetente myndigheder.
 Det foreslås i nr. 6, at kompetente myndigheder defineres som enhver offentlig myndighed eller ethvert andet organ eller enhver anden enhed, der i henhold til medlemsstaternes nationale ret er bemyndiget med hensyn til at udøve offentlig myndighed og offentlige beføjelser med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed.
 Det foreslås endvidere, at det i definitionen præciseres, at de kompetente myndigheder i Danmark er politiet, anklagemyndigheden, herunder den militære anklagemyndighed, kriminalforsorgen, Den Uafhængige Politiklagemyndighed og domstolene.
 Den generelle definition er relevant i forbindelse med den udveksling af oplysninger, der sker mellem de danske kompetente myndigheder og de kompetente myndigheder i andre medlemsstater.
 Det fremgår af persondatalovens § 3, nr. 4, at begrebet den dataansvarlige defineres som den fysiske eller juridiske person, offentlige myndighed, institution eller ethvert andet organ, der alene eller sammen med andre afgør, til hvilket formål og med hvilke hjælpemidler der må foretages behandling af oplysninger.
 Det foreslås i nr. 7, at begrebet den dataansvarlige defineres som den kompetente myndighed, der alene eller sammen med andre afgør, til hvilke formål og med hvilke hjælpemidler der må foretages behandling af personoplysninger.
 Definitionen er således knyttet til definitionen af de kompetente myndigheder, da det alene er disse myndigheders behandling af personoplysninger, der er omfattet af det foreslåede anvendelsesområde for loven.
 Det fremgår af persondatalovens § 3, nr. 5, at begrebet databehandleren defineres som den fysiske eller juridiske person, offentlige myndighed, institution eller ethvert andet organ, der behandler oplysninger på den dataansvarliges vegne.
 Det foreslås i nr. 8, at begrebet databehandleren defineres som en fysisk eller juridisk person, en offentlig myndighed, en institution eller et andet organ, der behandler personoplysninger på den dataansvarliges vegne.
 Der er således tale om en videreførelse af definitionen af databehandler i persondataloven.
Det fremgår af persondatalovens § 3, nr. 7, at begrebet modtager defineres som den fysiske eller juridiske person, offentlige myndighed, institution eller ethvert andet organ, hvortil oplysningerne meddeles, uanset om der er tale om en tredjemand.
Myndigheder, som vil kunne få meddelt oplysninger som led i en isoleret forespørgsel, betragtes ikke som modtagere.
Det foreslås i nr. 9, at begrebet modtager defineres som en fysisk eller juridisk person, en offentlig myndighed, en institution eller et andet organ, hvortil personoplysninger videregives, således at modtageren selvstændigt herefter træffer beslutning om, til hvilket formål og med hvilke midler denne behandler de videregivne oplysninger, uanset om det er en tredjemand eller ej.
Myndigheder, som vil kunne få meddelt personoplysninger som led i en isoleret forespørgsel, betragtes ikke som modtagere.
Angivelsen af, at myndigheder, som vil kunne få meddelt personoplysninger som led i en isoleret forespørgsel, ikke betragtes som modtagere, er relevant i forhold til de myndigheder, som de kompetente myndigheder løbende samarbejder med f.eks. i forbindelse med konkrete efterforskninger af strafbare forhold.
I det omfang der i den forbindelse  inden for gældende ret i øvrigt  finder enkeltstående videregivelser af personoplysninger sted, vil den eller de modtagende myndigheder ikke være at anse som modtagere i bestemmelsens forstand.
Eksempler på myndigheder, der i overensstemmelse med gældende ret kan få personoplysninger meddelt som led i en isoleret forespørgsel omfatter bl.a. skattemyndighederne, Finanstilsynet og andre myndigheder, der på lignende vis udøver tilsyns- og kontrolbeføjelser.
Dette vil bl.a. have betydning for, hvilke oplysninger der skal meddeles i forbindelse med iagttagelsen af lovens regler om oplysninger, der skal stilles til rådighed for eller gives til den registrerede, jf. § 13, stk. 2.
Videregivelse til myndigheder, der efter gældende ret skal finde sted i mere systematisk omfang, eller uden at der foretages en konkret vurdering af, om videregivelsen skal finde sted, vil ikke være at anse som isoleret i bestemmelsens forstand.
Ligeledes vil en videregivelse af et register som helhed eller en videregivelse med henblik på at gennemføre en samkøring af registre ikke udgøre en enkeltstående videregivelse som led i en isoleret forespørgsel.
 Persondataloven indeholder ikke en definition af begrebet brud på persondatasikkerheden.
 Det foreslås i nr. 10, at brud på persondatasikkerheden defineres som ethvert brud på sikkerheden, der fører til hændelig eller ulovlig tilintetgørelse, tab, ændring, uautoriseret videregivelse af eller adgang til personoplysninger, der er transmitteret, opbevaret eller på anden måde behandlet, jf. direktivets artikel 3, nr. 11.
 Persondataloven indeholder ikke en definition af begrebet genetiske data.
 Det foreslås i nr. 11, at begrebet genetiske data defineres som personoplysninger vedrørende en fysisk persons arvede eller erhvervede genetiske karakteristika, som giver entydig information om den fysiske persons fysiologi eller helbred, og som navnlig foreligger efter en analyse af en biologisk prøve fra den pågældende fysiske person.
 Den biologiske prøve kan f.eks. være en analyse på kromosomniveau, af deoxyribonukleinsyre (DNA) eller ribonukleinsyre (RNA), eller efter en analyse af et andet element til indhentning af lignende oplysninger, jf. retshåndhævelsesdirektivets præambelbetragtning nr. 23.
 Persondataloven indeholder ikke en definition af begrebet biometriske data.
 Det foreslås i nr. 12, at begrebet biometriske data defineres som personoplysninger, der som følge af specifik teknisk behandling vedrørende en fysisk persons fysiske, fysiologiske eller adfærdsmæssige karakteristika muliggør eller bekræfter en entydig identifikation af vedkommende, f.eks. ansigtsbillede eller fingeraftryksoplysninger.
 Persondataloven indeholder ikke en definition af begrebet helbredsoplysninger.
 Det foreslås i nr. 12, at begrebet helbredsoplysninger defineres som personoplysninger, der vedrører en fysisk persons fysiske eller mentale helbred, herunder levering af sundhedsydelser, og som giver information om vedkommendes helbredstilstand.
 Helbredsoplysninger omfatter alle personoplysninger om den registreredes helbredstilstand, som giver oplysninger om den registreredes tidligere, nuværende eller fremtidige fysiske eller mentale helbredstilstand, dvs. enhver oplysninger om f.eks. en sygdom, et handicap, en sygdomsrisiko, en sygehistorie, en sundhedsfaglig behandling eller den registreredes fysiologiske eller biomedicinske tilstand uafhængigt af kilden hertil, f.eks. fra en læge eller anden sundhedsperson, et hospital, medicinsk udstyr eller prøveudtagningsudstyr.
 Der kan endvidere være tale om oplysninger, der hidrører fra prøver eller undersøgelser af en legemsdel eller legemlig substans, herunder fra genetiske data og biologiske prøver.
 Persondataloven indeholder ikke en definition af begrebet international organisation.
 Det foreslås i nr. 14, at begrebet international organisation defineres som en folkeretlig organisation og organer, der er underordnet en sådan organisation, samt ethvert andet organ, der er oprettet ved eller med hjemmel i en aftale mellem to eller flere lande.
Omfattet af definitionen er f.eks.
Interpol, som Danmark og de øvrige EU-medlemsstater er tilknyttet.
Til § 4 Det fremgår af persondatalovens § 5, stk. 1, at oplysninger skal behandles i overensstemmelse med god databehandlingsskik.
God databehandlingsskik er en retlig standard, som udfyldes af tilsynsmyndighederne.
Begrebet indebærer bl.a., at behandlingen af oplysninger skal være rimelig og lovlig.
God databehandlingsskik anses efter praksis fra Datatilsynet for bl.a. at omfatte krav til den dataansvarlige om forudgående underretning af den registrerede om visse behandlingsaktiviteter, en pligt til at notere den registreredes indsigelser i forhold til rigtigheden af de registrerede oplysninger og underretning af berørte personer ved brud på datasikkerheden.
God databehandlingsskik supplerer således navnlig lovens regler om den registreredes rettigheder.
 Det foreslås i stk. 1, at oplysninger skal behandles i overensstemmelse med god databehandlingsskik og under hensyntagen til oplysningernes karakter.
Der sker således en videreførelse af begrebet god databehandlingsskik.
Dette indebærer, at behandling skal være lovlig, rimelig og gennemsigtig i forhold til de registrerede, samt at der  på samme måde som i dag  vil være tale om en retlig standard, som skal udfyldes af tilsynsmyndighederne.
 Kravet forhindrer ikke i sig selv de kompetente myndigheder i at udføre aktiviteter som f.eks. hemmelige undersøgelser eller videoovervågning, så længe dette sker under behørig hensyntagen til de berørte registreredes legitime interesser.
 Kravet om, at der skal tages hensyn til oplysningernes karakter, indebærer, at der skal sondres mellem personoplysninger, der bygger på faktiske omstændigheder, og personoplysninger, der bygger på personlige vurderinger, jf. herved retshåndhævelsesdirektivets artikel 7, stk. 1.
Dette har f.eks. betydning i forhold til vurderingen af oplysningernes rigtighed.
Navnlig i retssager er udsagn, der indeholder personoplysninger, baseret på en subjektiv opfattelse af fysiske personer, og det er ikke altid muligt at kontrollere dem.
Kravet om oplysningernes rigtighed bør derfor ikke vedrøre rigtigheden af en subjektiv opfattelse, men derimod blot rigtigheden af, at der er fremsat et konkret udsagn.
 Der henvises i øvrigt til pkt. 2.3.3.1 i lovforslagets almindelige bemærkninger.
Det fremgår af persondatalovens § 5, stk. 2, at indsamling af oplysninger skal ske til udtrykkeligt angivne og saglige formål, og at senere behandling ikke må være uforenelig med disse formål.
Senere behandling af oplysninger, der alene sker i historisk, statistisk eller videnskabeligt øjemed, anses ikke for uforenelig med de formål, hvortil oplysningerne er indsamlet.
Det fremgår af lovens forarbejder (Folketingstidende 1999-2000, tillæg A, side 4064), at der i kravet om udtrykkelighed ligger, at den dataansvarlige i forbindelse med indsamlingen skal angive et formål, som er tilstrækkeligt veldefineret og velafgrænset til at skabe åbenhed og klarhed omkring behandlingen.
Formålet med behandlingen af oplysningerne skal således defineres med en vis præcision.
Der henvises i den forbindelse til, at en formålsangivelse som f.eks. til brug for udbud af finansielle ydelser anses for at være tilstrækkelig præcis.
Det foreslås i stk. 2, at indsamling af oplysninger skal ske til udtrykkeligt angivne og saglige formål, som er omfattet af den foreslåede § 1, og at senere behandling ikke må være uforenelig med disse formål, idet der dog henvises til den forslåede § 5, som angiver betingelserne for, hvornår en efterfølgende behandling kan finde sted.
Der er i vidt omfang tale om en videreførelse af gældende ret.
Adgangen til at behandle oplysninger i historisk, statistisk eller videnskabeligt øjemed er således delvist reguleret i den foreslåede § 5 for så vidt, at der er tale om en behandling med et formål, som er omfattet af lovens anvendelsesområde.
Såfremt formålet falder uden for lovens anvendelsesområde  hvilket i praksis ofte vil være tilfældet  vil behandlingen skulle ske på baggrund af persondataloven og  fra den 25. maj 2018  databeskyttelsesforordningen.
 Der henvises i øvrigt til pkt. 2.3.3.1 i lovforslagets almindelige bemærkninger.
 Det fremgår af persondatalovens § 5, stk. 3, at oplysninger, som behandles, skal være relevante og tilstrækkelige og ikke omfatte mere, end hvad der kræves til opfyldelse af de formål, hvortil oplysningerne indsamles, og de formål, hvortil oplysningerne senere behandles.
 Det foreslås i stk. 3, at oplysninger, som behandles, skal være relevante og tilstrækkelige og ikke omfatte mere, end der kræves til opfyldelse af de formål, hvortil oplysningerne indsamles, og de formål, hvortil oplysningerne senere behandles.
 Der er således tale om en videreførelse af gældende ret.
 Der henvises i øvrigt til pkt. 2.3.3.1 i lovforslagets almindelige bemærkninger.
Det fremgår af persondatalovens § 5, stk. 4, at behandling af oplysninger skal tilrettelægges således, at der foretages fornøden ajourføring af oplysningerne.
Der skal endvidere foretages den fornødne kontrol for at sikre, at der ikke behandles urigtige eller vildledende oplysninger.
Oplysninger, der viser sig urigtige eller vildledende, skal snarest muligt slettes eller berigtiges.
 Det foreslås i stk. 4, at oplysninger, som behandles, skal være korrekte og om nødvendigt ajourførte, og at der skal tages ethvert rimeligt skridt for at sikre, at personoplysninger, der er urigtige i forhold til de formål, hvortil de behandles, straks slettes eller berigtiges.
Der er således tale om en videreførelse af gældende ret.
De sproglige forskelle mellem persondatalovens § 5, stk. 4, og den foreslåede § 4, stk. 4, skyldes således alene hensynet til at sikre, at der ikke kan opstå tvivl om, hvorvidt der er sket en korrekt gennemførelse af retshåndhævelsesdirektivets artikel 4, stk. 1, litra d.
 Der henvises i øvrigt til pkt. 2.3.3.1 i lovforslagets almindelige bemærkninger.
 Det fremgår af persondatalovens § 5, stk. 4, 2. pkt., at der skal foretages den fornødne kontrol for at sikre, at der ikke behandles urigtige eller vildledende oplysninger.
Det fremgår af rammeafgørelsesbekendtgørelsens § 9, stk. 1, at den dataansvarlige skal træffe alle rimelige foranstaltninger til at sikre, at personoplysninger ikke videregives eller stilles til rådighed, hvis de er urigtige, ufuldstændige eller ikke ajourførte.
I dette øjemed verificerer den dataansvarlige så vidt muligt kvaliteten af personoplysningerne, før de videregives eller stilles til rådighed.
I forbindelse med al videregivelse af oplysninger skal der så vidt muligt tilføjes tilgængelige oplysninger, der gør det muligt for den udenlandske myndighed at vurdere, om oplysningerne er rigtige, fuldstændige, ajourførte og pålidelige.
Hvis det konstateres, at der er videregivet urigtige personoplysninger, eller at oplysningerne er videregivet ulovligt, meddeles dette straks den udenlandske myndighed.
Oplysningerne skal berigtiges, slettes eller blokeres omgående, jf. bekendtgørelsens § 9, stk. 2.
Det foreslås i stk. 5, at den dataansvarlige skal træffe alle rimelige foranstaltninger til at sikre, at personoplysninger ikke videregives eller stilles til rådighed, hvis de er urigtige, ufuldstændige eller ikke ajourførte.
I dette øjemed verificerer den dataansvarlige så vidt muligt kvaliteten af personoplysningerne, før de videregives eller stilles til rådighed.
I forbindelse med videregivelse af oplysninger skal der så vidt muligt tilføjes nødvendige oplysninger, der gør det muligt for den modtagende kompetente myndighed at vurdere, i hvor høj grad personoplysningerne er rigtige, fuldstændige og pålidelige, og i hvilket omfang de er ajourførte.
Konstateres det, at der er videregivet urigtige personoplysninger, eller at personoplysninger er videregivet ulovligt, skal dette straks meddeles modtageren.
Oplysningerne skal i givet fald berigtiges eller slettes, eller behandlingen skal begrænses.
 Den foreslåede bestemmelse udgør i nogen grad en præcisering af princippet i den foreslåede § 4, stk. 4, hvorefter det generelt skal sikres, at de oplysninger, som behandles, er korrekte.
Med den foreslåede bestemmelse præciseres det således, at den dataansvarlige navnlig i forbindelse med, at personoplysninger videregives og stilles til rådighed, skal sikre sig, at oplysningerne er korrekte, fuldstændige og ajourførte.
Oplysninger, som kan gøre det muligt for den modtagende myndighed at vurdere, om oplysningerne er rigtige, fuldstændige og ajourførte, kan efter omstændighederne bestå i oplysninger om kilden til oplysningerne og om, hvornår oplysningerne er indsamlet.
 De kompetente myndigheder er allerede efter gældende ret underlagt en sådan forpligtelse i forhold til den grænseoverskridende udveksling af personoplysninger, men med den foreslåede bestemmelse udvides  den eksplicitte  forpligtelsen til rent nationale forhold.
 Kravet vil dog fortsat navnlig være relevant i forbindelse med, at de danske kompetente myndigheder videregiver oplysninger til de kompetente myndigheder i andre medlemsstater, idet kravet om, at der skal ske berigtigelse, sletning eller begrænsning dog retter sig til danske kompetente myndigheder, som har modtaget oplysninger fra kompetente myndigheder i andre medlemsstater.
Bestemmelsens angivelse af, at den dataansvarlige skal tage visse skridt så vidt muligt, indebærer alene en overordnet pligt for den dataansvarlige til at have for øje, om de konkrete skridt  f.eks. at verificere personoplysninger inden en videregivelse  bør gennemføres under iagttagelse af de særlige forholdsregler, som bestemmelsen angiver.
I den forbindelse vil den dataansvarlige efter omstændighederne kunne tage hensyn til bl.a. den konkrete videregivelse, modtageren af oplysningerne, til hvilke formål oplysningerne skal anvendes, om der er tale om en behandling, der er forudsat i lovgivningen, og om behandlingen i tidligere tilfælde har medført risici for de registrerede mv.
 Kravet om oplysningernes rigtighed vedrører ikke rigtigheden af en subjektiv opfattelse, men derimod blot rigtigheden af, at der er fremsat et konkret udsagn.
 Der henvises i øvrigt til pkt. 2.3.3.4 i lovforslagets almindelige bemærkninger.
 Det fremgår af persondatalovens § 5, stk. 5, at indsamlede oplysninger ikke må opbevares på en måde, der giver mulighed for at identificere den registrerede i et længere tidsrum end det, der er nødvendigt af hensyn til de formål, hvortil oplysningerne behandles.
 Det foreslås i stk. 6, at indsamlede oplysninger ikke må opbevares på en måde, der giver mulighed for at identificere den registrerede i et længere tidsrum end det, der er nødvendigt af hensyn til de formål, hvortil oplysningerne behandles.
 Der er således tale om en videreførelse af gældende ret.
 Der henvises i øvrigt til pkt. 2.3.3.1 i lovforslagets almindelige bemærkninger.
Det fremgår af persondatalovens § 41, stk. 3, at den dataansvarlige skal træffe de fornødne tekniske og organisatoriske sikkerhedsforanstaltninger mod, at oplysninger hændeligt eller ulovligt tilintetgøres, fortabes eller forringes, samt mod, at de kommer til uvedkommendes kendskab, misbruges eller i øvrigt behandles i strid med loven.
Tilsvarende gælder for databehandlere.
 Det foreslås i stk. 7, at indsamlede oplysninger skal behandles på en måde, der sikrer en tilstrækkelig sikkerhed for de pågældende personoplysninger, herunder beskyttelse mod uautoriseret eller ulovlig behandling og mod hændeligt tab, tilintetgørelse eller beskadigelse, under anvendelse af passende tekniske eller organisatoriske foranstaltninger, jf. de foreslåede regler om behandlingssikkerhed i § 27.
 Med den foreslåede bestemmelse præciseres det således allerede i forbindelse med de generelle behandlingsprincipper, at den dataansvarlige skal sikre, at behandlingen sker under anvendelse af passende tekniske og organisatoriske foranstaltninger.
 Der henvises i øvrigt til pkt. 2.3.3.1 i lovforslagets almindelige bemærkninger.
Persondataloven indeholder ikke en eksplicit og overordnet bestemmelse om den dataansvarliges ansvar.
I stedet følger den dataansvarliges ansvar implicit af, at den dataansvarlige har retten til at disponere og bestemme over de pågældende personoplysninger og derfor også er ansvarlig for overholdelse af databeskyttelsesretten ved behandling af personoplysninger.
 Det foreslås i stk. 8, at den dataansvarlige er ansvarlig for og skal kunne påvise, at behandlingsprincipperne i den foreslåede § 4, stk. 1-7, overholdes.
Bestemmelsen indeholder det databeskyttelsesretlige princip om ansvarlighed.
Dette princip indebærer, at den dataansvarlige i passende omfang skal kunne påvise, at de behandlinger af personoplysninger, der finder sted, er i overensstemmelse med stk. 1-7. Kravet om at påvise overholdelse må navnlig antages at indebære en mere generel pligt til over for tilsynsmyndigheden på foranledning at kunne godtgøre, at de relevante krav efterleves.
Dette vil i praksis  som det i dag er tilfældet under persondataloven  kunne ske ved at stille den dataansvarliges sikkerhedspolitik og andre relevante interne regelsæt til rådighed.
Kravet vil f.eks. også kunne imødekommes ved, at den dataansvarlige i relevant omfang godtgør, at der er taget skridt til at sikre en passende uddannelse og oplysning af medarbejderne om indholdet af de relevante krav, som loven og de relevante interne politikker indeholder.
Bestemmelsen indebærer på den anden side ikke krav om en meget udførlig og findelt dokumentation af enhver behandlingsaktivitet, som den dataansvarlige gennemfører.
Der lægges i den forbindelse vægt på, at de kompetente myndigheder behandler en meget betydelig mængde personoplysninger på baggrund af et udførligt lovgrundlag og generelt  for politi og anklagemyndighedens vedkommende  er underlagt en særlig legalitetskontrol for så vidt angår de behandlinger, der finder sted som led i efterforskningen mv. af strafbare forhold, og som dermed tilrettelægges med henblik på at kunne tåle en nærmere retslig prøvelse.
Det vil således under alle omstændigheder ikke bibringe væsentlig merværdi, såfremt f.eks. politiet var forpligtet til meget udførligt at beskrive, hvorfor konkrete personoplysninger behandles til brug for en given type straffesag mv.
 Der henvises i øvrigt til pkt. 2.3.3.1 i lovforslagets almindelige bemærkninger.
Til § 5 Det fremgår af persondatalovens § 5, stk. 2, 1. pkt., at indsamling af oplysninger skal ske til udtrykkeligt angivne og saglige formål, og at senere behandling ikke må være uforenelig med disse formål.
Bestemmelsen er udtryk for det såkaldte finalité-princip, som indebærer, at indsamlingen af oplysninger skal ske med et bestemt formål for øje, og at der er visse grænser for, hvordan oplysningerne efterfølgende kan anvendes.
Angivelsen af, at senere behandling blot ikke må være uforenelig med det oprindelige formål, indebærer dog, at der er en ret lempelig adgang for navnlig offentlige myndigheder til at behandle, herunder videregive, oplysninger til nye formål.
 Det foreslås i stk. 1, at senere behandling af oplysninger til et andet af de formål, der er nævnt i § 1, stk. 1, end det, hvortil de oprindeligt var indsamlet, kan foretages af den samme eller en anden af de kompetente myndigheder, når behandlingen sker på baggrund af lov og er nødvendig og forholdsmæssig i forhold til dette efterfølgende formål.
 Den foreslåede bestemmelse giver således en relativt vid adgang for de kompetente myndigheder til at behandle, herunder videregive, oplysninger til nye formål inden for lovens anvendelsesområde.
Det er f.eks. relevant i forhold til den videregivelse af personoplysninger, som finder sted i forbindelse med en straffesags forløb.
Politiet kan således indsamle oplysninger om en mistænkts telefonnummer i forbindelsen med efterforskningen af et strafbart forhold.
Hvis der indledes en straffesag, vil oplysningen om den (nu) tiltaltes telefonnummer blive videregivet til domstolene til brug for forkyndelse af anklageskrift og indkaldelse til hovedforhandling.
Hvis den pågældende findes skyldig og idømmes en fængselsstraf, vil oplysningerne om den (nu) dømtes telefonnummer blive videregivet til kriminalforsorgen til brug for indkaldelse til afsoning.
 Såfremt det efterfølgende formål falder uden for lovens anvendelsesområde, vil behandlingen, herunder den kompetente myndigheds videregivelse, skulle ske på baggrund af persondataloven og  fra den 25. maj 2018  databeskyttelsesforordningen.
 Der henvises i øvrigt til pkt. 2.3.3.1 i lovforslagets almindelige bemærkninger.
 Det fremgår af persondatalovens § 5, stk. 2, 2. pkt., at senere behandling af oplysninger, der alene sker i historisk, statistisk eller videnskabeligt øjemed, ikke anses for uforenelig med de formål, hvortil oplysningerne er indsamlede.
 Det fremgår videre af persondatalovens § 14, at oplysninger, der er omfattet af persondataloven, kan overføres til arkiv efter reglerne i arkivlovgivningen.
 Det foreslås i stk. 2, at der i medfør af stk. 1 endvidere kan foretages behandling af oplysninger, der alene sker til arkivformål i samfundets interesse eller i historisk, statistisk eller videnskabeligt øjemed.
 Med den foreslåede bestemmelse gøres det klart, at en behandling, der alene sker til arkivformål i samfundets interesse eller i historisk, statistisk eller videnskabeligt øjemed, opfylder betingelsen i den foreslåede § 5, stk. 1, om, at en efterfølgende behandling skal være nødvendig og forholdsmæssig.
Bestemmelsen omfatter alene behandling, der er omfattet af lovens anvendelsesområde.
I det omfang, at der er tale om behandling med henblik på arkivformål i samfundets interesse eller i historisk, statistisk eller videnskabeligt øjemed, som falder uden for lovens anvendelsesområde, vil behandlingen, herunder videregivelsen, i stedet skulle ske efter de ovennævnte regler i persondataloven og  fra den 25. maj 2018  databeskyttelsesforordningen.
Persondataloven indeholder ikke et en eksplicit og overordnet bestemmelse om den dataansvarliges ansvar.
I stedet følger den dataansvarliges ansvar implicit af, at den dataansvarlige har retten til at disponere og bestemme over de pågældende personoplysninger og derfor også er ansvarlig for overholdelse af databeskyttelsesretten ved behandling af personoplysninger.
 Det foreslås i stk. 3, at den dataansvarlige er ansvarlig for og skal kunne påvise, at en efterfølgende behandling er i overensstemmelse med den foreslåede § 5, stk. 1 og 2, jf. herved også den foreslåede § 4, stk. 8, og bemærkningerne hertil.
 Der henvises i øvrigt til pkt. 2.3.3.1 i lovforslagets almindelige bemærkninger.
Til § 6 Det fremgår af rammeafgørelsesbekendtgørelsens § 3, stk. 3, at behandling ikke må ske i strid med specifikke begrænsninger for behandling af videregivne oplysninger fastsat i lovgivningen gældende for den videregivende udenlandske myndighed, når den videregivende myndighed gør opmærksom på begrænsningerne.
Det foreslås i stk. 1, at når der foretages videregivelse, fastsætter og underretter den videregivende kompetente myndighed om eventuelle særlige vilkår for behandling af oplysninger.
Der kan ikke fastsættes særlige vilkår alene som følge af, at der er tale om en videregivelse til en modtager i en anden medlemsstat.
 Den foreslåede bestemmelse vedrører både videregivelse mellem de kompetente danske myndigheder og videregivelse fra en dansk kompetent myndighed til en kompetent myndighed i anden medlemsstat.
Bestemmelsen giver mulighed for, at de kompetente myndigheder i Danmark kan opstille de samme vilkår for, hvordan henholdsvis en anden dansk kompetent myndighed og en kompetent myndighed i en anden medlemsstat kan behandle, herunder navnlig videregive, personoplysninger.
Der kan f.eks. være tale om et forbud mod at videregive personoplysninger til andre, eller at anvende oplysningerne til andre formål end dem, på baggrund af hvilke de blev videregivet til modtageren.
 Det foreslås videre i stk. 2, at behandling af oplysninger, der er modtaget fra en kompetent myndighed, ikke må ske i strid med særlige vilkår, som er fastsat af den videregivende kompetente myndighed.
Med den foreslåede bestemmelse sikres det, at de kompetente myndigheder er forpligtet til at overholde eventuelle særlige vilkår, som er fastsat af den videregivende myndighed.
Det er en forudsætning, at den videregivende myndighed har gjort opmærksom på det særlige vilkår, eller det på anden måde står klart for den modtagende myndighed, at der gælder særlige vilkår for behandlingen af de modtagne personoplysninger.
Til § 7 Det fremgår af persondatalovens § 5, stk. 5, at indsamlede oplysninger ikke må opbevares på en måde, der giver mulighed for at identificere den registrerede i et længere tidsrum end det, der er nødvendigt af hensyn til de formål, hvortil oplysningerne behandles.
Det fremgår af rammeafgørelsesbekendtgørelsens § 8, at den dataansvarlige skal tilrettelægge behandlingen af personoplysninger således, at der fastsættes passende frister for sletningen af personoplysninger eller regelmæssig undersøgelse af behovet for lagringen af oplysningerne.
Det sikres endvidere ved proceduremæssige foranstaltninger, at tidsfristerne overholdes.
Det foreslås i § 7, at den dataansvarlige skal tilrettelægge behandlingen af personoplysninger således, at der fastsættes passende frister for sletningen af personoplysninger eller regelmæssig undersøgelse af behovet for lagringen af oplysningerne.
Det sikres endvidere ved proceduremæssige foranstaltninger, at tidsfristerne overholdes.
 De kompetente myndigheder er allerede efter gældende ret underlagt en sådan forpligtelse i forhold til den grænseoverskridende udveksling af personoplysninger, men med den foreslåede bestemmelse udvides  den eksplicitte  forpligtelsen til rent nationale forhold.
 Kravet vil kunne opfyldes ved, at den dataansvarlige myndighed fastsætter generelle frister for, hvornår de personoplysninger, som myndigheden behandler, skal slettes.
Der er således ikke krav om, at den dataansvarlige løbende skal gennemgå samtlige sine sager, dokumenter mv. med henblik på at sikre, at der ikke opbevares konkrete personoplysninger i strid med bestemmelsen, så længe myndigheden har procedurer, som sikrer, at der sker sletning i overensstemmelse med de fastsatte frister.
Der er således ikke krav om, at der skal fastsættes specifikke frister for de enkelte dokumenter og oplysninger, der indgår i en straffesag.
 Der henvises i øvrigt til pkt. 2.3.3.2 i lovforslagets almindelige bemærkninger.
Til § 8 Gældende ret indeholder ikke en eksplicit forpligtelse for den dataansvarlige til at sondre mellem forskellige kategorier af registrerede.
 Det foreslås i § 8, at den dataansvarlige, når det er relevant, så vidt muligt skal sondre mellem personoplysninger om forskellige kategorier af registrerede, herunder personer, om hvem der er væsentlig grund til at tro, at de har begået eller vil begå en strafbar handling, personer, der er dømt for en strafbar handling, ofre for en strafbar handling eller personer, om hvem visse faktiske omstændigheder giver anledning til at tro, at de kunne blive ofre for en strafbar handling, og andre parter i forbindelse med en strafbar handling, såsom personer, der kan blive indkaldt som vidner i efterforskninger i forbindelse med strafbare handlinger eller i efterfølgende straffesager, personer, der kan tilvejebringe oplysninger om strafbare handlinger, eller kontakt- eller ledsagepersoner for personer, om hvem der er væsentlig grund til at tro, at de har begået eller vil begå en strafbar handling, eller personer, der er dømt for en strafbar handling.
Kravet vil efter omstændighederne fortsat kunne opfyldes på forskellige måder.
Der vil således kunne ske en opfyldelse af kravet ved at anvende forskellige databehandlingssystemer eller forskellige generelle regler for forskellige kategorier af registrerede.
Det vil endvidere kunne opfyldes gennem konkrete angivelser af, hvilken kategori af registrerede som en given oplysning vedrører, hvilket muliggør, at der vil kunne foretages en konkret afvejning, inden der iværksættes behandling.
Angivelsen af, at der så vidt muligt skal sondres, indebærer dog, at der i de fleste sammenhænge ikke skal ske en forskellig behandling af oplysninger om forskellige kategorier af registrerede i den samme konkrete straffesag.
Angivelsen af, at der skal sondres, når det er relevant, indebærer, at der kan være situationer, hvor der ikke skal sondres mellem forskellige kategorier af registrerede.
Der kan f.eks. være tale om en behandling af personoplysninger, som varetager et så tungtvejende hensyn, f.eks. forebyggelse af alvorlig kriminalitet, at der ikke er krav om at foretage en sondring mellem de forskellige kategorier af registrerede, som oplysningerne vedrører.
 Der henvises i øvrigt til pkt. 2.3.3.3 i lovforslagets almindelige bemærkninger.
Til § 9 Det fremgår af persondatalovens § 6, at behandling af personoplysninger kan ske, når den registrerede har meddelt samtykke hertil (stk. 1, nr. 1), når behandlingen er nødvendig for at overholde en retlig forpligtelse, som påhviler den dataansvarlige (stk. 1, nr. 3), når behandlingen er nødvendig for at beskytte den registreredes vitale interesser (stk. 1, nr. 4), når behandlingen er nødvendig af hensyn til udførelsen af en opgave, der henhører under offentlig myndighedsudøvelse, som den dataansvarlige er pålagt (stk. 1, nr. 6), eller når behandlingen er nødvendig af hensyn til en berettiget interesse, og hensynet til den registrerede ikke overstiger denne interesse (stk. 1, nr. 7).
 Det foreslås i § 9, at behandling af oplysninger kun må finde sted, når behandlingen er nødvendig for at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder for at beskytte mod eller forebygge trusler mod den offentlige sikkerhed.
 Den foreslåede bestemmelse erstatter således de behandlingsgrundlag efter persondataloven, som de kompetente myndigheder i dag anvender til behandling af personoplysninger, herunder personnumre.
 Der henvises i øvrigt til pkt. 2.3.3.5 i lovforslagets almindelige bemærkninger.
Til § 10 Det fremgår af persondatalovens § 7 stk. 1, at der som hovedregel ikke må behandles oplysninger om racemæssig eller etnisk baggrund, politisk, religiøs eller filosofisk overbevisning, fagforeningsmæssige tilhørsforhold og oplysninger om helbredsmæssige og seksuelle forhold.
 Det fremgår videre af bestemmelsens stk. 6, at behandling af de følsomme oplysninger, der er nævnt i stk. 1, kan ske, hvis behandlingen er nødvendig af hensyn til en offentlig myndigheds varetagelse af sine opgaver på det strafferetlige område.
 Persondatalovens § 7, stk. 6, suppleres for så vidt angår grænseoverskridende udveksling af oplysninger af rammeafgørelsesbekendtgørelsens § 2, stk. 2. Det fremgår heraf, at behandling af oplysninger om racemæssig eller etnisk baggrund, politisk, religiøs eller filosofisk overbevisning, fagforeningsmæssige tilhørsforhold og oplysninger om helbredsmæssige og seksuelle forhold efter persondatalovens § 7, stk. 6, ikke må ske, medmindre behandlingen er strengt nødvendig.
 Det foreslås i stk. 1, at der ikke må behandles personoplysninger om race eller etnisk oprindelse, politisk, religiøs eller filosofisk overbevisning eller fagforeningsmæssigt tilhørsforhold samt genetiske data, biometriske data, der behandles med det formål entydigt at identificere en fysisk person, helbredsoplysninger eller oplysninger om en fysisk persons seksuelle forhold eller seksuelle orientering.
 Det foreslås videre i stk. 2, at der dog under overholdelse af betingelserne i lovforslaget kan foretages behandling af oplysninger omfattet af stk. 1, når det er strengt nødvendigt og sker af hensyn til de formål, der er nævnt i § 1, stk. 1, herunder for at beskytte den registreredes eller en anden fysisk persons vitale interesser, eller hvis behandlingen vedrører oplysninger, som tydeligvis er offentliggjort af den registrerede.
I forhold til behandlingen af almindelige personoplysninger, er der således efter den foreslåede bestemmelse tale om et skærpet krav til nødvendigheden, idet behandlingen for så vidt angår disse særlige kategorier af oplysninger skal være strengt nødvendig.
Kravet er desuden skærpet i forhold til den gældende bestemmelse i persondatalovens § 7, stk. 6, men er en videreførelse af kravet i rammeafgørelsesbekendtgørelsens § 2, stk. 2.
I praksis vil det dog formentlig ikke vil være muligt at angive nogen væsentlig forskel på kriterierne nødvendigt og strengt nødvendigt.
Det gælder således bl.a. i relation til politiets mv. adgang til at behandle de nævnte typer af følsomme personoplysninger med henblik på kriminalitetsbekæmpelse, f.eks. behandling af oplysninger om politisk overbevisning i forbindelse med opklaring af et politisk motiveret mord, eller behandling af oplysninger om race med henblik på at identificere en gerningsmand.
 Henvisningen til, at der kan ske behandling for at beskytte den registreredes eller en anden fysisk persons vitale interesser, eller hvis der er tale om oplysninger, som tydeligvis er offentliggjort af den registrerede, er medtaget for at sikre, at der ikke kan opstå tvivl om, hvorvidt der er sket en korrekt implementering af retshåndhævelsesdirektivets artikel 10.
 Der henvises i øvrigt til pkt. 2.3.3.6 i lovforslagets almindelige bemærkninger.
Til § 11 Det fremgår af persondatalovens § 39, at hvis en registreret person fremsætter indsigelse herimod, kan den dataansvarlige ikke foranstalte, at den registrerede undergives afgørelser, der har retsvirkninger for eller i øvrigt berører den pågældende i væsentlig grad, og som alene er truffet på grundlag af elektronisk databehandling af oplysninger, der er bestemt til at vurdere bestemte personlige forhold.
 Efter bestemmelsens stk. 3 har den registrerede ret til hos den dataansvarlige snarest muligt og uden ugrundet ophold at få at vide, hvilke beslutningsregler der ligger bag en afgørelse som nævnt i stk. 1. Persondatalovens § 30 om undtagelser fra oplysningspligten finder tilsvarende anvendelse.
 Persondatalovens § 30 finder ikke anvendelse for politiets, anklagemyndighedens og domstolenes behandling af personoplysninger inden for det strafferetlige område.
 Det foreslås i stk. 1, at der kan træffes afgørelser, der har negativ retsvirkning for den registrerede eller betydeligt påvirker den pågældende, alene på grundlag af automatisk behandling, herunder profilering.
 Det er en betingelse, at der findes passende foranstaltninger til at sikre den registreredes berettigede interesser, herunder i det mindste en ret for den registrerede til at kræve menneskelig indgriben fra den dataansvarliges side, jf. det foreslåede stk. 2.
 Der træffes ikke aktuelt sådanne afgørelser af de kompetente myndigheder, men hvis det i fremtiden måtte blive relevant, navnlig som følge af den teknologiske udvikling, etableres der med den foreslåede bestemmelse en mulighed herfor.
 De afgørelser, som i givet fald vil være omfattet af bestemmelsen, vil være myndighedsafgørelser i forvaltningslovens forstand, dvs. udtalelser, der går ud på at fastsætte, hvad der er eller skal være ret i et foreliggende tilfælde, idet automatiske afgørelser ikke er relevante i forhold til afgørelser truffet af domstolene.
 De foranstaltninger, som skal fastsættes for at sikre den registreredes berettigede interesser, kan udover adgangen til at kræve menneskelig indgriben f.eks. være regler om, at der stikprøvevis skal foretages en menneskelig kontrol af de automatiske afgørelser.
 Der henvises i øvrigt til pkt. 2.3.3.7 i lovforslagets almindelige bemærkninger.
Til § 12 Gældende ret indeholder ikke en forpligtelse for den dataansvarlige til at indføre mekanismer, som kan tilskynde til indberetning af overtrædelse af reglerne om beskyttelse af personoplysninger.
 Det foreslås i § 12, at de kompetente myndigheder skal indføre effektive mekanismer, som tilskynder til fortrolig indberetning til tilsynsmyndighederne af overtrædelser af den foreslåede lov.
Der kræves ikke etablering af egentlige whistle-blower-ordninger for at opfylde kravet.
En mekanisme kan således f.eks. bestå i, at det sikres, at ansatte  eventuelt via databeskyttelsesrådgiveren  kan indberette en overtrædelse af loven  eller en formodning herom  til tilsynsmyndigheden, såfremt der er truffet foranstaltninger, der sikrer, at dette ikke vil føre til disciplinære reaktioner over for de pågældende.
Til § 13 Det fremgår af persondatalovens § 28, stk. 1, at den dataansvarlige eller dennes repræsentant ved indsamling af oplysninger hos den registrerede skal give den registrerede meddelelse om den dataansvarliges og dennes repræsentants identitet, formålene med den behandling, hvortil oplysningerne er bestemt, og alle yderligere oplysninger, der under hensyn til de særlige omstændigheder, hvorunder oplysningerne er indsamlet, er nødvendige for, at den registrerede kan varetage sine interesser.
Som eksempler på sådanne yderligere oplysninger nævnes i stk. 1 kategorierne af modtagere, om det er obligatorisk eller frivilligt at besvare stillede spørgsmål samt mulige følger af ikke at svare, og om reglerne om indsigt i og om berigtigelse af de oplysninger, der vedrører den registrerede.
Bestemmelsen i stk. 1 gælder ikke, hvis den registrerede allerede er bekendt med disse oplysninger, jf. stk. 2.
Det fremgår videre af persondatalovens § 29, stk. 1, at hvor oplysninger ikke er indsamlet hos den registrerede, påhviler det den dataansvarlige eller dennes repræsentant ved registreringen, eller hvor de indsamlede oplysninger er bestemt til videregivelse til tredjemand, senest når videregivelsen af oplysningerne finder sted, at give den registrerede meddelelse om den dataansvarliges og dennes repræsentants identitet, formålene med den behandling, hvortil oplysningerne er bestemt, og alle yderligere oplysninger, der under hensyn til de særlige omstændigheder, hvorunder oplysningerne er indsamlet, er nødvendige for, at den registrerede kan varetage sine interesser.
Som eksempler på sådanne yderligere oplysninger nævnes i stk. 1 hvilken type oplysninger det drejer sig om, kategorierne af modtagere og om reglerne om indsigt i og om berigtigelse af de oplysninger, der vedrører den registrerede.
Bestemmelsen i stk. 1 gælder ikke, hvis den registrerede allerede er bekendt med disse oplysninger, hvis registreringen eller videregivelsen udtrykkeligt er fastsat ved lov eller bestemmelser fastsat i henhold til lov, eller hvis underretning af den registrerede viser sig umulig eller er uforholdsmæssigt vanskelig, jf. stk. 2 og 3.
 Det foreslås i stk. 1, at den dataansvarlige skal stille følgende oplysninger til rådighed for den registrerede:
 1) Identitet på og kontaktoplysninger for den dataansvarlige.
 2) Kontaktoplysninger for databeskyttelsesrådgiveren og oplysninger om dennes funktion i forhold til de registrerede.
 3) Formålene med den behandling, som personoplysningerne skal bruges til.
 4) Retten til at indgive en klage til en tilsynsmyndighed og kontaktoplysningerne for tilsynsmyndigheden.
 5) Den registreredes rettigheder efter kapitel 5 og 6.
 6) Retten til at lade den kompetente tilsynsmyndighed udøve den registreredes rettigheder i forhold til de kompetente myndigheders afgørelser om undladelse, udsættelse, begrænsning eller nægtelse efter kapitel 4-6, jf. § 40, stk. 1, nr. 10.
 Den dataansvarliges forpligtelse til at stille oplysninger til rådighed kan f.eks. opfyldes ved at gøre oplysningerne tilgængelige på den kompetente myndigheds hjemmeside eller gennem trykt materiale, som er tilgængeligt for de registrerede.
Navnlig for så vidt angår kravet i bestemmelsens nr. 3, hvorefter den dataansvarlige skal angive formålene med den behandling, som personoplysningerne skal bruges til, vil en mere generel angivelse af de opgaver, som myndigheden varetager, anses for at være tilstrækkelig.
Det vil således f.eks. i forhold til en dataansvarlig politimyndighed være tilstrækkeligt, hvis det fremgår af de oplysninger, der stilles til rådighed, at oplysninger behandles med henblik på at løse de opgaver, der fremgår af politilovens § 2, kombineret med en nærmere angivelse af, hvilke opgaver der fremgå af politilovens § 2.
 Bestemmelsen i stk. 2 indebærer en pligt for den dataansvarlige til at meddele en række oplysninger til den registrerede.
 Det foreslås således i stk. 2, at når det er nødvendigt for, at den registrerede kan varetage sine interesser, skal den dataansvarlige som minimum give den registrerede meddelelse om følgende:
 1) Retsgrundlaget for behandlingen.
 2) Det tidsrum, hvor personoplysningerne vil blive opbevaret, eller, hvis dette ikke er muligt, de kriterier, der anvendes til at fastlægge dette tidsrum.
 3) Kategorierne af eventuelle modtagere af personoplysningerne, herunder i tredjelande eller internationale organisationer.
 4) Yderligere oplysninger, hvis det er nødvendigt, navnlig hvis personoplysningerne indsamles uden den registreredes vidende.
 Efter den foreslåede bestemmelse stilles der  i modsætning til efter den foreslåede § 13, stk. 1  krav om, at den dataansvarlige myndighed konkret underretter den registrerede.
Underretning skal ske, når det er nødvendigt under hensyntagen til de specifikke omstændigheder, hvorunder oplysningerne behandles, med henblik på at sikre den registrerede en rimelig behandling af oplysningerne.
Der vil imidlertid skulle tages behørigt hensyn til f.eks. de særlige fortrolighedshensyn, som politiet og anklagemyndighedens behandling af personoplysninger om mistænkte mv. er underlagt i forbindelse med en straffesags efterforskning og forberedelse, jf. også bemærkningerne til lovforslagets § 14.
Det vil ikke være nødvendigt at foretage underretning af den registrerede, hvis der er tale om en sammenhæng, hvor behandlingen af oplysningerne ikke kan føre til negative retsvirkninger for den registrerede, eller hvis det ud fra sammenhængen, hvori oplysningerne er indsamlet, må stå klart for den registrerede, hvad oplysningerne skal anvendes til, f.eks. en person, der til brug for en konkret efterforskning afgiver forklaring til politiet.
Tilsvarende vil gælde behandling af oplysninger vedrørende personer, som utilsigtet eller tilfældigt kommer i berøring med en konkret straffesag, f.eks. i forbindelse med overvågning, aflytning og lignende af en person, som er mistænkt for et strafbart forhold.
Når der er tale om personoplysninger, der er indeholdt i en konkret straffesag hos f.eks. politiet eller anklagemyndigheden eller i en retsafgørelse i en straffesag, skal oplysningspligten gennemføres efter reglerne om underretning i retsplejeloven, jf. den foreslåede § 18, stk. 3. Det indebærer, at der i disse tilfælde sker underretning af de pågældende personer i overensstemmelse med retsplejelovens regler.
Det kan f.eks. være underretning af den sigtede om sigtelsen, jf. § 752, underretning om indgreb i meddelelseshemmeligheden, jf. § 788, eller underretning om en ransagning, jf. § 798.
Underretningen skal ske ved indsamlingen eller i umiddelbar forlængelse heraf.
Der skal ske underretning, uanset om oplysningerne indsamles med eller uden den pågældendes vidende.
 Der er ingen formkrav til underretningen, men hensynet til at sikre, at der ikke kan opstå tvivl om, hvorvidt der er foretaget korrekt underretning, fører til, at underretningen som udgangspunkt bør ske skriftligt.
Kravet i nr. 1 om, at retsgrundlaget for behandlingen skal meddeles til den registrerede, kan opfyldes gennem en angivelse af den lovbestemmelse, der danner grundlag for den relevante behandling af personoplysninger.
Alt efter de konkrete omstændigheder kan retsgrundlaget være en generel lovhjemlet opgave, som f.eks. de opgaver, der fremgår af politilovens § 2, eller være knyttet til mere konkrete opgaver, sagstyper mv., som den dataansvarlige varetager.
Det afgørende for, om kravet kan anses for opfyldt, vil være, om den registrerede tilvejebringes en mulighed for at gøre sig bekendt med det retlige grundlag for behandlingen af personoplysninger.
 Underretningen skal ikke indeholde oplysninger om, hvilke konkrete oplysninger der behandles om den pågældende. Ønsker den registrerede oplysninger herom, skal det ske i medfør af den foreslåede § 15 om den registreredes indsigtsret.
 Hvis der er tale om en løbende indsamling af oplysninger, er det tilstrækkeligt, hvis underretningen gives én gang, eller at en tidligere meddelt underretning suppleres.
 For så vidt angår kravet om, at der skal gives yderligere oplysninger, når det er nødvendigt, jf. nr. 4, kan der f.eks. være tale om oplysninger om, at den registrerede vil blive underlagt en automatisk afgørelse efter den foreslåede § 11.
 Der henvises i øvrigt til pkt. 2.4.3.1 i lovforslagets almindelige bemærkninger.
Til § 14 Det fremgår af persondatalovens § 30, stk. 1, at bestemmelserne i § 28, stk. 1, og § 29, stk. 1, ikke gælder, hvis den registreredes interesse i at få kendskab til oplysningerne findes at burde vige for afgørende hensyn til private interesser, herunder hensynet til den pågældende selv.
 Undtagelse fra bestemmelserne i § 28, stk. 1, og § 29, stk. 1, kan ifølge § 30, stk. 2, tillige gøres, hvis den registreredes interesse i at få kendskab til oplysningerne findes at burde vige for afgørende hensyn til offentlige interesser, herunder navnlig til statens sikkerhed (nr. 1), forsvaret (nr. 2), den offentlige sikkerhed (nr. 3), forebyggelse, efterforskning, afsløring og retsforfølgning i straffesager eller i forbindelse med brud på etiske regler for lovregulerede erhverv (nr. 4), væsentlige økonomiske eller finansielle interesser hos en medlemsstat eller Den Europæiske Union, herunder valuta-, budget- og skatteanliggender (nr. 5), og kontrol-, tilsyns- eller reguleringsopgaver, herunder opgaver af midlertidig karakter, der er et led i den offentlige myndighedsudøvelse på de i nr. 3-5 nævnte områder (nr. 6).
Det foreslås i stk. 1, at meddelelse efter den foreslåede § 13, stk. 2, kan udsættes, begrænses eller undlades, hvis det følger af lov, eller hvis den registreredes interesse i at få kendskab til oplysningerne findes at burde vige for at 1) undgå, at der lægges hindringer i vejen for officielle eller retlige undersøgelser, efterforskninger eller procedurer, 2) undgå at skade forebyggelsen, afsløringen, efterforskningen eller retsforfølgningen af strafbare handlinger eller fuldbyrdelsen af strafferetlige sanktioner, 3) beskytte den offentlige sikkerhed, 4) beskytte statens sikkerhed eller 5) beskytte den registreredes eller andres rettigheder.
 Med den foreslåede bestemmelse gives der mulighed for at udsætte, begrænse eller undlade en underretning af den registrerede.
 Som følge af det foreslåede anvendelsesområde for loven, vil navnlig hensynet til at undgå, at der lægges hindringer i vejen for officielle eller retlige undersøgelser, efterforskninger eller procedurer, jf. nr. 1, og hensynet til at undgå at skade forebyggelsen, afsløringen, efterforskningen eller retsforfølgningen af strafbare handlinger eller fuldbyrdelsen af strafferetlige sanktioner, jf. nr. 2, ofte føre til, at der ikke skal gives underretning til den registrerede i medfør af den foreslåede § 13, stk. 2. Der kan f.eks. være tale om situationer, hvor en meddelelse til den registrerede om, at politiet i forbindelse med en efterforskning behandler oplysninger om den pågældende, f.eks. i form af en aflytning, vil indebære, at formålet med efterforskningen forspildes.
Hensynet til at beskytte den offentlige sikkerhed og statens sikkerhed skal forstås i lyset af EU-Domstolens praksis.
Det fremgår således af EU-Domstolens dom af 23. november 2010 i sagen C-145/09, Tsakouridis, præmis 43 og 44, at Domstolen vedrørende den offentlige sikkerhed har fastslået, at begrebet omfatter både en medlemsstats indre og ydre sikkerhed, og en trussel mod de grundlæggende offentlige institutioners og tjenesters funktionsmåde eller befolkningens overlevelse samt risikoen for en alvorlig forstyrrelse af de internationale relationer eller af nationernes fredelige sameksistens eller en trussel mod militære interesser kan påvirke den offentlige sikkerhed.
 Hensynet til den offentlige sikkerhed kan f.eks. være relevant i forbindelse med de kompetente myndigheders behandling af sager mod ansatte fra Forsvarets Efterretningstjeneste og Politiets Efterretningstjeneste.
 Begrænsninger i underretningspligten, som følger af eksisterende lovgivning, herunder retsplejelovens regler, vil kunne opretholdes, såfremt begrænsningen sker af hensyn til en af de grunde, som fremgår af den foreslåede § 14, stk. 2, jf. herved også den foreslåede § 2 og bemærkningerne hertil.
Det foreslås videre i stk. 2, at justitsministeren bemyndiges til at fastsætte nærmere regler om, hvilke kategorier af behandling der er omfattet af stk. 1, samt om, at meddelelse efter § 13, stk. 2, kan udsættes til et passende tidspunkt, for så vidt hensynene i stk. 1 må antages at medføre, at meddelelser i almindelighed må underkastes en sådan udsættelse.
Ved fastsættelsen af sådanne regler vil der ske en inddragelse af de relevante myndigheder, herunder forsvarsministeren for så vidt angår regler med betydning for den militære anklagemyndigheds behandling af personoplysninger.
Adgangen for justitsministeren til at fastsætte nærmere regler om, at meddelelse efter § 13, stk. 2, kan udsættes til et passende tidspunkt, vil navnlig kunne anvendes til at fastsætte regler om, at meddelelse bør finde sted samtidig med de øvrige processuelle skridt, som straffesager er underlagt.
I praksis vil de hensyn, som fremgår af den foreslåede § 14, stk. 1, føre til, at oplysningspligten efter § 13, stk. 1, ikke kan iagttages tidligere end det tidspunkt, hvor der eksempelvis rejses sigtelse, og hvor der således gives meddelelse til den pågældende i overensstemmelse med retsplejelovens regler herom.
Efter bestemmelsen vil justitsministeren således kunne regulere nærmere, hvornår lignende tilfælde må antages at foreligge inden for lovens anvendelsesområde, samt hvordan meddelelse i sådanne tilfælde skal gennemføres mv.
Bemyndigelsen vil f.eks. muliggøre, at der i bekendtgørelse om behandling af personoplysninger i Det Centrale Kriminalregister (Kriminalregisteret) fastsættes regler om, hvornår en registreret skal gives meddelelse om, at registeret indeholder oplysninger om den pågældende.
Reglerne i sådanne bekendtgørelser vil selvsagt skulle overholde retshåndhævelsesdirektivets regler.
 Den registreredes ret til at lade den kompetente tilsynsmyndighed udøve den registreredes rettigheder i forhold til udsættelse, begrænsning eller nægtelse finder fortsat anvendelse, uanset at en udsættelse af tidspunktet for meddelelse efter § 13, stk. 2, følger af en sådan generelt fastsat regel.
 Der henvises i øvrigt til pkt. 2.4.3.1 i lovforslagets almindelige bemærkninger.
Til § 15 Det fremgår af persondatalovens § 31, at når en person fremsætter begæring herom, skal den dataansvarlige give den pågældende meddelelse om, hvorvidt der behandles oplysninger om vedkommende.
Behandles sådanne oplysninger, skal der på en let forståelig måde gives den registrerede meddelelse om, hvilke oplysninger der behandles, behandlingens formål, kategorierne af modtagere af oplysningerne og tilgængelig information om, hvorfra disse oplysninger stammer.
 Den dataansvarlige skal snarest besvare begæringer som nævnt i stk. 1. Er begæringen ikke besvaret inden 4 uger efter modtagelsen, skal den dataansvarlige underrette den pågældende om grunden hertil, samt om, hvornår afgørelsen kan forventes at foreligge, jf. stk. 2.
 Bestemmelsen i § 31 finder ikke anvendelse på behandlinger, der foretages for domstolene inden for det strafferetlige område, jf. § 2, stk. 4.
 Det foreslås i stk. 1, at hvis en registreret fremsætter begæring herom, skal den dataansvarlige bekræfte over for den pågældende, om der behandles oplysninger om vedkommende.
 Behandles der oplysninger om den pågældende, skal der efter det foreslåede stk. 2, gives adgang til oplysningerne samt en meddelelse med følgende oplysninger:
 1) Formålene med og retsgrundlaget for behandlingen.
 2) De berørte kategorier af personoplysninger.
 3) De modtagere eller kategorier af modtagere, som personoplysningerne er videregivet til, herunder navnlig modtagere i tredjelande eller internationale organisationer.
 4) Om muligt, det påtænkte tidsrum, hvor personoplysningerne vil blive opbevaret, eller, hvis dette ikke er muligt, de kriterier, der anvendes til at fastlægge dette tidsrum.
 5) Retten til at anmode den dataansvarlige om berigtigelse eller sletning af personoplysninger eller begrænsning af behandling vedrørende den registrerede.
 6) Retten til at indgive en klage til tilsynsmyndigheden og kontaktoplysningerne for tilsynsmyndigheden.
 7) Hvilke personoplysninger, der er omfattet af behandlingen, og enhver tilgængelig oplysning om, hvorfra de stammer.
De oplysninger, der efter bestemmelsen skal meddeles til den registrerede, er de oplysninger, der behandles på tidspunktet for begæringen og indtil begæringen ekspederes.
Den registrerede har ikke krav på at få oplyst, hvilke oplysninger der tidligere har været undergivet behandling.
 Formålet med behandlingen, jf. nr. 1, kan angives generelt, f.eks. til brug for efterforskning af strafbare forhold.
 Hvis der hersker rimelig tvivl om identiteten af den fysiske person, der fremsætter en indsigtsanmodning, skal den dataansvarlige i overensstemmelse med de almindelige forvaltningsretlige principper anmode om de yderligere oplysninger, der er nødvendige for at bekræfte den pågældendes identitet.
Når der er tale om personoplysninger, der er indeholdt i en konkret straffesag hos f.eks. politiet eller anklagemyndigheden eller i en retsafgørelse i en straffesag, skal indsigtsretten i øvrigt gennemføres efter retsplejelovens regler om adgang til materialet i straffesager og om indsigt i retsafgørelser, jf. den foreslåede § 18, stk. 3. Indsigtsanmodninger skal således afgøres efter retsplejelovens regler i kapitel 3 a om aktindsigt i bl.a. domme og kendelser og i dokumenterne i en straffesag samt §§ 729 a  d om den sigtedes adgang til materialet i straffesagen.
For så vidt angår registrerede, hvis indsigtsret ikke er reguleret af retsplejelovens regler, f.eks. personer, som optræder som bipersoner i en straffesag, vil reglerne i det foreslåede afsnit III finde anvendelse.
Til § 16 Persondatalovens § 32 indeholder en række undtagelser til indsigtsretten efter § 31. Det fremgår således af bestemmelsens stk. 1, at retten til indsigt ikke gælder, hvis betingelserne i § 30 er opfyldt, jf. ovenfor.
Det fremgår videre af bestemmelsens stk. 3, at der ikke er ret til indsigt i oplysninger, der behandles for domstolene, hvis oplysningerne indgår i tekst, som ikke foreligger i endelig form.
Dette gælder dog ikke, hvis oplysningerne er videregivet til en tredjemand.
Der er ikke ret til indsigt i voteringsprotokoller og andre referater af domstolenes rådslagning samt materiale udarbejdet af domstolene til brug for rådslagningen.
 Bestemmelsen i § 31, stk. 1, finder heller ikke anvendelse, hvis oplysningerne udelukkende behandles i videnskabeligt øjemed, eller hvor oplysningerne kun opbevares i form af personoplysninger i det tidsrum, som kræves for at udarbejde statistikker, jf. stk. 4.
 Det fremgår desuden af bestemmelsens stk. 5, at for behandling af oplysninger på det strafferetlige område, der foretages for den offentlige forvaltning, kan justitsministeren fastsætte undtagelser fra retten til at få oplysninger efter § 31, stk. 1, for så vidt bestemmelsen i § 32, stk. 1, jf. herved § 30, må antages at medføre, at begæringer om ret til indsigt i almindelighed må afslås.
Justitsministeren har anvendt bemyndigelsesbestemmelsen i lovens § 32, stk. 5, til ved bekendtgørelse at gøre undtagelse fra indsigtsretten.
Det følger således af § 13 i bekendtgørelse nr. 1776 af 16. december 2015 om politiets anvendelse af automatisk nummerpladegenkendelse (ANPG), at indsigtsretten ikke finder anvendelse i forhold til oplysninger, der behandles i ANPG.
Tilsvarende følger det af § 13, stk. 1, i bekendtgørelse nr. 921 af 2. juli 2010 om behandling af personoplysninger i Politiets Efterforskningsstøtte Database (PED), at indsigtsretten som udgangspunkt ikke finder anvendelse i forhold til oplysninger behandlet i PED.
 Det foreslås i stk. 1, at indsigt efter § 15 kan udsættes, begrænses eller nægtes, hvis den registreredes interesse i at få kendskab til oplysningerne findes at burde vige for de hensyn til offentlige interesser, der er nævnt i § 14, stk. 1.
 Med den foreslåede bestemmelse gives der mulighed for at udsætte, begrænse eller undlade at give den registrerede indsigt.
 Som følge af det foreslåede anvendelsesområde for loven vil navnlig hensynet til at undgå, at der lægges hindringer i vejen for officielle eller retlige undersøgelser, efterforskninger eller procedurer, jf. § 14, stk. 1, nr. 1, og hensynet til at undgå at skade forebyggelsen, afsløringen, efterforskningen eller retsforfølgningen af strafbare handlinger eller fuldbyrdelsen af strafferetlige sanktioner, jf. § 14, stk. 1, nr. 2, ofte føre til, at der ikke skal meddeles indsigt til den registrerede i medfør af den foreslåede § 15. Der kan f.eks. være tale om situationer, hvor den omstændighed, at den registrerede bliver bekendt med, at politiet i forbindelse med en efterforskning behandler oplysninger om den pågældende, f.eks. i form af en aflytning, vil indebære, at formålet med efterforskningen forspildes.
 Begrænsninger i indsigtsretten, som følger af eksisterende lovgivning, herunder retsplejelovens regler, vil kunne opretholdes, såfremt begrænsningen sker af hensyn til en af de grunde, som fremgår af den foreslåede § 16, jf. § 14, stk. 1, jf. herved også den foreslåede § 2 og bemærkningerne hertil.
 Det foreslås endvidere i stk. 2, at en afgørelse om, at den registreredes indsigt udsættes, begrænses eller nægtes, skal meddeles den registrerede skriftligt og skal være ledsaget af en begrundelse og en klagevejledning samt oplysninger om den registreredes ret til at lade den kompetente tilsynsmyndighed udøve den registreredes rettigheder i forhold til udsættelse, begrænsning eller nægtelse, jf. den foreslåede § 40, stk. 1, nr. 10.
 Bestemmelsen skal forstås i lyset af de almindelige regler i forvaltningslovens kapitel 6 og 7 om begrundelse og klagevejledning, idet det dog efter den foreslåede bestemmelse er obligatorisk for den dataansvarlige at give en skriftlig begrundelse, ligesom der er et særligt krav om at oplyse om muligheden for, at den registrerede kan udøve sin indsigtsret gennem tilsynsmyndigheden.
Det foreslås videre i stk. 3, at af hensyn til de i stk. 1, jf. § 14, stk. 1, nævnte formål kan den registrerede i stedet for meddelelse efter stk. 2 gives meddelelse om, at det ikke kan oplyses, om der behandles oplysninger om den pågældende.
En sådan meddelelse skal indeholde en klagevejledning og oplysninger om den registreredes ret til at lade den kompetente tilsynsmyndighed udøve den registreredes rettigheder, jf. § 40, stk. 1, nr. 10.
Den kompetente myndighed vil efter den foreslåede bestemmelse således kunne svare den registrerede, at det hverken kan af- eller bekræftes, at der behandles oplysninger om den pågældende.
Den foreslåede bestemmelse indebærer derimod ikke, at den dataansvarlige kan undlade at give en klagevejledning samt oplyse om den registreredes mulighed for at udøve sin indsigtsret gennem tilsynsmyndigheden.
Det foreslås i stk. 4, at justitsministeren bemyndiges til at fastsætte nærmere regler om, hvilke kategorier af behandling der er omfattet af stk. 1, jf. § 14, stk. 1, samt om undtagelse fra retten til at få oplysninger efter § 15 for så vidt hensynene i stk. 1 må antages at medføre, at begæringer om indsigt i almindelighed må afslås.
Ved fastsættelsen af sådanne regler vil der ske en inddragelse af de relevante myndigheder, herunder forsvarsministeren for så vidt angår regler med betydning for den militære anklagemyndigheds behandling af personoplysninger.
 Bestemmelsen vil f.eks. muliggøre, at der ligesom i dag kan fastsættes nærmere regler om, hvornår registrerede skal have adgang til indsigt i Det Centrale Kriminalregister eller oplysninger i ANPG-systemet, jf. henholdsvis bekendtgørelse om behandling af personoplysninger i Det Centrale Kriminalregister (Kriminalregisteret) og bekendtgørelse nr. 1776 af 16. december 2015 om politiets anvendelse af automatisk nummerpladegenkendelse (ANPG). Reglerne i sådanne bekendtgørelser vil selvsagt skulle overholde retshåndhævelsesdirektivets regler.
 Den registreredes ret til at lade den kompetente tilsynsmyndighed udøve den registreredes rettigheder i forhold til udsættelse, begrænsning eller nægtelse, jf. § 40, stk. 1, nr. 10, finder fortsat anvendelse, uanset om et afslag på indsigt følger af en sådan generelt fastsat regel.
 Der henvises i øvrigt til pkt. 2.4.3.2 i lovforslagets almindelige bemærkninger.
Til § 17 Det fremgår af persondatalovens § 37, at den dataansvarlige skal berigtige, slette eller blokere oplysninger, der viser sig urigtige eller vildledende eller på lignende måde er behandlet i strid med lov eller bestemmelser udstedt i medfør af lov, hvis en registreret person fremsætter anmodning herom.
 Bestemmelsen finder generelt ikke anvendelse for politiets, anklagemyndighedens og domstolenes behandling af personoplysninger inden for det strafferetlige område, jf. persondatalovens § 2, stk. 4, men bestemmelsen finder dog anvendelse i forbindelse med den grænseoverskridende udveksling af personoplysninger, jf. rammeafgørelsesbekendtgørelsens § 2, stk. 4.
Det foreslås i stk. 1, at den dataansvarlige efter anmodning fra den registrerede uden unødig forsinkelse skal berigtige oplysninger, der viser sig urigtige.
På tilsvarende måde skal der ske fuldstændiggørelse af ufuldstændige oplysninger, hvis dette kan ske uden at bringe formålet med behandlingen i fare.
Den dataansvarlige skal meddele berigtigelse af urigtige personoplysninger til den kompetente myndighed, hvorfra de urigtige oplysninger stammer.
 Med den foreslåede bestemmelse sker der således i vidt omfang en videreførelse af de gældende regler om berigtigelse, som dog fremover tillige vil finde anvendelse i rent nationale forhold.
 Retten til berigtigelse giver ikke den registrerede mulighed for at korrigere indholdet af f.eks. et vidneudsagn, idet spørgsmålet om, hvorvidt de personoplysninger, som fremgår af et vidneudsagn, er korrekte, skal håndteres i forbindelse med en straffesags behandling ved domstolene, jf. også den foreslåede § 17, stk. 3, nr. 2.
 Den foreslåede bestemmelse skal endvidere ses i sammenhæng med den foreslåede § 4, stk. 1, om, at der ved behandlingen skal tages hensyn til oplysningernes karakter, hvoraf det følger, at der skal sondres mellem personoplysninger, der bygger på faktiske omstændigheder, og personoplysninger, der bygger på personlige vurderinger.
Dette har betydning i forhold til vurderingen af oplysningernes rigtighed.
Navnlig i retssager er udsagn, der indeholder personoplysninger, baseret på en subjektiv opfattelse af fysiske personer, og det er ikke altid muligt at kontrollere dem.
Kravet om oplysningernes rigtighed bør derfor ikke vedrøre rigtigheden af en subjektiv opfattelse, men derimod blot rigtigheden af, at der er fremsat et konkret udsagn.
 Adgangen til fuldstændiggørelse kan opfyldes ved, at den registrerede fremlægger en supplerende erklæring, som kan knyttes til de oplysninger, som den dataansvarlige myndighed har om den registrerede.
 Når der er tale om personoplysninger, der er indeholdt i en konkret straffesag hos f.eks. politiet eller anklagemyndigheden eller i en retsafgørelse i en straffesag, skal berigtigelse mv. af oplysningerne gennemføres efter reglerne i retsplejeloven, jf. forslaget til § 18, stk. 3. Det indebærer, at en anmodning om berigtigelse af en retsafgørelse skal behandles i henhold til retsplejelovens § 221.
 Hvis der hersker rimelig tvivl om identiteten af den fysiske person, der fremsætter en anmodning, skal den dataansvarlige i overensstemmelse med de almindelige forvaltningsretlige principper anmode om de yderligere oplysninger, der er nødvendige for at kunne bekræfte den pågældendes identitet.
 Der henvises i øvrigt til pkt. 2.4.3.3 i lovforslagets almindelige bemærkninger.
 Det fremgår af persondatalovens § 37, at den dataansvarlige skal berigtige, slette eller blokere oplysninger, der viser sig urigtige eller vildledende eller på lignende måde er behandlet i strid med lov eller bestemmelser udstedt i medfør af lov, hvis en registreret person fremsætter anmodning herom.
 Bestemmelsen finder generelt ikke anvendelse for politiets, anklagemyndighedens og domstolenes behandling af personoplysninger inden for det strafferetlige område, jf. persondatalovens § 2, stk. 4, men bestemmelsen finder dog anvendelse i forbindelse med den grænseoverskridende udveksling af personoplysninger, jf. rammeafgørelsesbekendtgørelsens § 2, stk. 4.
 Det foreslås i stk. 2, at den dataansvarlige efter anmodning fra den registrerede uden unødig forsinkelse skal slette oplysninger, der er behandlet i strid med behandlingsreglerne i kapitel 3, eller hvis det er påkrævet for at overholde en retlig forpligtelse, som den dataansvarlige er underlagt.
 Med den foreslåede bestemmelse sker der således i vidt omfang en videreførelse af de gældende regler om berigtigelse, som dog fremover for så vidt angår politiet, anklagemyndigheden og domstolene tillige vil finde anvendelse i rent nationale forhold.
 Der henvises i øvrigt til pkt. 2.4.3.3 i lovforslagets almindelige bemærkninger.
 Det fremgår af persondatalovens § 37, at den dataansvarlige skal berigtige, slette eller blokere oplysninger, der viser sig urigtige eller vildledende eller på lignende måde er behandlet i strid med lov eller bestemmelser udstedt i medfør af lov, hvis en registreret person fremsætter anmodning herom.
 Bestemmelsen finder generelt ikke anvendelse for politiets, anklagemyndighedens og domstolenes behandling af personoplysninger inden for det strafferetlige område, jf. persondatalovens § 2, stk. 4, men bestemmelsen finder dog anvendelse i forbindelse med den grænseoverskridende udveksling af personoplysninger, jf. rammeafgørelsesbekendtgørelsens § 2, stk. 4.
Det fremgår af forarbejderne til persondataloven (Folketingstidende 1999-2000, tillæg A, side 4092), at blokering af oplysninger indebærer, at det fortsat er tilladt at opbevare indsamlede oplysninger, hvorimod det ikke er tilladt at behandle og bruge oplysningerne, herunder navnlig videregive dem til tredjemand.
Oplysninger, som er blokeret, skal derfor være forsynet med en sådan markering, at en bruger informeres om blokeringen.
 Det foreslås i stk. 3, at den dataansvarlige i stedet for sletning skal begrænse behandlingen af personoplysninger, hvis rigtigheden af personoplysningerne bestrides af den registrerede, og deres rigtighed eller urigtighed ikke kan konstateres, eller personoplysningerne skal bevares som bevismiddel.
 Med den foreslåede bestemmelse gives der mulighed for, at den dataansvarlige i stedet for sletning kan foretage begrænsning af anvendelsen af de pågældende oplysninger.
Der kan således ske begrænsning, hvis det ikke umiddelbart kan konstateres, om de personoplysninger, som den dataansvarlige myndighed har om den registrerede, er korrekte.
Anvendelsen af oplysningerne vil i givet fald være begrænset, indtil den dataansvarlige har fundet ud af, om oplysningerne er korrekte.
Hvis oplysningerne er korrekte, skal begrænsningen ophæves.
Der kan endvidere ske begrænsning, hvis der er tale om oplysninger, der skal bevares som bevismidler.
Det er f.eks. relevant i forhold til indholdet af et vidneudsagn, idet spørgsmålet om, hvorvidt de personoplysninger, som fremgår af et vidneudsagn, er korrekte, skal håndteres i forbindelse med en straffesags behandling ved domstolene.
Der henvises i øvrigt til bemærkningerne til stk. 1.
Begrænsning kan ske ved, at udvalgte oplysninger flyttes til et andet behandlingssystem, f.eks. til arkivformål, eller at udvalgte oplysninger gøres utilgængelige.
I automatiske registre kan begrænsning ske ved hjælp af tekniske hjælpemidler.
En begrænsning skal anføres i registeret på en sådan måde, at det tydeligt fremgår, at behandlingen af personoplysninger er begrænset, jf. herved direktivets præambelbetragtning nr. 47.
 Der er således i praksis tale om en videreførelse af den forståelse af begrebet blokering, som følger af persondataloven.
 Der henvises i øvrigt til pkt. 2.4.3.3 i lovforslagets almindelige bemærkninger.
 Det foreslås i stk. 4, at hvis behandling er begrænset som følge af, at rigtigheden af personoplysningerne bestrides af den registrerede, og deres rigtighed eller urigtighed ikke kan konstateres, skal den dataansvarlige underrette den registrerede herom, inden begrænsningen af behandling ophæves.
Den foreslåede bestemmelse skal ses i sammenhæng med den foreslåede § 17, stk. 3, idet der er tale om den situation, hvor der sker begrænsning som følge af, at det ikke umiddelbart kan konstateres, om de personoplysninger, som den dataansvarlige myndighed har om den registrerede, er korrekte.
Anvendelsen af oplysningerne vil i givet fald være begrænset, indtil den dataansvarlige har fundet ud af, om oplysningerne er korrekte.
Hvis oplysningerne er korrekte, skal begrænsningen ophæves.
 Den foreslåede bestemmelse indebærer, at der i en sådan situation skal ske en forudgående underretning af den registrerede.
Der er ikke noget krav om, at den dataansvarlige myndighed afventer den registreredes svar på underretningen, inden begrænsningen ophæves.
Bestemmelsen skal således ses i sammenhæng med det foreslåede stk. 5.
 Der henvises i øvrigt til pkt. 2.4.3.3 i lovforslagets almindelige bemærkninger.
Det foreslås i stk. 5, at et afslag på en anmodning om berigtigelse, sletning eller begrænsning skal meddeles den registrerede skriftligt og skal være ledsaget af en begrundelse og en klagevejledning.
Afgørelsen skal endvidere indeholde oplysninger om den registreredes ret til at lade den kompetente tilsynsmyndighed udøve den registreredes rettigheder i forhold til retten til berigtigelse, sletning eller begrænsning.
Bestemmelsen i § 16, stk. 3, finder tilsvarende anvendelse.
Det indebærer, at af hensyn til de formål, der er nævnt i § 16, stk. 3, jf. stk. 1, jf. § 14, stk. 1, kan den kompetente myndighed undlade at begrunde afslaget på berigtigelse, sletning eller begrænsning af behandling.
Et sådant afslag skal dog indeholde en klagevejledning og oplysninger om den registreredes ret til at lade den kompetente tilsynsmyndighed udøve den registreredes rettigheder, jf. § 40, stk. 1, nr. 10. Bestemmelsen skal ses i sammenhæng med de foreslåede §§ 14 og 16, hvorefter henholdsvis meddelelse af oplysninger og indsigtsretten kan begrænses mv. af hensyn til de formål, der er nævnt i § 14, stk. 1.
 Den foreslåede bestemmelse skal forstås i lyset af de almindelige regler i forvaltningslovens kapitler 6 og 7 om begrundelse og klagevejledning, idet det dog efter den foreslåede bestemmelse er obligatorisk for den dataansvarlige at give en skriftlig begrundelse, ligesom der er et særligt krav om at oplyse om muligheden for, at den registrerede kan udøve sine rettigheder i forhold til retten til berigtigelse, sletning eller begrænsning gennem tilsynsmyndigheden.
Det fremgår af persondatalovens § 37, stk. 2, at den dataansvarlige skal underrette den tredjemand, hvortil oplysningerne er videregivet, om, at de videregivne oplysninger er berigtiget, slettet eller blokeret i henhold til stk. 1, hvis en registreret person fremsætter anmodning herom.
Dette gælder dog ikke, hvis underretningen viser sig umulig eller er uforholdsmæssigt vanskelig.
 Bestemmelsen finder generelt ikke anvendelse for politiets, anklagemyndighedens og domstolenes behandling af personoplysninger inden for det strafferetlige område, jf. persondatalovens § 2, stk. 4, men bestemmelsen finder dog anvendelse i forbindelse med den grænseoverskridende udveksling af personoplysninger, jf. rammeafgørelsesbekendtgørelsens § 2, stk. 4.
Det foreslås i stk. 6, at den dataansvarlige skal underrette modtagere om, at der er sket berigtigelse, sletning eller begrænsning af personoplysninger.
Modtagerne berigtiger eller sletter personoplysningerne eller begrænser behandling af personoplysninger, som de har ansvaret for.
Med den foreslåede bestemmelse sker der en skærpelse af forpligtelsen til at underrette modtagere om, at der er sket berigtigelse, sletning eller begrænsning af personoplysninger, som tillige udvides til at finde anvendelse i rent nationale forhold.
Forpligtelsen skal dog ses i lyset af, at de kompetente myndigheder typisk videregiver oplysninger til en mere afgrænset kreds af modtagere.
Forpligtelsen for modtagerne til at berigtige, slette eller begrænse anvendelsen af de pågældende oplysninger gælder for de kompetente myndigheder.
Forpligtelsen er således en understregning af det behandlingsprincip, som fremgår af den foreslåede § 4, stk. 4. Det bemærkes i den forbindelse, at lovens definition af modtagere ikke omfatter dem, der modtager oplysninger i forbindelse med isolerede forespørgsler.
 I det omfang, at der er tale om en behandling, herunder videregivelse, af oplysninger, som falder uden for det foreslåede anvendelsesområde for loven, reguleres spørgsmålet om retten til berigtigelse, sletning og begrænsning af persondataloven og  fra den 25. maj 2018  databeskyttelsesforordningen.
Til § 18 Det fremgår af persondatalovens § 31, at når en person fremsætter begæring om indsigt, skal den dataansvarlige give den pågældende meddelelse om, hvorvidt der behandles oplysninger om vedkommende.
Behandles sådanne oplysninger, skal der på en let forståelig måde gives den registrerede meddelelse om, hvilke oplysninger der behandles, behandlingens formål, kategorierne af modtagere af oplysningerne og tilgængelig information om, hvorfra disse oplysninger stammer.
 Det foreslås i stk. 1, at oplysninger og meddelelser, der er nævnt i afsnit III, skal stilles til rådighed eller gives gratis i en kortfattet, letforståelig og lettilgængelig form og i et klart og enkelt sprog.
 Med den foreslåede bestemmelse understreges det, at oplysninger efter den foreslåede § 13, stk. 1 og 2, meddelelser i forbindelse med den registreredes indsigtsanmodninger efter den foreslåede § 15 og eventuelle afslag herpå efter den foreslåede § 16 samt meddelelser om afslag på berigtigelse, sletning eller begrænsning af behandling efter den foreslåede § 17 skal stilles til rådighed eller gives gratis og på en måde, som lettilgængelig og letforståelig for den almindelige borger.
 Der henvises i øvrigt til pkt. 2.4.3.4 i lovforslagets almindelige bemærkninger.
 Det fremgår af persondatalovens § 31, stk. 2, at den dataansvarlige snarest skal besvare indsigtsbegæringer som nævnt i § 31, stk. 1. Er begæringen ikke besvaret inden 4 uger efter modtagelsen, skal den dataansvarlige underrette den pågældende om grunden hertil, samt om, hvornår afgørelsen kan forventes at foreligge.
Det fremgår videre af persondatalovens § 34, at meddelelser i henhold til § 31, stk. 1, om den registreredes indsigtsret på begæring skal gives skriftligt.
I tilfælde, hvor hensynet til den registrerede taler derfor, kan meddelelse dog gives i form af en mundtlig underretning om indholdet af oplysningerne.
Det foreslås i stk. 2, at den dataansvarlige snarest og på skrift skal besvare begæringer som nævnt i afsnittet.
Er begæringen ikke besvaret inden 4 uger efter modtagelsen, skal den dataansvarlige underrette den pågældende om grunden hertil, samt om hvornår anmodningen forventes besvaret.
Med den foreslåede bestemmelse gøres det obligatorisk for den dataansvarlige at besvare begæringer fra den registrerede skriftligt.
Den gældende ordning, hvorefter den registrerede skal underrettes, hvis begæringen ikke er besvaret inden for 4 uger, videreføres og udstrækkes til at omfatte alle de begæringer, som den registrerede kan fremsætte i medfør af bestemmelserne i afsnittet.
 Der henvises i øvrigt til pkt. 2.4.3.4 i lovforslagets almindelige bemærkninger.
Retsplejelovens kapitel 66, henholdsvis den militære retsplejelov, indeholder regler om sigtede personers mv. adgang til materiale, som er tilvejebragt af politiet, henholdsvis auditøren, i forbindelse med strafferetlig forfølgning.
Retsplejeloven indeholder endvidere regler om aktindsigt i domme, kendelser og andre dokumenter, der vedrører en straffesag.
Udgangspunktet er, at enhver har ret til aktindsigt i domme og kendelser mv., ligesom den, der har en individuel, væsentlig interesse i et konkret retsspørgsmål, som udgangspunkt kan forlange at blive gjort bekendt med dokumenter, der vedrører en straffesag, herunder indførsler i retsbøgerne, i det omfang dokumenterne har betydning for vurderingen af det pågældende retsspørgsmål.
Herudover indeholder retsplejeloven regler om berigtigelse af retsafgørelser.
 Det foreslås i stk. 3, at retsplejelovens og den militære retsplejelovs regler om retten til oplysninger, indsigt i og berigtigelse eller sletning og begrænsning af behandling af personoplysninger i straffesager finder anvendelse i forhold til den registreredes rettigheder i medfør af afsnit III.
Retsplejelovens regler suppleres af den militære retsplejelov for så vidt angår militære straffesager.
Dette indebærer, at der i sådanne sager tillige vil kunne ske en begrænsning af den registreredes rettigheder med henvisning til den militære sikkerhed.
Med den foreslåede bestemmelse sikres det således, at oplysningspligten over den registrerede samt anmodninger om indsigt, berigtigelse, sletning eller begrænsning af behandling af personoplysninger håndteres efter retsplejelovens og den militære retsplejelovs regler i det omfang, at retsplejeloven og den militære retsplejelov indeholder regler herom.
Der henvises i øvrigt til bemærkningerne til de foreslåede § 13, stk. 2, og §§ 15 og 17.
Det foreslås i stk. 4, at justitsministeren bemyndiges til at fastsætte nærmere regler om behandlingen af anmodninger i medfør af afsnit III samt om behandling af klagesager, herunder at afgørelser ikke skal kunne påklages til anden administrativ myndighed.
Ved fastsættelsen af sådanne regler vil der ske en inddragelse af de relevante myndigheder, herunder forsvarsministeren for så vidt angår regler med betydning for den militære anklagemyndigheds behandling af personoplysninger.
Adgangen for justitsministeren til at fastsætte nærmere regler vil f.eks. kunne anvendes til at fastsætte regler om, at den registrerede skal rette anmodninger i medfør af afsnit III til en bestemt dataansvarlig i tilfælde af, at der er tale om en ordning med fælles dataansvarlige efter den foreslåede § 21. Bemyndigelsen vil også kunne anvendes til at begrænse de registreredes adgang til at klage til anden administrativ myndighed.
Den foreslåede ordning skal ses i lyset af, at den registrerede under alle omstændigheder vil have mulighed for at klage til tilsynsmyndigheden.
Til § 19 Det fremgår af persondatalovens § 33, at en registreret person, der har fået meddelelse efter § 31, stk. 1, om den registreredes indsigtsret, ikke har krav på ny meddelelse før 6 måneder efter sidste meddelelse, medmindre der godtgøres en særlig interesse heri.
 Det foreslås i § 19, at den dataansvarlige kan afvise at imødekomme åbenbart grundløse eller overdrevent gentagne anmodninger, som er fremsat i henhold til bestemmelserne i afsnit III.
Det er den dataansvarlige, som bærer bevisbyrden for, at betingelserne for, at der kan ske afvisning, er opfyldt.
Det er således ikke op til den registrerede at godtgøre en berettiget interesse, men i det omfang, at den registrerede fremkommer med oplysninger om en sådan interesse, vil der formodningsvist ikke være grundlag for at afvise anmodningen i medfør af den foreslåede bestemmelse.
Til § 20 Det fremgår af persondatalovens § 41, stk. 3, at den dataansvarlige skal træffe de fornødne tekniske og organisatoriske sikkerhedsforanstaltninger mod, at oplysninger hændeligt eller ulovligt tilintetgøres, fortabes eller forringes, samt mod, at de kommer til uvedkommendes kendskab, misbruges eller i øvrigt behandles i strid med loven.
Tilsvarende gælder for databehandlere.
Det foreslås i stk. 1, at den dataansvarlige skal gennemføre og om nødvendigt ajourføre og revidere de fornødne tekniske og organisatoriske foranstaltninger for at sikre og for at være i stand til at påvise, at behandling er i overensstemmelse med loven.
Står det i rimeligt forhold til behandlingsaktiviteterne, skal den dataansvarlige tillige gennemføre de fornødne databeskyttelsespolitikker.
Med den foreslåede bestemmelse understreges den dataansvarliges forpligtelser.
Forpligtelserne efter denne bestemmelse må imidlertid i praksis anses for at være dækket af den foreslåede § 27 om behandlingssikkerhed.
 Der henvises i øvrigt til pkt. 2.5.3.1 i lovforslagets almindelige bemærkninger.
 Persondataloven indeholder ikke bestemmelser, som specifikt kræver databeskyttelse gennem design eller databeskyttelse gennem standardindstillinger.
 Persondatalovens § 41, stk. 3, forpligter imidlertid den dataansvarlige og databehandleren til at beskytte mod, at oplysninger hændeligt eller ulovligt tilintetgøres, fortabes eller forringes, samt mod, at de kommer til uvedkommendes kendskab, misbruges eller i øvrigt behandles i strid med persondataloven.
Persondataloven fastsætter ingen nærmere tidsmæssig ramme for, hvornår foranstaltningerne skal være truffet.
Foranstaltningerne vil imidlertid skulle forberedes eller implementeres forud for, at behandlingen påbegyndes.
Datatilsynets praksis indeholder eksempler på, at persondatalovens behandlingsbetingelser og sikkerhedskrav skal iagttages ved indretningen af digitale løsninger.
 Det foreslås i stk. 2, at det præciseres, at foranstaltninger efter stk. 1 omfatter databeskyttelse gennem design og gennem standardindstillinger.
 Et eksempel på, at der kan opnås databeskyttelse gennem design, er en teknisk foranstaltning, som pseudonymiserer personoplysningerne, dvs. at personoplysninger behandles på en sådan måde, at oplysningerne ikke længere kan henføres til en bestemt registreret uden brug af supplerende oplysninger.
 Pseudonymisering skal forstås som behandling af personoplysninger på en sådan måde, at personoplysningerne ikke længere kan henføres til en bestemt registreret uden brug af supplerende oplysninger, forudsat at sådanne supplerende oplysninger opbevares separat og er underlagt tekniske og organisatoriske foranstaltninger for at sikre, at personoplysningerne ikke henføres til en identificeret eller identificerbar fysisk person, jf. direktivets artikel 3, nr. 5.
Pseudonymisering indebærer således, at enkelte direkte identificerende parametre, f.eks. navn eller personnummer, i oplysningerne erstattes med koder.
Koderne opbevares på en særskilt liste, hvor man kan genfinde koblingen mellem oplysningerne og den person, som de vedrører.
 Et eksempel på, at der kan opnås databeskyttelse gennem standardindstillinger, er indstillinger, som begrænser adgangen til de pågældende oplysninger eller fastsætter særlige opbevaringsperioder.
Kravet om databeskyttelse gennem design og standardindstillinger stiller ikke krav om, at eksisterende systemer skal redesignes.
Kravene er således relevante i forhold til udvikling og design af fremtidige systemer samt i forhold til væsentlige ændringer i behandlingen af oplysninger i eksisterende systemer.
 Der henvises i øvrigt til pkt. 2.5.3.1 i lovforslagets almindelige bemærkninger.
Til § 21 Spørgsmålet om fælles dataansvarlige er ikke direkte reguleret i persondataloven.
Det følger imidlertid af definitionen af begrebet den dataansvarlige i persondatalovens § 3, nr. 4, at dette kan være en fysisk eller juridisk person, offentlig myndighed, institution eller ethvert andet organ, der alene eller sammen med andre afgør, til hvilket formål og med hvilke virkemidler der må foretages behandling af oplysninger.
Spørgsmålet om fordelingen af ansvar og forpligtelser for de fælles dataansvarlige er ikke reguleret direkte i gældende ret.
I sager, hvor Datatilsynet har accepteret et fælles dataansvar, har tilsynet lagt til grund, at der skal foreligge klare retningslinjer og instruktionsbeføjelser for så vidt angår behandlingen af oplysninger.
Herudover skal de registrerede kunne gøre deres rettigheder efter persondatalovens afsnit III, såsom retten til indsigt, gældende over for enhver af de fælles dataansvarlige.
Ordningerne med fælles dataansvarlige forekommer imidlertid forholdsvis sjældent i praksis.
Fælles dataansvarlige har dog været anvendt inden for politiet, der bl.a. er kendetegnet ved anvendelsen af en række fælles centrale it-systemer, der understøtter udveksling af oplysninger på tværs af flere dataansvarlige myndigheder.
Det foreslås i § 21, at flere dataansvarlige i fællesskab kan fastsætte formålene med og hjælpemidlerne til behandling.
De dataansvarlige skal om nødvendigt fastsætte en ordning for en fordeling af ansvaret for, at behandlingen er i overensstemmelse med loven, herunder navnlig i forhold til den registreredes rettigheder efter kapitel 5-7. Ordningen skal tillige indeholde oplysninger om et fælles kontaktpunkt for de dataansvarlige eller om kontaktpunkterne for de enkelte dataansvarlige.
 Med den foreslåede bestemmelse indføres der således eksplicitte regler om fælles dataansvarlige.
 Bestemmelsen vil bl.a. kunne anvendes inden for politiets samlede virksomhed med henblik på at gennemføre en ensartet, omkostningseffektiv og  navnlig for den registrerede  tilgængelig regulering af flere fælles dataansvarliges indbyrdes forhold og varetagelse af kontakten til registrerede.
 En ordning med fælles dataansvarlige vil i øvrigt kunne understøtte en generel og ensartet beskrivelse af de pågældende myndigheders it-systemer, behandlingsaktiviteter, efterlevelsen af anden relevant databeskyttelsesretlig regulering og i den forbindelse understøtte de dataansvarliges generelle efterlevelse af loven gennem iagttagelse af princippet om ansvarlighed.
 Kravet om, at de fælles dataansvarlige skal udpege et kontaktpunkt, kan opfyldes ved at udpege den eller de dataansvarliges databeskyttelsesrådgiver som kontaktpunkt.
 Der henvises i øvrigt til pkt. 2.5.3.2 i lovforslagets almindelige bemærkninger.
Til § 22 Det fremgår af persondatalovens § 41, stk. 3, at den dataansvarlige skal træffe de fornødne tekniske og organisatoriske sikkerhedsforanstaltninger mod, at oplysninger hændeligt eller ulovligt tilintetgøres, fortabes eller forringes, samt mod, at de kommer til uvedkommendes kendskab, misbruges eller i øvrigt behandles i strid med loven.
Tilsvarende gælder for databehandlere.
 Det fremgår videre af persondatalovens § 42, stk. 1, at når en dataansvarlig overlader en behandling af oplysninger til en databehandler, skal den dataansvarlige sikre sig, at databehandleren kan træffe de i § 41, stk. 3-5, nævnte tekniske og organisatoriske sikkerhedsforanstaltninger, og påse, at dette sker.
 Det foreslås i stk. 1, at når en dataansvarlig overlader en behandling af oplysninger til en databehandler, skal den dataansvarlige sikre sig, at databehandleren kan træffe de tekniske og organisatoriske sikkerhedsforanstaltninger, der er nævnt i §§ 20 og 24, og påse, at dette sker.
 Med den foreslåede bestemmelse sker der en videreførelse af reglerne om den dataansvarliges forpligtelse til at sikre, at databehandleren kan træffe de nødvendige foranstaltninger.
 For så vidt angår kravet om, at den dataansvarlige skal påse, at databehandleren træffer de foranstaltninger, der er nævnt i de forslåede §§ 20 og 24, vil dette kunne ske gennem indhentelse af uvildige revisionserklæringer eller en ordning, hvor den dataansvarlige foretager et besøg hos den dataansvarlige for at kontrollere de foranstaltninger, som er truffet af databehandleren.
 Der henvises i øvrigt til pkt. 2.5.3.3 i lovforslagets almindelige bemærkninger.
Det fremgår af persondatalovens § 42, stk. 2, at gennemførelse af en behandling ved en databehandler skal ske i henhold til en skriftlig aftale parterne imellem.
Af aftalen skal det fremgå, at databehandleren alene handler efter instruks fra den dataansvarlige, og at reglerne i § 41, stk. 3-5, ligeledes gælder for behandlingen ved databehandleren.
Hvis databehandleren er etableret i en anden medlemsstat, skal det fremgå af aftalen, at de bestemmelser om sikkerhedsforanstaltninger, som er fastsat i lovgivningen i den medlemsstat, hvor databehandleren er etableret, gælder for denne.
Hvis en databehandler foretager behandling af oplysninger, uden at der foreligger en instruks fra den dataansvarlige  dvs. databehandleren fastlægger formålene med og hjælpemidlerne til behandling  anses denne databehandler for at være en dataansvarlig, for så vidt angår den pågældende behandling.
Dette vil navnlig indebære, at behandlingen alene vil være lovlig i det omfang, at den pågældende  nye  dataansvarlige kan påvise et lovligt grundlag for behandlingen af de pågældende personoplysninger.
Herudover må der i et sådant tilfælde oftest forventes også at foreligge en overtrædelse af databehandleraftalen.
 Såfremt en behandling i videre omfang end instrueret af den dataansvarlige følger af anden lovgivning, som databehandleren er underlagt, skal databehandleren underrette den dataansvarlige forud for, at den pågældende behandling foretages.
Det foreslås i stk. 2, at gennemførelse af en behandling ved en databehandler skal ske i henhold til lov eller en skriftlig aftale mellem databehandleren og den dataansvarlige.
Loven eller aftalen skal fastsætte genstanden for og varigheden af behandlingen, behandlingens karakter og formål, typen af personoplysninger og kategorierne af registrerede samt den dataansvarliges forpligtelser og rettigheder.
Det skal navnlig fremgå, at databehandleren 1) kun må handle efter instruks fra den dataansvarlige, 2) sikrer, at de fysiske personer, der er autoriseret til at behandle personoplysninger, har forpligtet sig til fortrolighed eller er underlagt en passende lovbestemt tavshedspligt, 3) bistår den dataansvarlige på enhver hensigtsmæssig måde med at sikre overholdelse af bestemmelserne om den registreredes rettigheder, 4) efter den dataansvarliges valg sletter eller tilbageleverer alle personoplysningerne til den dataansvarlige, efter at tjenesterne vedrørende behandling er ophørt, medmindre anden lovgivning foreskriver opbevaring af personoplysningerne, 5) stiller alle oplysninger, der er nødvendige for at påvise overholdelse af denne bestemmelse, til rådighed for den dataansvarlige, og 6) overholder betingelserne i stk. 2 og 3 med henblik på at gøre brug af en anden databehandler.
 Med den foreslåede bestemmelse fastsættes der mere detaljerede krav til indholdet i en databehandleraftale, og dermed til databehandlerens forpligtelser over for den dataansvarlige, end efter gældende ret.
 Bestemmelsen indebærer, at pligten til at sikre, at en databehandling finder sted i overensstemmelse med de oplistede krav, både gælder for den dataansvarlige og eventuelle databehandlere og underdatabehandlere.
De kompetente myndigheder vil tillige behandle personoplysninger i sager og med formål, som falder uden for det foreslåede anvendelsesområde for loven.
Denne behandling vil i stedet være omfattet af persondataloven og  fra den 25. maj 2018  databeskyttelsesforordningen.
Dette indebærer, at eventuelle databehandleraftaler vil skulle overholde kravene i såvel retshåndhævelsesdirektivet som  efter den 25. maj 2018  databeskyttelsesforordningen.
 Der henvises i øvrigt til pkt. 2.5.3.3 i lovforslagets almindelige bemærkninger.
 Det fremgår af persondatalovens § 41, stk. 1, at personer, virksomheder mv., der udfører arbejde under den dataansvarlige eller databehandleren, og som får adgang til oplysninger, kun må behandle disse efter instruks fra den dataansvarlige, medmindre andet følger af lov eller bestemmelser fastsat i henhold til lov.
 Loven indeholder således ikke en eksplicit regulering af den situation, hvor en databehandler ønsker at gøre brug af en underdatabehandler.
Det foreslås i stk. 3, at en databehandlers overladelse af behandling til en anden databehandler skal ske i henhold til en generel eller specifik skriftlig aftale med den dataansvarlige.
Sker overladelse i henhold til en generel aftale, skal databehandleren underrette den dataansvarlige herom senest 14 dage forud for overladelsen.
 Med den foreslåede bestemmelse sker der en præcisering af kravet om, at en databehandler alene må behandle oplysninger efter instruks fra den dataansvarlige.
 Kravet om, at databehandleren senest 14 dage forud for overladelsen skal underrette den dataansvarlige om, at der sker overladelse af behandling til en underdatabehandler i medfør af en generel aftale, har til formål at sikre, at den dataansvarlige har mulighed for at sikre sig, at også underdatabehandleren træffer de fornødne tekniske og organisatoriske sikkerhedsforanstaltninger, jf. herved den dataansvarliges forpligtelser efter den foreslåede § 22, stk. 1.
 Der henvises i øvrigt til pkt. 2.5.3.3 i lovforslagets almindelige bemærkninger.
 Det fremgår af persondatalovens § 41, stk. 1, at personer, virksomheder mv., der udfører arbejde under den dataansvarlige eller databehandleren, og som får adgang til oplysninger, kun må behandle disse efter instruks fra den dataansvarlige, medmindre andet følger af lov eller bestemmelser fastsat i henhold til lov.
Det foreslås i stk. 4, at enhver, der udfører arbejde for den dataansvarlige eller databehandleren, og som har adgang til personoplysninger, kun må behandle disse oplysninger efter instruks fra den dataansvarlige, medmindre det følger af anden lovgivning, at den pågældende skal foretage behandlingen.
Anden lovgivning omfatter tillige EU-regler og national ret i de øvrige medlemsstater, jf. herved retshåndhævelsesdirektivets artikel 23.
 Med den foreslåede bestemmelse sker der en videreførelse af persondatalovens regler om, at behandling af oplysninger skal ske på baggrund af en instruks fra den dataansvarlige.
 Der henvises i øvrigt til pkt. 2.5.3.3 i lovforslagets almindelige bemærkninger.
Til § 23 Persondataloven indeholder ikke krav om, at den dataansvarlige eller databehandleren skal føre fortegnelser over behandlingsaktiviteter.
 Persondatalovens kapitel 12 (§§ 43-47) indeholder dog regler om anmeldelse af behandlinger, der foretages for den offentlige forvaltning, til tilsynsmyndigheden.
Det fremgår således af lovens § 43, jf. § 44, at der skal ske anmeldelse til tilsynsmyndigheden forinden iværksættelse af behandling af fortrolige oplysninger.
Anmeldelsen skal indeholde en række nærmere angivne oplysninger, herunder om behandlingens formål, en generel beskrivelse af behandlingen, kategorierne af registrerede og foranstaltninger, der iværksættes af hensyn til behandlingssikkerheden og oplysninger om tidspunktet for sletning af oplysningerne.
Persondatalovens § 54 indeholder regler om, at tilsynsmyndigheden skal føre en fortegnelse over de modtagne anmeldelser, og at denne fortegnelse skal indeholde de samme oplysninger som anmeldelsen.
Den dataansvarlige skal stille disse oplysninger til rådighed for enhver, der anmoder herom, jf. bestemmelsens stk. 2.
Det foreslås i stk. 1, at dataansvarlige forpligtes til at føre skriftlige fortegnelser over alle kategorier af behandlingsaktiviteter under deres ansvar.
Fortegnelserne skal indeholde oplysning om 1) navn på og kontaktoplysninger for den dataansvarlige og, hvis det er relevant, den fælles dataansvarlige og databeskyttelsesrådgiveren, 2) formålene med behandlingen, 3) de kategorier af modtagere, som personoplysningerne er eller vil blive videregivet til, herunder modtagere i tredjelande eller internationale organisationer, 4) en beskrivelse af kategorierne af registrerede og kategorierne af personoplysninger, 5) brugen af profilering, hvor det er relevant, 6) kategorierne af overførsler af personoplysninger til et tredjeland eller en international organisation, hvor det er relevant, 7) retsgrundlaget for behandlingsaktiviteten, herunder overførsler, hvortil personoplysningerne er bestemt, 8) de forventede tidsfrister for sletning af de forskellige kategorier af personoplysninger, hvis det er muligt, og 9) en generel beskrivelse af de tekniske og organisatoriske sikkerhedsforanstaltninger omhandlet i § 27, hvis det er muligt.
Det foreslås endvidere i stk. 2, at databehandleren forpligtes til at føre skriftlige fortegnelser over alle kategorier af behandlingsaktiviteter, der foretages på vegne af en dataansvarlig.
Fortegnelserne skal indeholde oplysning om 1) navn på og kontaktoplysninger for databehandleren eller databehandlerne, for hver dataansvarlig, på hvis vegne databehandleren handler, samt, hvis det er relevant, databeskyttelsesrådgiveren, 2) de kategorier af behandling, der foretages på vegne af den enkelte dataansvarlige, 3) overførsler af personoplysninger til et tredjeland eller en international organisation, hvor det er relevant, når den dataansvarlige udtrykkeligt har givet instruks herom, herunder angivelse af dette tredjeland eller denne internationale organisation, og 4) en generel beskrivelse af de tekniske og organisatoriske sikkerhedsforanstaltninger omhandlet i § 27, hvis det er muligt.
Den dataansvarlige og databehandleren skal ikke føre fortegnelsen i en bestemt form, men fortegnelsen skal foreligge skriftligt og elektronisk.
Der er således intet til hinder for, at en fortegnelse føres i f.eks. et skema eller i et almindeligt tekstbehandlingsdokument, der let kan printes og stilles til rådighed for tilsynsmyndigheden, såfremt denne anmoder herom.
 Der henvises i øvrigt til pkt. 2.5.3.4 i lovforslagets almindelige bemærkninger.
Til § 24 Det fremgår af § 19, jf. § 2, stk. 2, i sikkerhedsbekendtgørelsen, at der skal foretages maskinel registrering (logning) af alle anvendelser af personoplysninger, som er omfattet af pligten til at foretage anmeldelse til Datatilsynet efter reglerne i persondatalovens kapitel 12. Registreringen skal mindst indeholde oplysning om tidspunkt, bruger, type af anvendelse og angivelse af den person, de anvendte oplysninger vedrørte, eller det anvendte søgekriterium.
Loggen skal opbevares i 6 måneder, hvorefter den skal slettes.
Myndigheder med et særligt behov kan opbevare loggen i op til 5 år.
Det fremgår videre af bestemmelsens stk. 2, at stk. 1 ikke finder anvendelse for personoplysninger, som indgår i tekstbehandlingsdokumenter og lignende, der ikke foreligger i endelig form.
Det samme gælder sådanne dokumenter, som foreligger i endelig form, hvis der sker sletning inden for en af den dataansvarlige myndighed nærmere fastsat kortere frist.
 Bestemmelsen i stk. 1 finder heller ikke anvendelse, hvis behandlingen af personoplysninger udelukkende sker ved afvikling af programmer, som foretager en forud defineret massebehandling af personoplysninger (batch-kørsler). Der skal dog foretages maskinel logning af bruger og tidspunkt for behandlingen, jf. stk. 3.
Bestemmelsen i stk. 1 finder endvidere ikke anvendelse, hvis behandlingen af personoplysningerne udelukkende sker med henblik på statistiske eller videnskabelige undersøgelser, og identifikationsoplysningerne forinden enten er krypteret eller erstattet med et kodenummer eller lignende.
Der skal dog foretages maskinel logning af bruger og tidspunkt for behandlingen, jf. stk. 4.
Bestemmelsen i stk. 1 finder endelig ikke anvendelse for personoplysninger, som i form af måle- eller analyseresultater automatisk lagres i medicoteknisk udstyr.
Undtagelsen omfatter tillige personoplysninger, som manuelt registreres i medicoteknisk udstyr til supplering af automatisk lagrede oplysninger, jf. stk. 5.
 Sikkerhedsbekendtgørelsen for domstolene indeholder i § 19 regler svarende til de ovennævnte regler i sikkerhedsbekendtgørelsens § 19, stk. 1, 2 og 4.
 Rammeafgørelsesbekendtgørelsens § 10 indeholder et krav om, at den dataansvarlige med henblik på at kontrollere, om databehandlingen er lovlig, samt med henblik på at udøve egenkontrol og sikre integritet og sikkerhed skal registrere eller dokumentere hver videregivelse af personoplysninger.
 Registreringen eller dokumentationen skal bl.a. indeholde oplysninger om, til hvilke organer der er blevet eller kan være blevet videregivet eller stillet personoplysninger til rådighed ved hjælp af datakommunikationsudstyr, og hvilke personoplysninger der er indlæst i edb-systemerne, hvornår og af hvem.
Registreringer, der foretages, eller dokumentation, der udarbejdes, videregives til Datatilsynet på dennes anmodning med henblik på kontrol af databeskyttelsen.
For domstolenes vedkommende sker videregivelsen til Domstolsstyrelsen.
Datatilsynet og Domstolsstyrelsen anvender kun disse oplysninger med henblik på kontrol af databeskyttelsen og med henblik på at sikre en korrekt databehandling og dataenes integritet og sikkerhed, jf. § 10, stk. 2.
 Det foreslås i stk. 1, at der i automatiske databehandlingssystemer skal foretages logning af indsamling, ændring, søgning, videregivelse, herunder overførsel, samkøring og sletning.
 Med den foreslåede bestemmelse sker der en implementering af retshåndhævelsesdirektivets artikel 25. Som anført oven for i pkt. 2.5.3.4 i lovforslagets almindelige bemærkninger giver det nærmere omfang af direktivets forpligtelse til at foretage logning imidlertid anledning til tvivl, herunder i forhold til spørgsmålet om i hvilket omfang det i øvrigt vil være muligt at opretholde den gældende ordning for logning i sikkerhedsbekendtgørelserne.
Det foreslås på den baggrund i stk. 2, at justitsministeren får bemyndigelse til at fastsætte nærmere regler om, hvilke automatiske databehandlingssystemer, der er indført før den 6. maj 2016, som logningskravet skal finde anvendelse på.
Ved fastsættelsen af sådanne regler vil der ske en inddragelse af de relevante myndigheder, herunder forsvarsministeren for så vidt angår regler med betydning for den militære anklagemyndigheds behandling af personoplysninger.
 Denne ordning giver således mulighed for, at der sammen med de kompetente myndigheder kan ske en nærmere afklaring af rækkevidden af logningsforpligtelsen, inden der tages initiativ til at ændre de kompetente myndigheders automatiske databehandlingssystemer, der er indført før den 6. maj 2016.
 Det sikres endvidere herved, at der vil kunne ske en løbende indfasning af forpligtelsen, eventuelt i forbindelse med at der sker udskiftning af eksisterende automatiske behandlingssystemer.
 Der henvises i øvrigt til pkt. 2.5.3.4 i lovforslagets almindelige bemærkninger.
Til § 25 Gældende ret indeholder ikke et krav om, at den dataansvarlige skal udarbejde konsekvensanalyser.
 Det foreslås i stk. 1, at hvis en type behandling, navnlig ved brug af nye teknologier og i medfør af sin karakter, omfang, sammenhæng og formål, sandsynligvis vil indebære en høj risiko for fysiske personers rettigheder, skal den dataansvarlige forud for behandlingen foretage en analyse af de påtænkte behandlingsaktiviteters konsekvenser for beskyttelse af personoplysninger.
Angivelsen af, at konsekvensanalysen skal foretages forud for behandlingen, indebærer, at kravet alene er relevant i forhold til behandling, der foretages den 1. maj 2017 eller senere, dvs. efter det foreslåede ikrafttrædelsestidspunkt.
Der skal med andre ord ikke foretages konsekvensanalyser af eksisterende behandlingsaktiviteter, jf. også den foreslåede § 53 og bemærkningerne hertil.
 Det foreslås videre i stk. 2, at analysen skal indeholde en generel beskrivelse af de planlagte behandlingsaktiviteter, en vurdering af risiciene for de registreredes rettigheder, de foranstaltninger, der påtænkes for at imødegå disse risici, garantier, sikkerhedsforanstaltninger og mekanismer, som kan sikre beskyttelse af personoplysninger og påvise overholdelse af denne lov, under hensyntagen til de registreredes og andre berørte personers rettigheder og legitime interesser.
 De krævede oplysninger er i vidt omfang sammenfaldende med de oplysninger, som en anmeldelse efter persondatalovens afsnit V skal indeholde, jf. persondatalovens § 43, stk. 2.
 Der henvises i øvrigt til pkt. 2.5.3.5 i lovforslagets almindelige bemærkninger.
Til § 26 Gældende ret indeholder ikke et krav om, at den dataansvarlige skal foretage forudgående høring af tilsynsmyndigheden.
 Persondatalovens kapitel 12 (§§ 43-47) indeholder dog regler om anmeldelse af behandlinger, der foretages for den offentlige forvaltning, til tilsynsmyndigheden.
 Det fremgår således af lovens § 43, jf. § 44, at der skal ske anmeldelse til tilsynsmyndigheden forinden iværksættelse af behandling af oplysninger, som er omfattet af pligten til at foretage anmeldelse til Datatilsynet efter reglerne i persondatalovens kapitel 12. Anmeldelsen skal indeholde en række nærmere angivne oplysninger, herunder om behandlingens formål, en generel beskrivelse af behandlingen, kategorierne af registrerede og foranstaltninger, der iværksættes af hensyn til behandlingssikkerheden og oplysninger om tidspunktet for sletning af oplysningerne.
 I visse situationer skal der tillige indhentes en udtalelse fra tilsynsmyndigheden, jf. lovens § 45. Der er tale om bl.a. behandlinger, som omfatter følsomme oplysninger, og behandlinger, som udelukkende finder sted i videnskabeligt eller statistisk øjemed.
Det foreslås i stk. 1, at den dataansvarlige eller databehandleren skal høre tilsynsmyndigheden inden behandling af personoplysninger, der vil indgå som en del af et nyt register, der skal oprettes, når 1) en konsekvensanalyse vedrørende databeskyttelse, jf. den foreslåede § 25, viser, at behandlingen vil føre til en høj risiko i mangel af foranstaltninger truffet af den dataansvarlige for at begrænse risikoen, eller 2) den type behandling, navnlig ved brug af nye teknologier, mekanismer eller procedurer, indebærer en høj risiko for de registreredes rettigheder.
Pligten til forudgående høring af tilsynsmyndigheden knytter sig til behandling af personoplysninger i nye registre.
Der skal således ikke foretages forudgående høring, hvis der iværksættes en ny behandling i et allerede eksisterende register.
 Den forudgående høring i medfør af stk. 1, nr. 1, har til formål at give tilsynsmyndigheden mulighed for at vurdere, om de foranstaltninger, som den dataansvarlige vil træffe for at begrænse risikoen, er tilstrækkelige.
 Den forudgående høring i medfør af stk. 1, nr. 2, kan være relevant, hvis der er tale om nye registre, som behandler oplysninger om et meget stort antal registrerede eller særlige kategorier af oplysninger, jf. den foreslåede § 10.
 Kravet om forudgående høring vil i praksis ofte være sammenfaldende med de situationer, hvor der efter gældende ret skal ske anmeldelse til tilsynsmyndigheden.
Kravet om forudgående høring finder anvendelse på registre, der oprettes den 1. maj 2017 eller senere, dvs. efter det foreslåede ikrafttrædelsestidspunkt.
Der skal med andre ord ikke foretages høring af tilsynsmyndigheden i forhold til eksisterende registre, jf. også den foreslåede § 53 og bemærkningerne hertil.
Det foreslås videre i stk. 2, at hvis tilsynsmyndigheden finder, at den planlagte behandling ikke vil overholde loven, herunder navnlig hvis den dataansvarlige ikke tilstrækkeligt har identificeret eller begrænset risikoen, giver tilsynsmyndigheden inden for en periode på op til 6 uger efter modtagelse af anmodningen om høring den dataansvarlige og, hvor det er relevant, databehandleren skriftlig rådgivning.
Tilsynsmyndigheden kan i den forbindelse anvende enhver af sine beføjelser, jf. kapitel 20. Denne periode kan forlænges med en måned under hensyntagen til den påtænkte behandlings kompleksitet.
Tilsynsmyndigheden underretter den dataansvarlige og, hvor det er relevant, databehandleren om enhver sådan forlængelse senest en måned efter modtagelse af anmodningen om høring sammen med begrundelsen for forsinkelsen.
 Med den foreslåede bestemmelse reguleres tilsynsmyndighedens reaktionsmuligheder i forhold til en forudgående høring.
 Det foreslås i stk. 3, at tilsynsmyndighederne skal kunne fastsætte en liste over de behandlingsaktiviteter, hvor der i henhold til stk. 1 skal foretages en forudgående høring.
Med den foreslåede bestemmelse gives tilsynsmyndigheden en adgang til at fastsætte en liste over de behandlingsaktiviteter, hvor der skal ske en forudgående høring.
Der skal være tale om behandlingsaktiviteter i et nyt register.
 Der henvises i øvrigt til pkt. 2.5.3.5 i lovforslagets almindelige bemærkninger.
Til § 27 Det fremgår af persondatalovens § 41, stk. 1, at personer, virksomheder mv., der udfører arbejde under den dataansvarlige eller databehandleren, og som får adgang til oplysninger, kun må behandle disse efter instruks fra den dataansvarlige, medmindre andet følger af lov eller bestemmelser fastsat i henhold til lov.
Efter persondatalovens § 41, stk. 3, skal den dataansvarlige træffe de fornødne tekniske og organisatoriske sikkerhedsforanstaltninger mod, at oplysninger hændeligt eller ulovligt tilintetgøres, fortabes eller forringes, samt mod, at de kommer til uvedkommendes kendskab, misbruges eller i øvrigt behandles i strid med loven.
Tilsvarende gælder for databehandlere.
 Efter persondatalovens § 41, stk. 4, skal der for oplysninger, der behandles for den offentlige forvaltning, og som er af særlig interesse for fremmede magter, træffes foranstaltninger, der muliggør bortskaffelse eller tilintetgørelse i tilfælde af krig eller lignende forhold (krigsreglen).
Persondatalovens § 41, stk. 5, bemyndiger justitsministeren til at fastsætte nærmere regler om de i stk. 3 anførte sikkerhedsforanstaltninger.
Justitsministeren har med hjemmel i bestemmelsen udstedt sikkerhedsbekendtgørelsen og sikkerhedsbekendtgørelsen for domstolene.
Det fremgår af bekendtgørelsernes § 5, at den dataansvarlige myndighed skal fastsætte nærmere interne bestemmelser om sikkerhedsforanstaltninger i myndigheden til uddybning af de regler, der fremgår af bekendtgørelsen.
Bestemmelserne skal navnlig omfatte organisatoriske forhold og fysisk sikring, herunder sikkerhedsorganisation, administration af adgangskontrolordninger og autorisationsordninger samt kontrol med autorisationer.
Der skal endvidere fastsættes instrukser, som fastlægger ansvaret for og beskriver behandling og destruktion af ind- og uddatamateriale samt anvendelse af edb-udstyr.
Desuden skal der fastsættes retningslinjer for myndighedens tilsyn med overholdelsen af de sikkerhedsforanstaltninger, der er fastsat for myndigheden.
 De interne bestemmelser skal gennemgås mindst én gang hvert år med henblik på at sikre, at de er fyldestgørende og afspejler de faktiske forhold i myndigheden, jf. bestemmelsernes stk. 2.
 Bekendtgørelserne indeholder herudover nærmere regler om bl.a. instruktion over for medarbejdere, der behandler personoplysninger, samt om autorisation og adgangskontrol.
 Det foreslås i stk. 1, at den dataansvarlige og databehandleren under hensyntagen til det aktuelle tekniske niveau, implementeringsomkostningerne og behandlingens karakter, omfang, sammenhæng og formål samt risicienes varierende sandsynlighed og alvor for fysiske personers rettigheder skal gennemføre passende tekniske og organisatoriske foranstaltninger for at sikre et sikkerhedsniveau, der passer til disse risici, navnlig for så vidt angår behandlingen af de særlige kategorier af personoplysninger, der er omfattet af den foreslåede § 10.
 Med den foreslåede bestemmelse fastslås det generelle princip om, at de fornødne tekniske og organisatoriske foranstaltninger skal fastsættes ud fra en risikobaseret tilgang.
 Dette princip er i praksis en videreførelse af det gældende krav i persondatalovens § 41, stk. 3.
Det foreslås videre i stk. 2, at for så vidt angår automatisk behandling, skal den dataansvarlige eller databehandleren på grundlag af en risikovurdering gennemføre foranstaltninger til at sikre, at 1) uautoriserede personer ikke kan få adgang til det behandlingsudstyr, der benyttes til behandling (kontrol med fysisk adgang til udstyret), 2) der ikke sker uautoriseret læsning, kopiering, ændring eller sletning af datamedier (kontrol med datamedier), 3) der ikke sker uautoriseret indlæsning af personoplysninger samt uautoriseret læsning, ændring eller sletning af opbevarede personoplysninger (kontrol med opbevaring), 4) automatiske behandlingssystemer ikke via datakommunikationsudstyr kan benyttes af uautoriserede personer (brugerkontrol), 5) personer med bemyndigelse til at anvende et automatisk behandlingssystem kun har adgang til de personoplysninger, der er omfattet af deres adgangstilladelse (kontrol med dataadgangen), 6) det er muligt at kontrollere og fastslå de modtagere, til hvilke der er blevet eller kan transmitteres eller stilles oplysninger til rådighed ved hjælp af datakommunikationsudstyr (kommunikationskontrol), 7) det er muligt efterfølgende at undersøge og fastslå, hvilke personoplysninger der er indlæst i automatiske behandlingssystemer, og hvornår og af hvem personoplysningerne blev indlæst (kontrol med indlæsning), 8) der ikke sker uautoriseret læsning, kopiering, ændring eller sletning af personoplysninger i forbindelse med overførsler af disse eller under transport af datamedier (transportkontrol), 9) de anvendte systemer i tilfælde af teknisk uheld kan genetableres (genopretning), og 10) systemet fungerer, at indtrufne fejl meldes (pålidelighed), og at opbevarede personoplysninger ikke bliver ødelagt som følge af fejlfunktioner i systemet (integritet).
Der sker med den foreslåede bestemmelse en detaljeret oplistning af de sikkerhedskrav, som stilles ved automatisk behandling af personoplysninger.
Kravene er i vidt omfang en videreførelse af de gældende regler om behandlingssikkerhed i persondatalovens § 41 og sikkerhedsbekendtgørelsens regler.
Kravene i de foreslåede nr. 6 og 7 skal ses i lyset af den foreslåede § 24 om logning.
 Det foreslås videre i stk. 3, at for oplysninger af særlig interesse for fremmede magter skal der træffes foranstaltninger, der muliggør bortskaffelse eller tilintetgørelse i tilfælde af krig eller lignende forhold.
 Med den foreslåede bestemmelse sker der en videreførelse af den såkaldte krigsregel, som indebærer, at der skal træffes særlige foranstaltninger i forhold til oplysninger med særlig interesse for fremmede magter bl.a. for dermed hurtigt og effektivt at kunne overtage den almindelige administration.
 Den foreslåede bestemmelse indebærer, at ikke alle behandlinger vil kunne udføres af en databehandler i udlandet, hvis en sådan overladelse medfører, at krigsreglen ikke kan iagttages af den dataansvarlige.
 Bestemmelsen varetager hensynet til den offentlige sikkerhed og skal fortolkes i lyset af Danmarks EU-retlige forpligtelser.
Der foreslås videre i stk. 4, at justitsministeren bemyndiges til at fastsætte nærmere regler om sikkerhedsforanstaltninger.
Der er tale om en videreførelse af den gældende bestemmelse i persondatalovens § 41, stk. 5.
Ved fastsættelsen af reglerne forudsættes det, at der foretages den afvejning, der er nævnt ovenfor under bemærkningerne til stk. 1. Forinden fastsættelsen af reglerne skal der ske høring af de relevante myndigheder, organisationer mv. samt eventuelle andre relevante organer, f.eks.
Rådet for Digital Sikkerhed.
 Det er hensigten, at bestemmelsen skal anvendes til at udstede en bekendtgørelse, som skal erstatte den gældende sikkerhedsbekendtgørelse og sikkerhedsbekendtgørelsen for domstolene i forhold til den behandling af personoplysninger, der er omfattet af lovforslaget, jf. herved også bemærkningerne til den foreslåede § 55, nr. 2.
 Den almindelige forpligtelse til at træffe de fornødne foranstaltninger efter stk. 1 og 2 gælder uanset udstedelsen af nærmere regler herom.
Det foreslås i stk. 5, at justitsministeren efter indstilling fra en kompetent myndighed kan fastsætte regler om, at personoplysninger omfattet af stk. 3 ikke skal underlægges foranstaltninger, der muliggør bortskaffelse eller tilintetgørelse, hvis dette ud fra en samlet vurdering må anses for forsvarligt.
Ved fastsættelsen af sådanne regler vil der ske en inddragelse af de relevante myndigheder, herunder forsvarsministeren.
 Med den foreslåede bestemmelse sikres det som noget nyt, at justitsministeren efter indstilling fra en kompetent myndighed kan fastsætte nærmere regler om, at oplysninger, der er omfattet af den foreslåede stk. 3, ikke skal være underlagt et krav om, at det i tilfælde af krig eller lignende forhold skal være muligt at foretage bortskaffelse eller tilintetgørelse.
 Krigsreglen indebærer som nævnt ovenfor, at visse registre  som følge af karakteren af de personoplysninger, som er indeholdt heri  skal føres i Danmark.
 Den foreslåede bestemmelse vil gøre det praktisk muligt for de kompetente myndigheder helt eller delvist at gøre brug af f.eks. cloud-tjenester, hvor opbevaringen af oplysninger sker på servere i udlandet.
 Vurderingen af, om det kan anses for forsvarligt at opbevare de pågældende oplysninger i udlandet, vil navnlig inddrage de pågældende oplysningers karakter og de tekniske og organisatoriske foranstaltninger, jf. § 27, stk. 2, som træder i stedet for de foranstaltninger, som ellers skulle have været truffet i medfør af den foreslåede § 27, stk. 3. Det vil være op til den relevante kompetente myndighed at fremlægge en nærmere begrundelse for, at det er forsvarligt, at der ikke stilles krav om, at det pågældende register skal føres i Danmark.
 Der henvises i øvrigt til pkt. 2.6.3.1 i lovforslagets almindelige bemærkninger.
Til § 28 Persondataloven indeholder ikke regler, hvorefter dataansvarlige, der har sikkerhedsbrud i forbindelse med behandling af personoplysninger, har pligt til at underrette tilsynsmyndigheden herom.
Det foreslås i stk. 1, at ved brud på persondatasikkerheden skal den dataansvarlige uden unødig forsinkelse og om muligt senest 72 timer efter, at den dataansvarlige er blevet bekendt med bruddet, anmelde bruddet til tilsynsmyndigheden, medmindre det er usandsynligt, at bruddet indebærer en risiko for fysiske personers rettigheder.
En overskridelse af fristen på 72 timer skal begrundes.
 Med den foreslåede bestemmelse forpligtes den dataansvarlige til i visse situationer at anmelde brud på datasikkerheden til tilsynsmyndigheden.
Der skal ikke ske anmeldelse, hvis det er usandsynligt, at bruddet indebærer en risiko for fysiske personers rettigheder.
Der kunne f.eks. være tale om en situation, hvor en dataansvarlig har mistet et bærbart medie, hvorpå der er lagret persondata i krypteret form.
Der kan være anvendt en tilstrækkelig stærk kryptering, som ikke kan brydes eller omgås inden for en tilstrækkelig lang årrække, og uvedkommende har ikke og får ikke mulighed for at dekryptere data på normal vis  f.eks. ved at komme i besiddelse af rette krypteringsnøgle.
Bevisbyrden for, at det var usandsynligt, at bruddet ville indebære en risiko for fysiske personers rettigheder, påhviler den dataansvarlige.
Rettigheder skal forstås i bred forstand og retter sig således ikke kun til den registreredes rettigheder i medfør af nærværende lov.
 Der henvises i øvrigt til pkt. 2.6.3.2 i lovforslagets almindelige bemærkninger.
 Det foreslås i stk. 2, at databehandleren uden unødig forsinkelse underretter den dataansvarlige om et brud på persondatasikkerheden.
Med den foreslåede bestemmelse sikres det, at den dataansvarlige bliver bekendt med eventuelle sikkerhedsbrud.
Den dataansvarlige skal på baggrund af underretningen fra databehandleren vurdere, om der skal ske anmeldelse til tilsynsmyndigheden efter den foreslåede § 28, stk. 1.
 Der henvises i øvrigt til pkt. 2.6.3.2 i lovforslagets almindelige bemærkninger.
Det foreslås i stk. 3, at anmeldelsen efter stk. 1 skal 1) beskrive karakteren af bruddet på persondatasikkerheden, herunder i videst muligt omfang kategorierne af og det berørte antal registrerede samt kategorierne af og det berørte antal registreringer af personoplysninger, 2) angive navn på og kontaktoplysninger for databeskyttelsesrådgiveren eller et andet kontaktpunkt, hvor yderligere oplysninger kan indhentes, 3) beskrive de sandsynlige konsekvenser af bruddet på persondatasikkerheden, og 4) beskrive de foranstaltninger, som den dataansvarlige har truffet eller foreslår truffet for at håndtere bruddet på persondatasikkerheden, herunder, hvis det er relevant, foranstaltninger for at begrænse dets mulige skadevirkninger.
 Det foreslås videre i stk. 4, at når det ikke er muligt at forelægge oplysningerne, der er nævnt i stk. 3, samlet for tilsynsmyndigheden, skal oplysningerne meddeles trinvis uden unødig forsinkelse.
 Med de foreslåede bestemmelser fastslås det, hvilke oplysninger anmeldelsen til tilsynsmyndigheden skal indeholde, og at det ikke er nødvendigt for den dataansvarlige at indsamle alle oplysningerne, inden anmeldelsen sendes til tilsynsmyndigheden.
 Der henvises i øvrigt til pkt. 2.6.3.2 i lovforslagets almindelige bemærkninger.
 Det foreslås i stk. 5, at den dataansvarlige skal dokumentere alle brud på persondatasikkerheden, som er omfattet af stk. 1, herunder de faktiske omstændigheder vedrørende bruddet, dets virkninger og de trufne afhjælpende foranstaltninger.
 Med den foreslåede bestemmelse forpligtes den dataansvarlige til at opbevare de oplysninger, som i øvrigt skal fremgå af anmeldelsen til tilsynsmyndigheden.
 Der henvises i øvrigt til pkt. 2.6.3.2 i lovforslagets almindelige bemærkninger.
 Det foreslås i stk. 6, at hvis bruddet på persondatasikkerheden omhandler oplysninger, der er transmitteret af eller til en dataansvarlig i en anden medlemsstat, skal oplysninger, der er nævnt i stk. 3, uden unødig forsinkelse meddeles til den dataansvarlige i denne medlemsstat.
Med den foreslåede bestemmelse forpligtes den dataansvarlige til at underrette dataansvarlige i andre medlemsstater, hvis der er tale om oplysninger, som er modtaget fra eller videregivet til en anden medlemsstat.
Det sikres herved, at den udenlandske dataansvarlige kan tage højde for, at der f.eks. er sket en utilsigtet spredning af oplysningerne, hvilket kan have betydning for f.eks. en verserende efterforskning af et strafbart forhold.
 Der henvises i øvrigt til pkt. 2.6.3.2 i lovforslagets almindelige bemærkninger.
Til § 29 Persondataloven indeholder ikke eksplicitte regler, hvorefter dataansvarlige, der har sikkerhedsbrud i forbindelse med behandling af personoplysninger, har pligt til at underrette de registrerede herom.
 Persondatalovens § 5, stk. 1, indeholder imidlertid et krav om, at oplysninger skal behandles i overensstemmelse med god databehandlingsskik.
God databehandlingsskik anses efter praksis fra Datatilsynet for bl.a. at omfatte krav til den dataansvarlige om at foretage underretning af berørte personer ved brud på datasikkerheden, når personoplysninger er kommet til uvedkommendes kendskab eller har været i risiko herfor.
Ved vurderingen af spørgsmålet om underretning må den dataansvarlige bl.a. tage oplysningernes karakter og de mulige konsekvenser for de berørte i betragtning.
Ved utilsigtet offentliggørelse af personoplysninger på en hjemmeside på internettet skal de dataansvarlige således bl.a. foretage underretning af de berørte personer.
 Det foreslås i stk. 1, at ved brud på persondatasikkerheden, som sandsynligvis vil indebære en høj risiko for fysiske personers rettigheder, skal den dataansvarlige uden unødig forsinkelse underrette den registrerede om bruddet.
Med den foreslåede bestemmelse forpligtes den dataansvarlige til i visse situationer at underrette den registrerede om brud på datasikkerheden.
Det vil f.eks. være relevant for den dataansvarlige at foretage underretning af en registreret, hvis bruddet på persondatasikkerheden har ført til, at oplysninger om den registreredes personnummer kan være kommet til uvedkommendes kendskab.
I modsætning til kravet om anmeldelse af et brud på persondatasikkerheden til tilsynsmyndigheden, jf. den foreslåede § 28, skal underretningen ske uden unødig forsinkelse, efter at bruddet er påvist.
Underretningen skal give den registrerede mulighed for at træffe de fornødne forholdsregler.
Det er således væsentligt, at der sker en hurtig underretning, hvis bruddet på datasikkerheden kan have store konsekvenser for den registrerede, f.eks. hvis adresseoplysninger mv. for et vidne i en straffesag, bliver tilgængelige for tredjemand.
 Det foreslås videre i stk. 2, at underretningen i et klart og enkelt sprog skal beskrive karakteren af bruddet samt indeholde de oplysninger, der er nævnt i § 28, stk. 3, nr. 2-4.
Det foreslås herudover i stk. 3, at kravet om underretning ikke gælder, hvis 1) den dataansvarlige har gennemført passende tekniske og organisatoriske beskyttelsesforanstaltninger, og disse foranstaltninger er blevet anvendt på de personoplysninger, som er berørt af bruddet på persondatasikkerheden, herunder navnlig foranstaltninger, der f.eks. på grund af kryptering gør personoplysningerne uforståelige for enhver, der ikke har autoriseret adgang hertil, 2) den dataansvarlige har truffet efterfølgende foranstaltninger, der sikrer, at den høje risiko for de registreredes rettigheder som omhandlet i stk. 1 sandsynligvis ikke længere er reel, eller 3) det vil kræve en uforholdsmæssig indsats af den dataansvarlige.
Med den foreslåede bestemmelse sker der en nærmere regulering af, hvornår der ikke skal gives en underretning til den registrerede.
Bestemmelsen skal ses som en præcisering af den risikovurdering, som den dataansvarlige skal foretage i medfør af den foreslåede § 29, stk. 1.
 Der vil f.eks. kunne undlades at foretage underretning efter nr. 1, hvis der er tale om en situation, hvor en dataansvarlig har mistet et bærbart medie, hvorpå der er lagret persondata, men hvor der er anvendt en tilstrækkelig stærk kryptering, som indebærer, at uvedkommende ikke kan få adgang til indholdet.
 Der vil f.eks. kunne undlades at foretage underretning efter nr. 2, hvis der er tale om en situation, hvor der i en periode har været risiko for ikke-autoriseret adgang til personoplysninger, men den dataansvarlige sørger for, at adgangen hindres, og den dataansvarliges log viser, at der rent faktisk ikke har været uautoriserede personer, som har tilgået oplysningerne.
 Det foreslås desuden i stk. 4, at i de tilfælde, der er nævnt i stk. 3, nr. 3, skal der i stedet foretages en offentlig meddelelse eller tilsvarende foranstaltning, hvorved de registrerede underrettes på en tilsvarende effektiv måde.
 Det foreslås i stk. 5, at hvis den dataansvarlige ikke allerede har underrettet den registrerede om bruddet på persondatasikkerheden, kan tilsynsmyndigheden efter at have overvejet sandsynligheden for, at bruddet på persondatasikkerheden indebærer en høj risiko, kræve, at den dataansvarlige gør dette, eller beslutte, at en af betingelserne i den foreslåede § 29, stk. 3, er opfyldt.
Med den foreslåede bestemmelse får tilsynsmyndigheden mulighed for at pålægge den dataansvarlige at foretage underretning.
Bestemmelsen skal således ses i sammenhæng med tilsynsmyndighedens beføjelser efter den foreslåede § 42.
 Endeligt foreslås det i stk. 6, at underretning af den registrerede kan udsættes, begrænses eller undlades af de grunde, der er nævnt i § 14, stk. 1.
 Med den foreslåede bestemmelse sikres det, at en dataansvarlig kompetent myndighed ikke er forpligtet til at underrette en registreret om brud på datasikkerheden, hvis den registrerede ville have været afskåret fra at opnå indsigt efter den foreslåede § 16, stk. 1, jf. § 14, stk. 1.
 Der henvises i øvrigt til pkt. 2.6.3.3 i lovforslagets almindelige bemærkninger.
Til § 30 Gældende ret indeholder ikke regler om databeskyttelsesrådgivere.
 Den foreslås i stk. 1, at den dataansvarlige på grundlag af faglige kvalifikationer, herunder navnlig ekspertise inden for databeskyttelsesret og -praksis samt evnen til at udføre de opgaver, der er nævnt i kapitel 15, udpeger en databeskyttelsesrådgiver, som inddrages i alle spørgsmål vedrørende beskyttelse af personoplysninger.
Databeskyttelsesgiveren kan være en af den dataansvarliges eksisterende medarbejdere, som har fået særlig uddannelse inden for databeskyttelsesret og -praksis for at tilegne sig ekspertise på dette område.
Vedkommendes opgaver vil kunne udføres på deltid eller fuldtid.
 Databeskyttelsesrådgiveren vil endvidere kunne udpeges som databeskyttelsesrådgiver i forhold til databeskyttelsesforordningen.
 Databeskyttelsesrådgiveren vil endvidere kunne fungere som kontaktpunkt, når der er tale om fælles dataansvarlige, jf. den foreslåede § 21.
 Det foreslås videre i stk. 2, at flere dataansvarlige under hensyntagen til deres størrelse og organisatoriske forhold kan udpege en fælles databeskyttelsesrådgiver.
 Med den foreslåede bestemmelse gives der mulighed for, at f.eks. politikredsene, som varetager rollen som både politi- og anklagemyndighed inden for den samme organisation, vil kunne udpege én databeskyttelsesrådgiver for al den behandling af personoplysninger, som foretages af politikredsen.
 Det foreslås herudover i stk. 3, at forpligtelsen til at udpege en databeskyttelsesrådgiver ikke gælder for domstolene, når disse foretager behandling af personoplysninger inden for deres egenskab af domstole.
 Med den foreslåede bestemmelse understreges det, at det særlige forhold ved domstolene, herunder navnlig domstolenes uafhængighed og den særlige ordning for tilsynet med domstolenes behandling af personoplysninger, indebærer, at der ikke skal udpeges en databeskyttelsesrådgiver for så vidt angår den behandling af personoplysninger, der foretages i forbindelse med domstolenes udøvelse af judicielle aktiviteter.
 Endeligt foreslås det i stk. 4, at den dataansvarlige offentliggør kontaktoplysningerne for databeskyttelsesrådgiveren og meddeler disse til tilsynsmyndigheden.
 Der henvises i øvrigt til pkt. 2.7.3 i lovforslagets almindelige bemærkninger.
Til § 31 Gældende ret indeholder ikke regler om databeskyttelsesrådgivere.
Det foreslås i § 31, at den dataansvarlige understøtter, at databeskyttelsesrådgiveren kan 1) underrette og rådgive den dataansvarlige og de ansatte, der behandler personoplysninger, om deres forpligtelser i medfør af denne lov og anden lovgivning om databeskyttelse, 2) overvåge overholdelsen af denne lov og anden lovgivning om databeskyttelse og af den dataansvarliges politikker om beskyttelse af personoplysninger, herunder fordeling af ansvar, oplysningskampagner og uddannelse af det personale, der medvirker ved behandlingsaktiviteterne, og de tilhørende revisioner, 3) rådgive, når der anmodes herom, med hensyn til konsekvensanalysen vedrørende databeskyttelse og overvåge dens opfyldelse i henhold til bestemmelsen i § 25, 4) samarbejde med tilsynsmyndigheden, og 5) fungere som tilsynsmyndighedens kontaktpunkt i spørgsmål vedrørende behandling, herunder den forudgående høring, der er nævnt i § 26, og at høre tilsynsmyndigheden, når det er hensigtsmæssigt, om eventuelle andre spørgsmål.
 Med den foreslåede bestemmelse slås det fast, hvilke opgaver databeskyttelsesrådgiveren skal løse.
 Det vil være en naturlig del af databeskyttelsesrådgiverens opgaver, at der gives rådgivning også i forbindelse med udviklingen af nye automatiske databehandlingssystemer, da det vil være nærliggende, at databeskyttelsesrådgiveren har den fornødne viden om på den ene side den kompetente myndigheds behov for at foretage behandling af personoplysninger, og på den anden side de krav til overholdelse af behandlingsprincipper, sikkerhedskrav mv., som følger af den foreslåede lov.
Til § 32 Den foreslåede bestemmelse vedrører de generelle principper for overførsel til tredjelande.
Det foreslås i stk. 1, at overførsel af personoplysninger, der behandles eller planlægges behandlet efter overførsel til et tredjeland eller en international organisation, herunder videreoverførsel til et andet tredjeland eller en anden international organisation, kun må finde sted under overholdelse af reglerne i lovforslaget, og hvis betingelserne i lovforslagets afsnit VII er overholdt, herunder navnlig at 1) overførslen er nødvendig i forhold til de formål, der er nævnt i den foreslåede § 1, stk. 1, 2) personoplysningerne overføres til en dataansvarlig i et tredjeland eller en international organisation, der er en myndighed, der er kompetent i forhold til de formål, der er nævnt i dem foreslåede § 1, stk. 1, 3) en kompetent myndighed fra en anden medlemsstat har givet sin forudgående godkendelse til overførslen i henhold til dens nationale regler, hvor personoplysninger transmitteres eller stilles til rådighed af denne myndighed, 4) der foreligger et af de overførselsgrundlag, der er nævnt i kapitel 17, og 5) den kompetente myndighed, der foretog den oprindelige overførsel, i tilfælde af videreoverførsel til et andet tredjeland eller en anden international organisation, giver bemyndigelse til videreoverførslen, efter at den har taget behørigt hensyn til alle relevante faktorer, herunder den strafbare handlings grovhed, det formål, hvortil personoplysningerne oprindeligt blev overført, og beskyttelsesniveauet for personoplysninger i det tredjeland eller den internationale organisation, hvortil personoplysningerne videreoverføres.
 Med den foreslåede bestemmelse fastlægges de generelle principper for, hvornår der kan ske overførsel til tredjelande eller internationale organisationer.
 Det er således en betingelse, at overførsel er nødvendig af hensyn til de formål, som fremgår af den foreslåede § 1 (nr. 1), at overførslen sker til myndigheder eller internationale organisationer, som er kompetente i forhold til disse formål (nr. 2), og at der foreligger et af de overførselsgrundlag, som følger af de foreslåede §§ 33, 34 og 35 (nr. 4).
 Et eksempel på en international organisation, der er kompetent i forhold til de formål, der fremgår af den foreslåede § 1, stk. 1, er Interpol.
 Hvis der er tale om oplysninger, som er indsamlet i en anden medlemsstat, skal der endvidere foreligge en forudgående godkendelse fra den kompetente myndighed i den pågældende medlemsstat (nr. 3).
 Hvis der er tale om en videreoverførsel fra et tredjeland eller en international organisation til et andet tredjeland eller en anden international organisation, skal der endvidere foreligge en tilladelse fra den kompetente myndighed, som foretog den oprindelig overførsel (nr. 5). Dette indebærer, at der ved en overførsel skal være en kontrol med den efterfølgende overførsel af oplysningerne.
Det foreslås dog videre i § 32, stk. 2, at der skal kunne ske overførsel uden forudgående godkendelse efter stk. 1, nr. 3, hvis overførslen er nødvendig for at forebygge en umiddelbar og alvorlig trussel mod en medlemsstats eller et tredjelands offentlige sikkerhed eller mod en medlemsstats væsentlige interesser, og den forudgående godkendelse ikke kan indhentes i tide.
Den myndighed, der er ansvarlig for at give den pågældende godkendelse, underrettes straks om overførslen.
 Med den foreslåede bestemmelse sikres det, at der er mulighed for at overføre oplysninger uden at skulle afvente en godkendelse fra den kompetente myndighed i den medlemsstat, hvor oplysningerne er indsamlet, hvis der foreligger kvalificerede omstændigheder.
Til § 33 Det fremgår af persondatalovens § 27, stk. 1, at der kan overføres oplysninger til et tredjeland, hvis dette land sikrer et tilstrækkeligt beskyttelsesniveau.
Spørgsmålet om, hvorvidt et tredjeland har et tilstrækkeligt beskyttelsesniveau, er i praksis knyttet til Europa-Kommissionens såkaldte tilstrækkelighedsafgørelser, som er bindende for medlemsstaterne.
Foreligger der en sådan afgørelse, kan medlemsstaterne videregive oplysninger til det pågældende tredjeland på samme måde som til en anden medlemsstat.
 Det foreslås i § 33, at overførsel til tredjelande mv. kan ske, hvis Europa-Kommissionen har truffet afgørelse om, at tredjelandet, et område eller en eller flere specifikke sektorer i dette tredjeland eller den pågældende internationale organisation har et tilstrækkeligt beskyttelsesniveau.
 Med den foreslåede bestemmelse gives der mulighed for, at der fremover kan ske overførsel af personoplysninger til tredjelande på baggrund af en tilstrækkelighedsafgørelse fra Europa-Kommissionen.
 Kommissionens adgang til at træffe sådanne afgørelser følger af retshåndhævelsesdirektivets artikel 36. Som følge af, at retshåndhævelsesdirektivet finder anvendelse for de øvrige medlemsstater fra den 6. maj 2018, vil overførsler på baggrund af tilstrækkelighedsafgørelser fra Kommissionen først være relevant efter dette tidspunkt.
 Der henvises i øvrigt til pkt. 2.8.3 i lovforslagets almindelige bemærkninger.
Til § 34 Det fremgår af persondatalovens § 27, stk. 1, at der udover overførsler på baggrund af et tilstrækkeligt beskyttelsesniveau kan ske overførsel, hvis en af de i stk. 3, nr. 1-8, nævnte betingelser er opfyldt.
 Overførsel efter stk. 3 kan bl.a. ske, såfremt overførsel er nødvendig af hensyn til forebyggelse, efterforskning og forfølgning af strafbare forhold samt straffuldbyrdelse og beskyttelse af sigtede, vidner eller andre i sager om strafferetlig forfølgning, eller overførsel er nødvendig af hensyn til den offentlige sikkerhed, rigets forsvar eller statens sikkerhed.
 Der kan endvidere ske overførsel, hvis den dataansvarlige i tredjelandet yder tilstrækkelige garantier for beskyttelse af den registreredes rettigheder, og tilsynsmyndigheden har givet særlig tilladelse hertil, eller på baggrund af kontrakter, der er i overensstemmelse med standardkontraktbestemmelser, som er godkendt af Europa-Kommissionen, jf. stk. 4 og 5.
 Herudover skal persondatalovens almindelige behandlingsregler mv. være opfyldt ved overførsel af oplysninger til tredjelande efter stk. 1 og 3-5, jf. stk. 6.
 Rammeafgørelsesbekendtgørelsens §§ 4-6 indeholder særlige regler om overførsel til tredjelande eller internationale organer af personoplysninger, som er modtaget fra eller stillet til rådighed af en anden medlemsstat.
 Det fremgår af § 4, stk. 1, at videregivelse kun må ske, hvis det er nødvendigt for forebyggelse, efterforskning, afsløring eller retsforfølgning af straffelovsovertrædelser eller fuldbyrdelse af strafferetlige sanktioner, og den modtagende myndighed i tredjelandet eller det modtagende internationale organ har ansvaret for at forebygge, efterforske, afsløre eller retsforfølge straffelovsovertrædelser eller fuldbyrde strafferetlige sanktioner.
 Det kræves endvidere, at den videregivende myndighed i den medlemsstat, som har sendt eller stillet oplysninger til rådighed, har givet sin godkendelse til at videregive disse i henhold til sin nationale lovgivning, og at det pågældende tredjeland eller internationale organ sikrer et tilstrækkeligt beskyttelsesniveau for den påtænkte behandling af oplysningerne.
 Der kan dog efter stk. 2 ske videregivelse uden forhåndsgodkendelse fra den videregivende myndighed i den medlemsstat, som har sendt eller stillet oplysninger til rådighed, hvis videregivelsen af oplysningerne er afgørende for forebyggelse af en umiddelbar og alvorlig trussel mod den offentlige sikkerhed i et tredjeland eller et land inden for Den Europæiske Union eller Schengen-samarbejdet, eller videregivelsen af oplysningerne er afgørende for væsentlige interesser for et land inden for Den Europæiske Union eller Schengen-samarbejdet.
 Det er en betingelse for videregivelsen, at forhåndsgodkendelse ikke kan indhentes i tide, og den udenlandske myndighed, der skulle have givet sin godkendelse, skal orienteres omgående.
 Der kan efter bestemmelsens stk. 3 ske videregivelse i tilfælde, hvor det pågældende tredjeland eller internationale organ ikke sikrer et tilstrækkeligt beskyttelsesniveau for den påtænkte behandling af oplysningerne, hvis lovgivningen giver mulighed herfor på grund af den registreredes specifikke legitime interesser, eller legitime vigtige interesser, navnlig vigtige offentlige interesser, eller tredjelandet eller det modtagende internationale organ giver sikkerhedsgarantier, som den videregivende myndighed anser for tilstrækkelige i henhold til sin nationale lovgivning.
Det foreslås i § 34, at hvis der ikke foreligger en tilstrækkelighedsafgørelse, jf. den foreslåede § 33, kan der ske overførsel, hvis 1) der i en international aftale er givet de fornødne garantier, hvad angår beskyttelsen af personoplysninger, eller 2) den dataansvarlige har vurderet alle forhold i forbindelse med overførslen af personoplysninger og konkluderer, at der findes de fornødne garantier for beskyttelsen af personoplysninger.
Med den foreslåede bestemmelse etableres et alternativ til overførsel på grundlag af en tilstrækkelighedsafgørelse fra Europa-Kommissionen.
Der er tale om overførsler til kompetente myndigheder i tredjelande.
 Formålet med de fornødne garantier er at sikre, at databeskyttelseskravene og de registreredes rettigheder opfyldes, herunder retten til effektiv administrativ eller retslig prøvelse.
Ved vurderingen af, om der foreligger de fornødne garantier, kan der inddrages eventuelle samarbejdsaftaler, der er indgået mellem Europol eller Eurojust og tredjelande, som tillader udveksling af personoplysninger.
Det kan endvidere inddrages, om overførslen af personoplysninger vil være underlagt tavshedspligt, og at oplysningerne ikke bliver behandlet til andre formål end formålene med overførslen.
Herudover vil det kunne inddrages, om der foreligger eksisterende tilstrækkelighedsafgørelser i medfør af databeskyttelsesdirektivet vedrørende det pågældende tredjeland mv.
 Det foreslås videre i stk. 2, at den dataansvarlige skal underrette tilsynsmyndigheden om kategorier af overførsler i medfør af stk. 1, nr. 2, dvs. hvor overførsel sker, uden at der foreligger en international aftale herom.
Det foreslås i stk. 3, at en overførsel i medfør af stk. 1, nr. 2, dokumenteres i forhold til dato og tidspunkt for overførslen, oplysninger om den modtagende kompetente myndighed, begrundelsen for overførslen og de overførte personoplysninger.
Dokumentationen skal efter anmodning stilles til rådighed for tilsynsmyndigheden.
 Der henvises i øvrigt til pkt. 2.8.3 i lovforslagets almindelige bemærkninger.
Til § 35 Det fremgår af persondatalovens § 27, stk. 1, at der udover overførsler på baggrund af et tilstrækkeligt beskyttelsesniveau kan ske overførsel, hvis en af de i stk. 3, nr. 1-8, nævnte betingelser er opfyldt.
 Overførsel efter stk. 3 kan bl.a. ske, såfremt overførsel er nødvendig af hensyn til forebyggelse, efterforskning og forfølgning af strafbare forhold samt straffuldbyrdelse og beskyttelse af sigtede, vidner eller andre i sager om strafferetlig forfølgning, eller overførsel er nødvendig af hensyn til den offentlige sikkerhed, rigets forsvar eller statens sikkerhed.
Det foreslås i stk. 1, at hvis der ikke foreligger en afgørelse som nævnt i den foreslåede § 33 eller de fornødne garantier som nævnt i den foreslåede § 34, kan en overførsel eller en kategori af overførsler kun finde sted, hvis overførslen er nødvendig 1) for at beskytte den registreredes eller en anden persons vitale interesser, 2) for at beskytte den registreredes legitime interesser, hvis det er fastsat i henhold til lov, 3) for at afværge en umiddelbar og alvorlig trussel mod en medlemsstats eller et tredjelands offentlige sikkerhed, 4) i enkeltsager med henblik på de formål, der er nævnt i § 1, stk. 1, eller 5) i en enkeltsag for, at retskrav kan fastlægges, gøres gældende eller forsvares med henblik på de formål, der er nævnt i § 1, stk. 1.
Med den foreslåede bestemmelse etableres der et alternativt overførselsgrundlag, hvis der ikke foreligger en tilstrækkelighedsafgørelse eller de fornødne garantier.
Overførsel kan således ske, hvis det er nødvendigt af hensyn til et af de nærmere angivne særlige formål.
Overførsel i medfør af denne bestemmelse skal alene ske undtagelsesvist og skal begrænses til de oplysninger, som er strengt nødvendige for at varetage det pågældende formål.
 De generelle principper i den foreslåede § 32 skal også overholdes ved en overførsel i medfør af den foreslåede § 35, idet en overførsel i medfør af nr. 3 dog vil kunne ske uden forudgående godkendelse fra den indsamlende kompetente myndighed i en anden medlemsstat, jf. den foreslåede § 32, stk. 2.
Det foreslås således i stk. 2, overførsel efter stk. 1, nr. 4 og 5, dvs. i enkeltsager, ikke kan finde sted, hvis hensynet til den registreredes rettigheder går forud for den samfundsmæssige interesse i overførslen.
Hvis der f.eks. er tale om oplysninger vedrørende efterforskning af strafbare forhold, skal der tages hensyn til det strafbare forholds karakter, idet overførsel således ikke bør ske, hvis der er tale om mindre alvorlig kriminalitet.
Det foreslås i stk. 3, at en overførsel i medfør af stk. 1 dokumenteres i forhold til dato og tidspunkt for overførslen, oplysninger om den modtagende kompetente myndighed, begrundelsen for overførslen og de overførte personoplysninger.
Dokumentationen skal efter anmodning stilles til rådighed for tilsynsmyndigheden.
 Der henvises i øvrigt til pkt. 2.8.3 i lovforslagets almindelige bemærkninger.
Til § 36 Den foreslåede bestemmelse vedrører overførsel af oplysninger til modtagere, der ikke er kompetente i forhold til de formål, der er nævnt i den foreslåede § 1, stk.1.
Det foreslås i stk. 1, at de kompetente myndigheder kan overføre personoplysninger til andre end kompetente myndigheder og internationale organisationer på baggrund af international aftale eller i enkeltstående og specifikke tilfælde, hvis 1) overførslen er strengt nødvendig for den overførende kompetente myndigheds udførelse af en opgave, der følger af lovgivningen, og forfølger de formål, der er nævnt i § 1, stk. 1, 2) den overførende kompetente myndighed fastslår, at ingen af den pågældende registreredes grundlæggende rettigheder går forud for samfundets interesse, der nødvendiggør overførslen i det foreliggende tilfælde, 3) den overførende kompetente myndighed mener, at overførslen til en myndighed, der i tredjelandet er kompetent i forhold til de formål, der er nævnt i § 1, stk. 1, er ineffektiv eller uhensigtsmæssig, navnlig fordi overførslen ikke kan foretages i tide, 4) den myndighed, der i tredjelandet er kompetent i forhold til de formål, der er nævnt i § 1, stk. 1, underrettes uden unødig forsinkelse, medmindre dette er ineffektivt eller uhensigtsmæssigt, og 5) den overførende kompetente myndighed underretter modtageren om det eller de specifikke formål, hvortil sidstnævnte udelukkende kan behandle personoplysningerne, forudsat at denne behandling er nødvendig.
 Med den foreslåede bestemmelse gives der mulighed for, at der undtagelsesvist kan ske overførsel af oplysninger til andre end kompetente myndigheder og internationale organisationer.
 Overførsel kan for det første ske på baggrund af en international aftale.
Overførsel kan for det andet ske i enkeltstående og specifikke tilfælde, hvis en række nærmere angivne betingelser er opfyldt.
Overførsel efter bestemmelsen kan ske, hvis en overførsel til en kompetent myndighed i det pågældende tredjeland vil være ineffektiv eller uhensigtsmæssig, navnlig fordi overførslen ikke kunne gennemføres rettidigt, eller fordi den nævnte myndighed i tredjelandet ikke respekterer retsstatsprincippet eller internationale menneskerettighedsnormer og standarder.
 Overførsel efter bestemmelsen kan være relevant, hvis der er akut behov for at overføre personoplysninger for at redde en person, som er i livsfare eller i alvorlig fare for at blive offer for en alvorlig strafbar handling, eller for at forhindre en nært forestående forbrydelse, herunder terrorisme.
 Det foreslås videre i stk. 2, at den overførende kompetente myndighed skal dokumentere og underrette tilsynsmyndigheden om overførsler til modtagere, der ikke er kompetente myndigheder.
 Der henvises i øvrigt til pkt. 2.8.3 i lovforslagets almindelige bemærkninger.
Til § 37 Det fremgår af persondatalovens § 55, at datatilsynet, der består af et råd og et sekretariat, fører tilsyn med enhver behandling, der omfattes af loven, idet tilsynet med domstolene dog varetages af Domstolsstyrelsen for så vidt angår behandling af oplysninger med hensyn til domstolenes administrative forhold.
 Det foreslås i stk. 1, at Datatilsynet, der består af et råd og et sekretariat, skal føre tilsyn med enhver behandling, der omfattes af loven, jf. dog kapitel 19 om tilsyn med domstolene.
Med den foreslåede bestemmelse får tilsynet til opgave at føre tilsyn med behandling, der er omfattet af loven.
Datatilsynet varetager således både tilsynet i forhold til persondataloven og  efter den 25. maj 2018  databeskyttelsesforordningen samt den foreslåede lov.
 Der henvises i øvrigt til pkt. 2.9.3 i lovforslagets almindelige bemærkninger.
 Det fremgår af persondatalovens § 55, stk. 2, at Datatilsynets daglige forretninger varetages af sekretariatet, der ledes af en direktør.
 Det foreslås i stk. 2, at tilsynets daglige forretninger varetages af et sekretariat, der ledes af en direktør.
 Der sker således med den foreslåede bestemmelse en videreførelse af den gældende ordning.
Det fremgår af persondatalovens § 55, stk. 3, at Datarådet, der nedsættes af justitsministeren, består af en formand, der er dommer, og af 6 andre medlemmer.
Der kan udnævnes stedfortrædere for medlemmerne.
Medlemmerne og stedfortræderne for disse udnævnes for 4 år.
 Det fremgår af forarbejderne til persondataloven (Folketingstidende 1999-2000, tillæg A, side 4101), at der ved udpegning af medlemmer af rådet skal tilstræbes uvildighed og sagkundskab.
Det foreslås i stk. 3, at justitsministeren nedsætter Datarådet, som består af en formand, der er dommer, og af 6 andre medlemmer.
Der kan udpeges stedfortrædere for medlemmerne.
Formanden, medlemmerne og stedfortræderne for disse udpeges for 4 år.
Der kan ske genudpegning to gange.
Udpegelsen af formand, medlemmer og stedfortrædere for disse sker på baggrund af disses faglige kvalifikationer, herunder navnlig ekspertise inden for databeskyttelsesret.
 Der sker med den foreslåede bestemmelse en videreførelse af reglerne om Datarådets nedsættelse med den ændring, at der alene kan ske genudpegning to gange.
 Det fremgår af persondatalovens § 55, stk. 4, at Datarådet fastsætter sin forretningsorden og de nærmere regler om arbejdets fordeling mellem råd og sekretariat.
Det foreslås i stk. 4, at bemyndigelsen til, at Datarådet kan fastsætte sin forretningsorden og fordelingen af arbejdet mellem rådet og sekretariatet videreføres.
Det bemærkes, at indtil rådet har fastsat en forretningsorden mv. i medfør af denne bestemmelse, vil den gældende forretningsorden fortsat gælde for Datarådets tilsyn i medfør af nærværende lov, jf. herved den foreslåede § 54, nr. 1 (den foreslåede § 2 a, stk. 2).
 Det foreslås i stk. 5, at udpegelsen af formand, medlemmer og stedfortrædere for disse er betinget af, at de pågældende sikkerhedsgodkendes, og at godkendelsen opretholdes i hele embedsperioden.
 Der skal som minimum ske en sikkerhedsgodkendelse til klassifikationsgraden HEMMELIGT i overensstemmelse med sikkerhedscirkulæret.
Med den foreslåede bestemmelse sikres det, at Datarådet kan håndtere oplysninger om de kompetente myndigheders systemer på betryggende vis.
Hvis et medlem mister sin sikkerhedsgodkendelse, vil den pågældende ikke længere kunne være medlem af rådet.
 Det foreslås i stk. 6, at hvervet som formand, medlem eller stedfortræder ophører ved udgangen af embedsperioden eller ved frivillig fratræden.
 Det foreslås videre i stk. 7, at formanden, medlemmer og stedfortrædere for disse alene kan afskediges i tilfælde af alvorligt embedsmisbrug, eller hvis disse ikke længere opfylder betingelserne for at varetage hvervet.
Med de foreslåede bestemmelser understreges det, at medlemmer af Datarådet skal kunne agere uafhængigt i hele embedsperioden.
Der er således ikke mulighed for at afskedige et medlem som følge af generel utilfredshed med det pågældende medlems beslutninger i Rådet.
 Der henvises i øvrigt til pkt. 2.9.3.1 i lovforslagets almindelige bemærkninger.
 Det fremgår af persondatalovens § 56, at Datatilsynet varetager sine opgaver i fuld uafhængighed.
 Det fremgår af forarbejderne til persondataloven (Folketingstidende 1999-2000, tillæg A, side 4101), at der ved udpegning af medlemmer af rådet skal tilstræbes uvildighed og sagkundskab, og at rådets medlemmer således skal udpeges på en måde, der sikrer Datatilsynet den fornødne uafhængighed.
 Det foreslås i stk. 8, at sekretariatets personale samt Datarådets formand, medlemmer og stedfortrædere for disse kun kan have bibeskæftigelse, for så vidt og i det omfang det er foreneligt med udøvelsen af de pligter, der er knyttet til stillingen eller hvervet.
Der sker med den foreslåede bestemmelse en understregning af, at tilsynets personale og Datarådets medlemmer skal være uafhængige.
Der er således i praksis tale om en videreførelse af gældende ret.
 Der henvises i øvrigt til pkt. 2.9.3.1 i lovforslagets almindelige bemærkninger.
 Det foreslås i stk. 9, at Datatilsynet repræsenterer tilsynsmyndighederne i Det Europæiske Databeskyttelsesråd.
Tilsynsmyndigheder efter loven vil være Datatilsynet og Domstolsstyrelsen.
Med den foreslåede bestemmelse fastslås det, at Datatilsynet skal repræsentere tilsynsmyndighederne i Det Europæiske Databeskyttelsesråd.
Datatilsynet skal i den forbindelse også varetage Domstolsstyrelsens synspunkter som tilsynsmyndighed, jf. også den foreslåede § 46 om samarbejde mellem tilsynsmyndighederne.
Til § 38 Det fremgår af persondatalovens § 67, at Domstolsstyrelsen fører tilsyn med behandling af oplysninger, der foretages for domstolene.
Tilsynet omfatter behandling af oplysninger med hensyn til domstolenes administrative forhold, jf. stk. 2.
Det fremgår videre af § 67, stk. 3, at for anden behandling af oplysninger træffes afgørelse af vedkommende ret.
Afgørelsen kan kæres til højere ret.
For særlige domstole, hvis afgørelser ikke kan indbringes for højere ret, kan den i 1. pkt. nævnte afgørelse kæres til den landsret, i hvis kreds retten er beliggende.
Kærefristen er 4 uger fra den dag, afgørelsen er meddelt den pågældende.
 Det foreslås i stk. 1, at Domstolsstyrelsen fører tilsyn med behandling af oplysninger, der foretages for domstolene, når disse handler uden for deres egenskab af domstol.
Det foreslås videre i stk. 2, at for anden behandling af oplysninger træffes afgørelse af vedkommende ret.
Afgørelsen kan kæres til højere ret.
For særlige domstole, hvis afgørelser ikke kan indbringes for højere ret, kan afgørelsen kæres til den landsret, i hvis kreds retten er beliggende.
Kærefristen er 4 uger fra den dag, afgørelsen er meddelt den pågældende.
 Med den foreslåede bestemmelse sker der en videreførelse af gældende ret i forhold til tilsynet med domstolenes behandling af personoplysninger.
 Der henvises i øvrigt til pkt. 2.9.3.2 i lovforslagets almindelige bemærkninger.
Til § 39 Det fremgår af persondatalovens § 56, at Datatilsynet udøver sine funktioner i fuld uafhængighed.
Tilsvarende gælder for Domstolsstyrelsen, jf. § 68, stk. 1.
 Det foreslås i § 39, at det fastslås, at tilsynsmyndighederne udøver deres funktioner i fuld uafhængighed.
 Der er således tale om en videreførelse af gældende ret.
 Der henvises i øvrigt til pkt. 2.9.3.3 i lovforslagets almindelige bemærkninger.
Til § 40 Det foreslås i stk. 1, at det fastlægges, at tilsynsmyndighederne har til opgave her i landet at 1) føre tilsyn med og håndhæve anvendelsen af denne lov, 2) fremme offentlighedens kendskab til og forståelse af risici, regler, garantier og rettigheder i forbindelse med behandling af personoplysninger, 3) rådgive Folketinget, regeringen og andre institutioner og organer om lovgivningsmæssige og administrative foranstaltninger til beskyttelse af fysiske personers rettigheder i forbindelse med behandling, 4) fremme dataansvarliges og databehandleres kendskab til deres forpligtelser i medfør af denne lov, 5) efter anmodning informere alle registrerede om udøvelsen af deres rettigheder i medfør af denne lov og med henblik herpå samarbejde med tilsynsmyndighederne i andre medlemsstater, hvis det er relevant, 6) behandle klager, der indgives af en registreret eller af et organ, en organisation eller en sammenslutning i overensstemmelse med bestemmelsen i § 48, og, for så vidt det er hensigtsmæssigt, undersøge genstanden for klagen og underrette klageren om forløbet og resultatet af undersøgelsen inden for senest 3 måneder, navnlig hvis yderligere undersøgelse eller koordinering med en anden tilsynsmyndighed er nødvendig, 7) videresende klager, som skal behandles af en tilsynsmyndighed i en anden medlemsstat, 8) efter anmodning yde supplerende bistand til en registreret, der har indgivet en klage, som er blevet videresendt til en tilsynsmyndighed i en anden medlemsstat, 9) underrette en registreret, der har indgivet en klage, om adgangen til retsmidler efter kapitel 22, 10) efter anmodning kontrollere, om en behandling af personoplysninger er lovlig i henhold til udsættelse, begræsning, undladelse eller nægtelse efter kapitel 4-6, og underrette den registrerede inden for en rimelig frist om resultatet af undersøgelsen eller om årsagerne til, at undersøgelsen ikke er foretaget, og om den registreredes adgang til retsmidler efter kapitel 22, 11) samarbejde med andre tilsynsmyndigheder, herunder gennem udveksling af oplysninger og gensidig bistand med henblik på at sikre ensartet anvendelse og håndhævelse af denne lov, 12) gennemføre undersøgelser om anvendelsen af denne lov, herunder på grundlag af oplysninger, der er modtaget fra en anden tilsynsmyndighed eller en anden offentlig myndighed, 13) holde øje med relevant udvikling, for så vidt den har indvirkning på beskyttelse af personoplysninger, navnlig udviklingen inden for informations- og kommunikationsteknologi, 14) rådgive om behandlingsaktiviteter som omhandlet i § 26 og 15) bidrage til Det Europæiske Databeskyttelsesråds aktiviteter.
Med den foreslåede bestemmelse sker der en samlet oplistning af tilsynsmyndighedernes opgaver efter loven.
Der er i vidt omfang tale om en videreførelse af gældende ret i forhold til de opgaver, som tilsynsmyndighederne varetager i dag.
 Det foreslås i stk. 2, at tilsynsmyndighederne letter indgivelsen af klager efter stk. 1, nr. 6.
 Det foreslås i stk. 3, at tilsynsmyndighederne kan afvise at imødekomme åbenbart grundløse eller overdrevent gentagne anmodninger efter den foreslåede lov.
Det er tilsynsmyndigheden, som har bevisbyrden for, at betingelserne for, at der kan ske afvisning, er opfyldt.
Det er således ikke op til den registrerede at godtgøre en berettiget interesse, men i det omfang, at den registrerede fremkommer med oplysninger om en sådan interesse, vil der formodningsvist ikke være grundlag for at afvise anmodningen i medfør af den foreslåede bestemmelse.
Til § 41 Det fremgår af persondatalovens § 62, stk. 1, at Datatilsynet kan kræve enhver oplysning, der er af betydning for dets virksomhed, herunder til afgørelse af, om et forhold falder ind under lovens bestemmelser.
 Tilsynets medlemmer og personale har til enhver tid mod behørig legitimation uden retskendelse adgang til alle lokaler, hvorfra en behandling, som foretages for den offentlige forvaltning, administreres, eller hvorfra der er adgang til de oplysninger, som behandles, samt til lokaler, hvor oplysningerne eller tekniske hjælpemidler opbevares eller anvendes, jf. § 62, stk. 2.
 Tilsvarende gælder for Domstolsstyrelsen, jf. § 68, stk. 1.
 Det foreslås i stk. 1, at tilsynsmyndighederne kan kræve enhver oplysning, der er af betydning for deres virksomhed, herunder til afgørelse af, om et forhold falder ind under lovens bestemmelser.
 Det foreslås videre i stk. 2, at tilsynsmyndighedernes medlemmer og personale til enhver tid mod behørig legitimation uden retskendelse har adgang til alle lokaler, hvorfra en behandling foretages.
 Med den foreslåede bestemmelse sker der en videreførelse af gældende ret i forhold til spørgsmålet om tilsynsmyndighedernes adgang til oplysninger og til lokaler, hvorfra der foretages behandling af personoplysninger.
Bestemmelsen vil således først og fremmest kunne anvendes i forhold til de kompetente myndigheder, men den vil også kunne anvendes over for private databehandlere, der foretager behandling af personoplysninger på vegne af den dataansvarlige, samt i forhold til hjemmearbejdspladser, som er etableret af den pågældende kompetente myndighed.
Tilsynsmyndighedernes inspektioner skal foretages i overensstemmelse med reglerne i lov nr. 442 af 9. juni 2004 om retssikkerhed ved forvaltningens anvendelse af tvangsindgreb og oplysningspligter med senere ændringer (retssikkerhedsloven), herunder lovens § 2 om proportionalitetsprincippet og de særlige regler for fremgangsmåden i §§ 3-8.
Til § 42 Det fremgår af persondatalovens § 59, at Datatilsynet kan påbyde en privat dataansvarlig at ophøre med en behandling, der ikke må finde sted efter denne lov, og at berigtige, slette eller blokere bestemte oplysninger, som er omfattet af en sådan behandling.
 Tilsynet kan forbyde en privat dataansvarlig at anvende en nærmere angiven fremgangsmåde i forbindelse med behandlingen af oplysninger, hvis tilsynet finder, at den pågældende fremgangsmåde medfører en væsentlig risiko for, at der behandles oplysninger i strid med loven, jf. stk. 2.
 Tilsynet kan i særlige tilfælde meddele databehandlere påbud eller forbud, jf. § 59, stk. 4.
 Der er således efter gældende ret ikke mulighed for, at tilsynsmyndighederne kan meddele påbud eller forbud til offentlige myndigheder.
 Det foreslås i stk. 1, at tilsynsmyndighederne over for den dataansvarlige og databehandleren kan afgive udtalelse om, at planlagte behandlingsaktiviteter sandsynligvis vil være i strid med nærværende lov, give påbud om at bringe behandlingsaktiviteter i overensstemmelse med nærværende lov, eller midlertidigt eller definitivt begrænse, herunder forbyde, behandling af personoplysninger.
 Med den foreslåede bestemmelse sker der således en udvidelse af tilsynsmyndighedernes beføjelser over for de kompetente myndigheder i forhold til i dag.
 Hvis den kompetente myndighed iværksætter behandlingsaktiviteter uden hensyntagen til en udtalelse fra tilsynsmyndigheden om, at behandlingsaktiviteten sandsynligvis ville være i strid med loven, vil tilsynsmyndigheden kunne meddele påbud eller forbud i forhold til den pågældende behandlingsaktivitet.
 En overtrædelse af et påbud eller forbud vil efter omstændighederne indebære, at den kompetente myndighed ifalder strafansvar, jf. herved den foreslåede § 50, stk. 2, og bemærkningerne hertil.
Det fremgår af persondatalovens § 61, at Datatilsynets afgørelser efter persondataloven ikke kan indbringes for anden administrativ myndighed.
Tilsvarende gælder for Domstolsstyrelsen, jf. § 68, stk. 1, 2. pkt.
 Det foreslås i stk. 2, at tilsynsmyndighedernes afgørelser efter den foreslåede lov ikke kan indbringes for anden administrativ myndighed.
 Med den foreslåede bestemmelse sker der en videreførelse af gældende ret i forhold til spørgsmålet om adgangen til at indbringe tilsynsmyndighedernes afgørelser for anden administrativ myndighed.
Til § 43 Det fremgår af persondatalovens § 57, at ved udarbejdelse af bekendtgørelser, cirkulærer eller lignende generelle retsforskrifter, der har betydning for beskyttelsen af privatlivet i forbindelse med behandling af oplysninger, skal der indhentes en udtalelse fra Datatilsynet.
Tilsvarende gælder for Domstolsstyrelsen i forhold til behandling af personoplysninger ved domstolene, jf. § 68, stk. 2.
Det foreslås i § 43, at der ved udarbejdelse af generelle retsforskrifter, der har betydning for behandling af personoplysninger, skal indhentes en udtalelse fra Datatilsynet.
Hvis der er tale om generelle forskrifter, der har betydning for behandling af oplysninger, der foretages for domstolene, skal der indhentes en udtalelse fra Domstolsstyrelsen.
 Med den foreslåede bestemmelse sker der således en videreførelse af gældende ret i forhold til forpligtelsen til at inddrage tilsynsmyndighederne.
Til § 44 Der er ikke efter gældende ret mulighed for, at tilsynsmyndighederne kan indbringe spørgsmål om overtrædelse af persondataloven for domstolene.
Tilsynsmyndighederne kan anmelde forhold til politiet, hvorefter spørgsmålet om overtrædelse af loven behandles i en straffesag.
 Det foreslås i § 44, at tilsynsmyndighederne kan indbringe spørgsmål om overtrædelse af den foreslåede lov for retten i den borgerlige retsplejes former.
 Med den foreslåede bestemmelse får tilsynsmyndighederne mulighed for at indbringe spørgsmål om overtrædelse af den foreslåede lov for domstolene i den borgerlige retsplejes former, dvs. efter retsplejelovens regler om civile sager.
 Der etableres ikke med bestemmelsen en mulighed for tilsynsmyndighederne til at give møde i retten i videre omgang end efter gældende ret.
Til § 45 Det fremgår af persondatalovens § 65, at Datatilsynet afgiver en årlig beretning om sin virksomhed til Folketinget.
Beretningen offentliggøres.
Domstolsstyrelsen offentliggør ligeledes en årlig beretning om dens virksomhed, jf. § 68, stk. 3.
Det foreslås i § 45, at tilsynsmyndighederne afgiver en årlig beretning om deres virksomhed til Folketinget og justitsministeren.
Beretningerne offentliggøres.
 Med den foreslåede bestemmelse sker der således i vidt omfang en videreførelse af gældende ret i forhold til tilsynsmyndighedernes pligt til at afgive en årsberetning.
Til § 46 Det fremgår af persondatalovens § 66, at Datatilsynet og Domstolsstyrelsen samarbejder, i det omfang det er nødvendigt for at opfylde deres pligter, navnlig ved at udveksle alle relevante oplysninger.
 Det foreslås i § 46, at tilsynsmyndighederne samarbejder, i det omfang det er nødvendigt for at opfylde deres pligter, navnlig ved at udveksle alle relevante oplysninger.
 Med den foreslåede bestemmelse sker der således en videreførelse af gældende ret i forhold til tilsynsmyndighedernes pligt til at samarbejde.
Til § 47 Persondataloven indeholder ikke regler om tilsynsmyndighedernes samarbejde med tilsynsmyndigheder fra andre medlemsstater.
Det foreslås i stk. 1, at tilsynsmyndighederne uden unødig forsinkelse og senest en måned efter modtagelsen besvarer en anmodning fra en tilsynsmyndighed i en anden medlemsstat.
Oplysninger, som en tilsynsmyndighed i en anden tilsynsmyndighed har anmodet om, fremsendes elektronisk i et standardformat.
Det foreslås videre i stk. 2, at anmodninger om bistand skal indeholde alle nødvendige oplysninger, herunder formålet med og grunden til anmodningen.
Udvekslede oplysninger må kun anvendes til det formål, som er angivet i anmodningen.
Endeligt foreslås det i stk. 3, at anmodninger alene kan afvises, når den anmodede tilsynsmyndighed ikke har kompetence med hensyn til genstanden for anmodningen eller de foranstaltninger, som den anmodes om at iværksætte, eller en imødekommelse af anmodningen vil være i strid med denne eller anden lov.
Et afslag på at imødekomme en anmodning skal begrundes.
 Tilsynsmyndigheden vil således ikke kunne imødekomme en anmodning om, at der meddeles et påbud om at forbyde en behandling, som ikke er omfattet af den foreslåede lovs anvendelsesområde, eller hvis den pågældende behandling overholder reglerne i den foreslåede lov.
Til § 48 Det fremgår af persondatalovens § 40, at den registrerede kan klage til vedkommende tilsynsmyndighed over behandling af oplysninger vedrørende den pågældende.
 Det foreslås i stk. 1, at den registrerede eller dennes repræsentant kan klage til vedkommende tilsynsmyndighed over behandling af oplysninger vedrørende den registrerede.
Med den foreslåede bestemmelse videreføres den generelle adgang til at klage til tilsynsmyndigheden.
Den registrerede kan klage gennem en repræsentant i overensstemmelse med forvaltningslovens regler om adgangen til at lade sig repræsentere.
 Det foreslås i stk. 2, at tilsynsmyndighedernes afgørelser, undladelser af at behandle en klage fra en registreret eller en manglende underretning efter § 40, stk. 1, nr. 6, af den registrerede eller dennes repræsentant kan indbringes for domstolene efter retsplejelovens regler.
Med den foreslåede bestemmelse fastslås den registreredes adgang til at indbringe tilsynsmyndighedens afgørelser for domstolene.
For så vidt angår spørgsmålet om adgangen til at indbringe en tilsynsmyndigheds afgørelser for domstolene, følger det af grundlovens § 63, at domstolene er berettiget til at påkende ethvert spørgsmål om øvrighedsmyndighedens grænser.
Denne mulighed for domstolsprøvelse vil bl.a. kunne udnyttes, såfremt Datatilsynet eller Domstolsstyrelsen har behandlet en klage fra en registreret person.
I givet fald vil den registrerede, som tilsynsmyndighedens afgørelse måtte gå imod, kunne indbringe denne for domstolene.
Herudover fastslås det, at den registrerede også kan indbringe tilsynsmyndigheden for domstolene, hvis der ikke er sket behandling af en klage, eller der ikke er givet den forpligtede underretning efter den foreslåede § 38, stk. 1, nr. 6. Det må antages, at en sådan anlagt sag vil bortfalde, hvis tilsynsmyndigheden i mellemtiden behandler klagen eller foretager den fornødne underretning.
Bestemmelsen må derfor antages at få beskeden betydning i praksis.
 Det foreslås i stk. 3, at den registrerede eller den registreredes repræsentant kan indbringe spørgsmål om dataansvarliges og databehandleres overholdelse af denne lov for domstolene i den borgerlige retsplejes former.
 Adgangen til at indbringe tilsynsmyndigheden for domstolene følger af retsplejelovens almindelige regler.
 Med den foreslåede bestemmelse understreges det således, at den registrerede kan indbringe spørgsmål om dataansvarliges og databehandleres overholdelse af denne lov for retten i den borgerlige retsplejes former, dvs. efter retsplejelovens regler om civile søgsmål.
For så vidt angår den registreredes adgang til at lade sig repræsentere af andre ved anlæggelse af søgsmål, følger dette af dansk rets regler om mandatarer.
Mandataren kan føre sagen på partens vegne på samme måde som en procesfuldmægtig, og mandatarens optræden i sagen bygger på partens bemyndigelse, der når som helst kan tilbagekaldes.
 Der etableres ikke med bestemmelsen en mulighed for repræsentanten til at give møde i retten i videre omgang end efter gældende ret.
 Der henvises i øvrigt til pkt. 2.10.3.2-2.10.3.4 i lovforslagets almindelige bemærkninger.
Til § 49 Det fremgår af persondatalovens § 69, at den dataansvarlige skal erstatte skade, der er forvoldt ved behandling i strid med bestemmelserne i loven, medmindre det godtgøres, at skaden ikke kunne have været afværget ved den agtpågivenhed og omhu, der må kræves i forbindelse med behandling af oplysninger.
Af den gældende erstatningsregel i persondatalovens § 69 følger der således et skærpet ansvarsgrundlag i form af et præsumptionsansvar (culpa med omvendt bevisbyrde) for den dataansvarlige.
Herudover finder de almindelige erstatningsretlige principper anvendelse.
 Det foreslås i § 49, at enhver person, som har lidt materiel eller immateriel skade som følge af en ulovlig behandlingsaktivitet eller enhver anden behandling i strid med denne lov, har ret til erstatning fra den dataansvarlige i overensstemmelse med det almindelige EU-retlige erstatningsansvar.
Bestemmelsen indebærer således, at en person, som har lidt et tab som følge af en ansvarspådragende handling i form af ulovlig behandling af personoplysninger, har ret til erstatning.
Bestemmelsen indebærer endvidere, at spørgsmålet om erstatningsansvaret reguleres af de almindelige regler om EU-medlemsstaternes erstatningsansvar for tilsidesættelse af EU-retten.
For at en EU-medlemsstat er erstatningsansvarlig efter EU-retten, er det bl.a. en betingelse, at den overtrædelse af EU-retten, der er tale om, er tilstrækkelig kvalificeret.
Herudover finder de øvrige erstatningsretlige principper i dansk ret anvendelse.
Det er således en betingelse for, at skadevolderen kan ifalde et erstatningsansvar, at skadelidte har lidt et økonomisk tab.
Derudover skal der være den nødvendige årsagsforbindelse (kausalitet) mellem den indtrådte skade og skadevolderens adfærd.
Endvidere forudsætter et erstatningsansvar, at der foreligger såkaldt adækvans (påregnelighed), dvs. at skaden er en påregnelig følge af skadevoldernes adfærd.
Skader, der er helt atypiske eller tilfældige i forhold til den risiko, som skadevolders adfærd har fremkaldt, falder dermed normalt uden for erstatningspligten.
 Der henvises i øvrigt til pkt. 2.10.3.5 i lovforslagets almindelige bemærkninger.
Til § 50 Det fremgår af persondatalovens § 70, stk. 2, at medmindre højere straf er forskyldt efter den øvrige lovgivning, straffes med bøde eller hæfte den, der overtræder § 41, stk. 3 (om behandlingssikkerhed), eller § 53 (om forudgående anmeldelse for databehandlere) eller tilsidesætter vilkår som nævnt i § 7, stk. 7 (om behandling af følsomme oplysninger), § 9, stk. 3 (om førelse af retsinformationssystemer), § 10, stk. 3 (om videregivelse af følsomme oplysninger og oplysninger om rent private forhold i statistisk eller videnskabeligt øjemed), § 13, stk. 1 (om registrering af udgående telefonopkald), § 27, stk. 4 (overførsel af oplysninger til tredjelande), eller en betingelse eller et vilkår for en tilladelse i henhold til regler udstedt i medfør af loven.
 Strafansvar efter § 70, stk. 2, vedrører primært bestemmelser, som private databehandlere, der udfører opgaver for offentlige myndigheder, skal iagttage.
Strafansvar i forhold til den offentlige myndighed er navnlig relevant ved overtrædelser af vilkår fastsat af Datatilsynet.
Strafansvaret suppleres i disse situationer af straffelovens regler samt af adgangen for myndigheden til at iværksætte disciplinære sanktioner over for den fysiske person, dvs. den ansatte, som har overtrådt persondataloven.
 Det foreslås i stk. 1, at medmindre højere straf er forskyldt efter anden lovgivning, kan en privat databehandler, der i forbindelse med en behandling, der udføres for en kompetent myndighed, overtræder § 22, stk. 2 og 3, § 23, stk. 2, § 27 og § 28, stk. 2, eller undlader at efterkomme et påbud eller forbud, der er meddelt i henhold til § 42, straffes med bøde eller fængsel indtil 4 måneder.
Med den forslåede bestemmelse kan der således idømmes straf i form af bøde eller fængsel, hvis en privat databehandler overtræder den foreslåede § 22 om kravene til databehandlere, herunder kravene til gennemførsel af en behandling ved en databehandler og anvendelse af underdatabehandlere.
Endvidere strafbelægges databehandlerens pligt til at føre skriftlige fortegnelser over alle kategorier af behandlingsaktiviteter efter § 23, stk. 2, samt bestemmelsen i § 27 om behandlingssikkerhed.
Endelig strafbelægges databehandlerens pligt til at underrette den dataansvarlige om brud på persondatasikkerheden efter § 28, stk. 2, samt en databehandlers manglende efterkommelse af et påbud eller forbud, der er meddelt af en tilsynsmyndighed i henhold til lovens § 42.
 Der er således til dels tale om en videreførelse af den gældende bestemmelse i persondatalovens § 70, stk. 2, hvorefter en privat databehandler kan straffes for overtrædelse af persondatalovens § 41, stk. 3.
 Det foreslås i stk. 2, at medmindre højere straf er forskyldt efter anden lovgivning, kan dataansvarlige, der undlader at efterkomme et påbud eller forbud, der er meddelt i henhold til § 42, straffes med bøde.
 Med den foreslåede bestemmelse fastslås det, at offentlige myndigheder kan ifalde strafansvar i form af bøde, hvis myndigheden måtte undlade at efterkomme et påbud eller forbud, som tilsynsmyndigheden har meddelt i henhold til den foreslåede § 42.
Det sikres herved, at sanktioneringen af de kompetente myndigheders overtrædelser af nærværende lov i første omgang håndteres af tilsynsmyndigheden gennem meddelelse af påbud eller forbud.
Overtrædes et sådant påbud eller forbud, vil tilsynsmyndigheden kunne anmelde forholdet til politiet, som vurderer, om der er grundlag for at rejse en straffesag.
 Et eventuelt strafansvar over for myndigheden vil på samme måde som i dag være suppleret af straffelovens regler samt af adgangen for myndigheden til at iværksætte disciplinære sanktioner over for ansatte, som foretager behandling i strid med loven.
 Der henvises i øvrigt til pkt. 2.10.3.6 i lovforslagets almindelige bemærkninger.
 Det fremgår af persondatalovens § 70, stk. 4, at i regler, der udstedes i medfør af loven, kan der fastsættes straf af bøde eller hæfte.
 Det fremgår videre af § 70, stk. 5, at der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 Det foreslås i stk. 3, at i regler, der udstedes i medfør af loven, kan der fastsættes straf af bøde eller fængsel indtil 4 måneder.
 Der sker med den foreslåede bestemmelse en videreførelse af adgangen til at fastsatte strafbestemmelser i regler, der udstedes i medfør af loven, idet adgangen hertil dog  i overensstemmelse med den foreslåede § 50, stk. 1 og 2  begrænses til fængsel i op til 4 måneder.
 Det foreslås videre i stk. 4, at der kan pålægges selskaber mv. (juridiske personer) strafansvar efter reglerne i straffelovens 5. kapitel.
Der sker med den foreslåede bestemmelse en videreførelse af gældende ret.
Efter straffelovens § 27, stk. 2, kan statslige myndigheder og kommuner alene straffes i anledning af overtrædelser, der begås ved udøvelse af virksomhed, der svarer til eller kan sidestilles med virksomhed udøvet af private.
 Der henvises i øvrigt til pkt. 2.10.3.6 i lovforslagets almindelige bemærkninger.
Til § 51 Det fremgår af persondatalovens § 75, at justitsministeren kan fastsætte regler, som er nødvendige for at gennemføre de af Det Europæiske Fællesskab udstedte beslutninger, som træffes med henblik på gennemførelse af direktivet om beskyttelse af fysiske personer i forbindelse med behandling af personoplysninger og om fri udveksling af sådanne oplysninger, eller regler, som er nødvendige for at anvende de af Fællesskabet udstedte retsakter på direktivets område.
 Det foreslås i § 51, at justitsministeren bemyndiges til at fastsætte regler, som er nødvendige for at gennemføre de af Europa-Kommissionen udstedte retsakter, som udstedes med henblik på gennemførelse af direktivet om beskyttelse af fysiske personer i forbindelse med kompetente myndigheders behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner og om fri udveksling af sådanne oplysninger og om ophævelse af Rådets rammeafgørelse 2008/977/RIA, eller regler, som er nødvendige for at anvende de af Europa-Kommissionen udstedte retsakter på direktivets område.
 Med den foreslåede bestemmelse tilvejebringes det fornødne grundlag for justitsministeren til om nødvendigt at fastsætte administrative bestemmelser til opfyldelse af de gennemførelsesretsakter, som Europa-Kommissionen måtte vedtage efter proceduren i retshåndhævelsesdirektivets artikel 58, jf. artikel 36 om tilstrækkelighedsafgørelser og artikel 50 om procedurer for gensidig bistand mellem tilsynsmyndighederne.
Bestemmelsen har således et snævert anvendelsesområde.
Således vil anvendelsen af EU-Kommissionens tilstrækkelighedsafgørelser i forbindelse med overførsler til tredjelande mv. og overholdelsen af EU-Kommissionens gennemførelsesretsakter om format og procedurer for gensidig bistand mellem tilsynsmyndighederne mv. som klart udgangspunkt ikke kræve, at der fastsættes nærmere regler herom.
Det er imidlertid Justitsministeriets vurdering, at hensynet til at sikre, at der ikke kan opstå tvivl om de kompetente myndigheders adgang til at overføre oplysninger på grundlag af en tilstrækkelighedsafgørelse fra EU-Kommissionen, og at tilsynsmyndighederne kan samarbejde med tilsynsmyndighederne i de andre medlemsstater og Det Europæiske Databeskyttelsesråd, taler for, at justitsministeren bemyndiges til at fastsætte regler herom, hvis det måtte blive nødvendigt.
Til § 52 Det foreslås i stk. 1, at loven træder i kraft dagen efter bekendtgørelse i Lovtidende.
 Det foreslås i stk. 2, at lovforslaget kan stadfæstes straks efter dets vedtagelse.
 Bestemmelsen skal ses i lyset af, at gennemførslen af retshåndhævelsesdirektivet skal ske inden den 1. maj 2017, idet gennemførslen er en forudsætning for, at der kan indgås en samarbejdsaftale mellem Danmark og Europol, som skal have virkning fra samme dato.
 Der er således behov for hurtigst muligt at træffe de foranstaltninger, der er nødvendige for, at direktivet kan gennemføres i Danmark.
 Der henvises i øvrigt til pkt. 1.1 i lovforslagets almindelige bemærkninger.
Til § 53 Det foreslås i stk. 1, at lovens § 25 og § 26 gælder i forhold til behandling af personoplysninger, der foretages, og registre, der oprettes, den 1. maj 2017 eller senere.
 Med den foreslåede bestemmelse understreges det, at de foreslåede bestemmelser om henholdsvis konsekvensanalyser og forudgående høring af tilsynsmyndigheden finder anvendelse i forhold til ny behandling, der iværksættes, og registre, der oprettes, på tidspunktet for lovens ikrafttræden eller senere.
Til § 54 Det foreslås i § 54, at overførsler til tredjelande og internationale organisationer kan ske i medfør af internationale aftaler, der er indgået inden den 6. maj 2016, indtil aftalerne ændres, erstattes eller ophæves.
Det sikres herved, at der fortsat kan ske overførsler af personoplysninger til tredjelande og internationale organisationer i medfør af internationale aftaler, som overholdt de regler om databeskyttelse, der gjaldt inden den 6. maj 2016, hvor retshåndhævelsesdirektivet trådte i kraft.
Der kan f.eks. være tale om aftaler om overførsel af personoplysninger til den internationale politiorganisation Interpol.
Til § 55 Til nr. 1 Det fremgår af persondatalovens § 2, stk. 4, at bestemmelserne i lovens kapitel 8 og 9 og §§ 35-37 og § 39 ikke finder anvendelse på behandlinger, der foretages for domstolene inden for det strafferetlige område.
Bestemmelserne i lovens kapitel 8 og §§ 35-37 og § 39 finder i medfør af § 2, stk. 4, heller ikke anvendelse på behandlinger, der foretages for politi og anklagemyndighed inden for det strafferetlige område.
 Det foreslås, at persondatalovens § 2, stk. 4, ophæves.
 Ophævelsen skal ses i sammenhæng med den foreslåede ændring i nr. 2.
Til nr. 2 Der foreslås indsat en ny § 2 a, stk. 1, i persondataloven, hvorefter persondataloven ikke gælder for behandling, som er omfattet af den foreslåede lov om retshåndhævende myndigheders behandling af personoplysninger.
 Det foreslås endvidere, at der indsættes en ny § 2 a, stk. 2, hvorefter de regler, som er udstedt i medfør af persondatalovens § 32, stk. 5, § 41, stk. 5, § 55, stk. 4, og § 72 fortsat gælder for den behandling af personoplysninger, der er omfattet af lov om retshåndhævende myndigheders behandling af personoplysninger, medmindre det vil være i strid med denne lov.
 Med den foreslåede bestemmelse fastslås det, at persondataloven ikke længere finder anvendelse i forhold til den behandling af personoplysninger, der er omfattet af den foreslåede lov.
 Der er imidlertid udstedt en række bekendtgørelser med hjemmel i persondataloven, som har betydning for de kompetente myndigheders behandling af personoplysninger inden for den foreslåede lovs anvendelsesområde.
Med den foreslåede bestemmelse sikres det, at disse bekendtgørelser fortsat finder anvendelse for de kompetente myndigheders behandling af personoplysninger.
De pågældende bekendtgørelser kan erstattes af nye regler, som udstedes i medfør af den foreslåede lov.
 Der er tale om bekendtgørelse om politiets anvendelse af automatisk nummerpladegenkendelse (ANPG), bekendtgørelse om behandling af personoplysninger, der leveres eller modtages i henhold til Prümafgørelsen om udveksling af oplysninger om dna-profiler, fingeraftryk og køretøjer m.v., bekendtgørelse om behandling af personoplysninger i Det Centrale Kriminalregister (Kriminalregisteret), bekendtgørelse om behandling af personoplysninger i Politiets Efterforskningsstøtte Database (PED), bekendtgørelse om forretningsorden for Datarådet, sikkerhedsbekendtgørelsen for domstolene og sikkerhedsbekendtgørelsen.
Anvendelsen af bekendtgørelserne skal ske i lyset af den foreslåede § 2 og bemærkningerne hertil.
Bekendtgørelsernes regler finder således anvendelse i det omfang, at disse ikke strider mod reglerne i retshåndhævelsesdirektivet.
Til § 56 Bestemmelsen vedrører lovens territoriale gyldighed.
Det fremgår af persondatalovens § 83, at loven ikke gælder for Færøerne, men at loven ved kongelig anordning kan sættes i kraft for rigsmyndighedernes behandling af oplysninger med de afvigelser, som de særlige færøske forhold tilsiger.
Loven gælder heller ikke for Grønland, men kan ved kongelig anordning sættes i kraft med de afvigelser, som de særlige grønlandske forhold tilsiger.
 Persondataloven er ved anordning nr. 1238 af 14. oktober 2016 sat i kraft for Grønland.
Det foreslås i § 56, at loven ikke skal gælde for Færøerne, men at loven ved kongelig anordning kan sættes i kraft for rigsmyndighedernes behandling af oplysninger med de ændringer, som de færøske forhold tilsiger.
Loven gælder heller ikke for Grønland, men kan ved kongelig anordning sættes i kraft med de ændringer, som de grønlandske forhold tilsiger.
Bilag 1 Lovforslaget sammenholdt med gældende lov Bilag 2 EUROPA-PARLAMENTETS OG RÅDETS DIREKTIV (EU) 2016/680 af 27. april 2016 om beskyttelse af fysiske personer i forbindelse med kompetente myndigheders behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner og om fri udveksling af sådanne oplysninger og om ophævelse af Rådets rammeafgørelse 2008/977/RIA EUROPA-PARLAMENTET OG RÅDET FOR DEN EUROPÆISKE UNION HAR  under henvisning til traktaten om Den Europæiske Unions funktionsmåde, særlig artikel 16, stk. 2, under henvisning til forslag fra Europa-Kommissionen, efter fremsendelse af udkast til lovgivningsmæssig retsakt til de nationale parlamenter, under henvisning til udtalelse fra Regionsudvalget1), efter den almindelige lovgivningsprocedure2) og ud fra følgende betragtninger:
(1) Beskyttelse af fysiske personer i forbindelse med behandling af personoplysninger er en grundlæggende rettighed.
I artikel 8, stk. 1, i Den Europæiske Unions charter om grundlæggende rettigheder (»chartret«) og artikel 16, stk. 1, i traktaten om Den Europæiske Unions funktionsmåde (TEUF) fastsættes det, at enhver har ret til beskyttelse af personoplysninger, der vedrører den pågældende.
(2) Principperne og reglerne for beskyttelse af fysiske personer i forbindelse med behandling af deres personoplysninger bør, uanset deres nationalitet eller bopæl, respektere deres grundlæggende rettigheder og frihedsrettigheder, navnlig deres ret til beskyttelse af personoplysninger.
Dette direktiv har til formål at bidrage til skabelsen af et område med frihed, sikkerhed og retfærdighed.
(3) Den hastige teknologiske udvikling og globaliseringen har skabt nye udfordringer, hvad angår beskyttelsen af personoplysninger.
Omfanget af indsamlingen og delingen af personoplysninger er steget betydeligt.
Teknologien giver mulighed for at behandle personoplysninger i et hidtil uset omfang i forbindelse med udøvelsen af aktiviteter såsom at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner.
(4) Den frie udveksling af personoplysninger mellem kompetente myndigheder med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed i Unionen, og overførsel af sådanne personoplysninger til tredjelande og internationale organisationer, bør lettes samtidig med, at der sikres et højt niveau for beskyttelse af personoplysninger.
Denne udvikling kræver, at der opbygges en stærk og mere sammenhængende ramme for beskyttelse af personoplysninger i Unionen, som understøttes af en effektiv håndhævelse.
(5) Europa-Parlamentets og Rådets direktiv 95/46/EF3) finder anvendelse på al behandling af personoplysninger i medlemsstaterne både i den offentlige og private sektor.
Det finder dog ikke anvendelse på behandling af personoplysninger under udøvelse af aktiviteter, der falder uden for fællesskabsretten, såsom retligt samarbejde i straffesager og politisamarbejde.
(6) Rådets rammeafgørelse 2008/977/RIA4) finder anvendelse inden for retligt samarbejde i straffesager og politisamarbejde.
Denne rammeafgørelses anvendelsesområde er begrænset til behandling af personoplysninger, der videregives eller stilles til rådighed mellem medlemsstater.
(7) Det er vigtigt at sikre et ensartet og højt niveau for beskyttelse af personoplysninger om fysiske personer og gøre det lettere at udveksle personoplysninger mellem medlemsstaternes kompetente myndigheder for at sikre et effektivt retligt samarbejde i straffesager og politisamarbejde.
Med det formål bør niveauet for beskyttelse af fysiske personers rettigheder og frihedsrettigheder i forbindelse med de kompetente myndigheders behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed, være ensartet i alle medlemsstater.
For at sikre en effektiv beskyttelse af personoplysninger i hele Unionen er det nødvendigt at styrke de registreredes rettigheder og de forpligtelser, der påhviler dem, der behandler personoplysninger, samt tilsvarende beføjelser til at kontrollere og sikre overholdelsen af reglerne om beskyttelse af personoplysninger i medlemsstaterne.
 (8) Artikel 16, stk. 2, i TEUF giver Europa-Parlamentet og Rådet beføjelse til at fastsætte regler for beskyttelse af fysiske personer i forbindelse med behandling af personoplysninger og regler om fri udveksling af sådanne oplysninger.
 (9) På det grundlag fastsættes der ved Europa-Parlamentets og Rådets forordning (EU) 2016/6795) generelle regler for at beskytte fysiske personer i forbindelse med behandling af personoplysninger og sikre fri udveksling af personoplysninger i Unionen.
 (10) I erklæring nr. 21 om beskyttelse af personoplysninger inden for retligt samarbejde i straffesager og politisamarbejde, der er knyttet som bilag til slutakten fra den regeringskonference, der vedtog Lissabontraktaten, erkendte konferencen, at det kan blive nødvendigt med specifikke regler om beskyttelse af personoplysninger og om fri bevægelighed for personoplysninger inden for retligt samarbejde i straffesager og politisamarbejde baseret på artikel 16 i TEUF som følge af disse områders specifikke karakter.
(11) Det er derfor hensigtsmæssigt at disse områder behandles i et direktiv, der fastsætter særlige regler for beskyttelse af fysiske personer i forbindelse med de kompetente myndigheders behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed, idet disse aktiviteters særlige karakter respekteres.
Disse kompetente myndigheder kan omfatte ikke blot offentlige myndigheder som judicielle myndigheder, politi eller andre retshåndhævende myndigheder, men også alle andre organer eller enheder, som i henhold til medlemsstaternes nationale ret udøver offentlig myndighed eller offentlige beføjelser med henblik på dette direktiv.
Hvis det pågældende organ eller den pågældende enhed behandler personoplysninger til andre formål end med henblik på dette direktiv, finder forordning (EU) 2016/679 anvendelse.
Forordning (EU) 2016/679 finder derfor anvendelse i tilfælde, hvor et organ eller en enhed indsamler personoplysninger til andre formål og viderebehandler disse personoplysninger for at opfylde en retlig forpligtelse, som det/den er underlagt.
For eksempel opbevarer finansielle institutioner med henblik på efterforskning, afsløring eller retsforfølgning af strafbare handlinger visse personoplysninger, som de behandler, og disse personoplysninger videregives kun til de kompetente nationale myndigheder i særlige tilfælde og i henhold til medlemsstaternes nationale ret.
Et organ eller en enhed, som behandler personoplysninger på sådanne myndigheders vegne inden for dette direktivs anvendelsesområde, bør være bundet af en kontrakt eller en anden retsakt og af de bestemmelser, der gælder for databehandlere i henhold til dette direktiv, mens anvendelsen af forordning (EU) 2016/679 ikke berøres heraf, for så vidt angår databehandlerens behandlingsaktiviteter uden for dette direktivs anvendelsesområde.
(12) De aktiviteter, der udføres af politiet eller andre retshåndhævende myndigheder, er hovedsageligt fokuseret på at forebygge, efterforske, afsløre eller retsforfølge strafbare handlinger, herunder politiaktiviteter uden forudgående viden om, hvorvidt et forhold udgør en strafbar handling eller ej.
Sådanne aktiviteter kan også omfatte udøvelsen af beføjelser gennem tvangsindgreb som f.eks. politiaktiviteter i forbindelse med demonstrationer, store sportsbegivenheder og uroligheder.
De omfatter også opretholdelse af lov og orden som en opgave, der er overdraget til politiet eller andre retshåndhævende myndigheder, hvor det er nødvendigt for at beskytte mod og forebygge trusler mod den offentlige sikkerhed og de ved lov beskyttede grundlæggende samfundsinteresser, som kan føre til en strafbar handling.
Medlemsstater kan overdrage andre opgaver, der ikke nødvendigvis foretages med henblik på at forebygge, efterforske, afsløre eller retsforfølge strafbare handlinger, herunder beskytte mod og forebygge trusler mod den offentlige sikkerhed, til de kompetente myndigheder, således at behandlingen af personoplysninger til disse andre formål, for så vidt de er omfattet af EU-retten, falder ind under anvendelsesområdet for forordning (EU) 2016/679.
 (13) En strafbar handling som omhandlet i dette direktiv bør være et selvstændigt EU-retligt begreb som fortolket af Den Europæiske Unions Domstol (»Domstolen«).
 (14) Da dette direktiv ikke bør finde anvendelse på behandlingen af personoplysninger i forbindelse med en aktivitet, der falder uden for EU-retten, bør aktiviteter vedrørende statens sikkerhed, aktiviteter udført af agenturer eller enheder, der beskæftiger sig med spørgsmål om statens sikkerhed, og medlemsstaternes behandling af personoplysninger ved udførelsen af aktiviteter, der falder inden for rammerne af afsnit V, kapitel 2, i traktaten om Den Europæiske Union (TEU), ikke anses for at være aktiviteter, der falder inden for dette direktivs anvendelsesområde.
(15) For at sikre et ensartet beskyttelsesniveau for fysiske personer ved hjælp af rettigheder, som kan håndhæves i hele Unionen, og for at hindre, at forskelle hæmmer den frie udveksling af personoplysninger mellem kompetente myndigheder, bør dette direktiv fastsætte harmoniserede regler for beskyttelse og fri udveksling af personoplysninger, der behandles med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed.
Den indbyrdes tilnærmelse af medlemsstaternes lovgivninger bør ikke resultere i en forringelse af den beskyttelse af personoplysninger, de indeholder, men bør tværtimod søge at sikre et højt beskyttelsesniveau i Unionen.
Medlemsstaterne bør ikke forhindres i at fastsætte højere standarder end dem, der er indeholdt i dette direktiv, for beskyttelse af den registreredes rettigheder og frihedsrettigheder med hensyn til kompetente myndigheders behandling af personoplysninger.
(16) Dette direktiv berører ikke princippet om aktindsigt i officielle dokumenter.
I henhold til forordning (EU) 2016/679 kan personoplysninger i officielle dokumenter, som opbevares af en offentlig myndighed eller et offentligt eller privat organ med henblik på udførelse af en opgave i samfundets interesse, videregives af denne myndighed eller dette organ i overensstemmelse med EU-retten eller medlemsstaternes nationale ret, som den offentlige myndighed eller organet er underlagt, for at forene aktindsigt i officielle dokumenter med retten til beskyttelse af personoplysninger.
 (17) Den beskyttelse, som dette direktiv yder i forbindelse med behandling af personoplysninger, bør finde anvendelse på fysiske personer uanset nationalitet eller bopæl.
(18) For at undgå at skabe en alvorlig risiko for omgåelse bør beskyttelsen af fysiske personer være teknologineutral og ikke afhænge af de anvendte teknikker.
Beskyttelsen af fysiske personer bør gælde for både automatisk og manuel behandling af personoplysninger, hvis personoplysningerne er indeholdt eller vil blive indeholdt i et register.
Sagsmapper eller samlinger af sagsmapper samt deres forsider, som ikke er struktureret efter bestemte kriterier, bør ikke være omfattet af dette direktivs anvendelsesområde.
(19) Europa-Parlamentets og Rådets forordning (EF) nr. 45/20016) finder anvendelse på behandling af personoplysninger, der foretages af Den Europæiske Unions institutioner, organer, kontorer og agenturer.
Forordning (EF) nr. 45/2001 og andre EU-retsakter, der finder anvendelse på en sådan behandling af personoplysninger, bør tilpasses til principperne og bestemmelserne i forordning (EU) 2016/679.
 (20) Dette direktiv forhindrer ikke medlemsstaterne i at præcisere behandlingsaktiviteter og behandlingsprocedurer i deres nationale regler om strafferetspleje vedrørende behandling af personoplysninger ved domstole og andre judicielle myndigheder, navnlig for så vidt angår personoplysninger, der er indeholdt i en retsafgørelse eller et register i forbindelse med straffesager.
(21) Principperne for databeskyttelse bør gælde enhver information om en identificeret eller identificerbar fysisk person.
For at afgøre, om en fysisk person er identificerbar, bør alle midler tages i betragtning, der med rimelighed kan tænkes bragt i anvendelse af den dataansvarlige eller en anden person til direkte eller indirekte at identificere, herunder udpege, den pågældende.
For at fastslå, om midler med rimelighed kan tænkes bragt i anvendelse til at identificere en fysisk person, bør alle objektive forhold tages i betragtning, såsom omkostninger ved og tid, der er nødvendig til identifikation, under hensyntagen til den tilgængelige teknologi på behandlingstidspunktet og den teknologiske udvikling.
Databeskyttelsesprincipperne bør derfor ikke gælde for anonyme oplysninger, dvs. oplysninger, der ikke vedrører en identificeret eller identificerbar fysisk person, eller for personoplysninger, som er gjort anonyme på en sådan måde, at den registrerede ikke længere kan identificeres.
(22) Offentlige myndigheder, til hvem personoplysninger videregives i overensstemmelse med en retlig forpligtelse i forbindelse med udøvelsen af deres officielle hverv, såsom skatte- og toldmyndigheder, finansielle efterforskningsenheder, uafhængige administrative myndigheder eller finansielle markedsmyndigheder, der er ansvarlige for regulering af og tilsyn med værdipapirmarkederne, bør ikke betragtes som værende modtagere, hvis de modtager personoplysninger, der er nødvendige som led i en isoleret forespørgsel af almen interesse i overensstemmelse med EU-retten eller medlemsstaternes nationale ret.
Anmodninger om videregivelse af oplysninger sendt af de offentlige myndigheder bør altid være skriftlige, begrundede og lejlighedsvise og bør ikke vedrøre et register som helhed eller føre til samkøring af registre.
Disse offentlige myndigheders behandling af personoplysninger bør være i overensstemmelse med de gældende databeskyttelsesregler afhængigt af formålet med behandlingen.
(23) Genetiske data bør defineres som personoplysninger vedrørende en fysisk persons arvede eller erhvervede genetiske karakteristika, som giver entydig information om den pågældende fysiske persons fysiologi eller helbred, og som foreligger efter en analyse af en biologisk prøve fra den pågældende fysiske person, navnlig en analyse på kromosomniveau, af deoxyribonukleinsyre (DNA) eller ribonukleinsyre (RNA), eller efter en analyse af et andet element til indhentning af lignende oplysninger.
I betragtning af genetiske oplysningers kompleksitet og følsomhed er der stor risiko for misbrug og genanvendelse til forskellige formål fra den dataansvarliges side.
Enhver forskelsbehandling på grund af genetiske anlæg bør i princippet være forbudt.
(24) Helbredsoplysninger bør omfatte alle personoplysninger om den registreredes helbredstilstand, som giver oplysninger om den registreredes tidligere, nuværende eller fremtidige fysiske eller mentale helbredstilstand.
Dette omfatter oplysninger om den fysiske person indsamlet i løbet af registreringen af denne med henblik på eller under levering af sundhedsydelser, jf.
Europa-Parlamentets og Rådets direktiv 2011/24/EU7), til den fysiske person; et nummer, symbol eller særligt mærke, der tildeles en fysisk person for entydigt at identificere den fysiske person til sundhedsformål; oplysninger, der hidrører fra prøver eller undersøgelser af en legemsdel eller legemlig substans, herunder fra genetiske data og biologiske prøver; og enhver oplysninger om f.eks. en sygdom, et handicap, en sygdomsrisiko, en sygehistorie, en sundhedsfaglig behandling eller den registreredes fysiologiske eller biomedicinske tilstand uafhængigt af kilden hertil, f.eks. fra en læge eller anden sundhedsperson, et hospital, medicinsk udstyr eller in vitro-diagnostik.
(25) Alle medlemsstater er tilknyttet Den Internationale Kriminalpolitiorganisation (Interpol). Med henblik på at opfylde sin funktion modtager, opbevarer og videregiver Interpol personoplysninger for at bistå de kompetente myndigheder med at forebygge og bekæmpe international kriminalitet.
Det er derfor relevant at styrke samarbejdet mellem Unionen og Interpol ved at fremme en effektiv udveksling af personoplysninger, samtidig med at overholdelsen af de grundlæggende rettigheder og frihedsrettigheder med hensyn til elektronisk behandling af personoplysninger sikres.
Når der videregives personoplysninger fra Unionen til Interpol og til lande, der er medlemmer af Interpol, bør dette direktiv, navnlig bestemmelserne om internationale overførsler, finde anvendelse.
Dette direktiv bør ikke berøre de særlige regler, der er fastsat i Rådets fælles holdning 2005/69/RIA8) og Rådets afgørelse 2007/533/RIA9).
(26) Enhver behandling af personoplysninger skal være lovlig, rimelig og gennemsigtig i forhold til de berørte fysiske personer og må kun finde sted til specifikke formål fastlagt ved lov.
Det forhindrer ikke i sig selv de retshåndhævende myndigheder i at udføre aktiviteter som f.eks. hemmelige undersøgelser eller videoovervågning.
Disse aktiviteter kan udføres med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed, så længe de er fastlagt ved lov og udgør en nødvendig og forholdsmæssig foranstaltning i et demokratisk samfund under behørigt hensyn til den berørte fysiske persons legitime interesser.
Databeskyttelsesprincippet om rimelig behandling er et særskilt begreb i forhold til retten til en retfærdig rettergang som defineret i chartrets artikel 47 og artikel 6 i den europæiske konvention til beskyttelse af menneskerettigheder og grundlæggende frihedsrettigheder (EMRK). Fysiske personer bør gøres bekendt med risici, regler, garantier og rettigheder i forbindelse med behandling af deres personoplysninger og med, hvordan de skal udøve deres rettigheder i forbindelse med behandlingen.
De konkrete formål med behandlingen af personoplysningerne bør navnlig være udtrykkelige og legitime og fastlagt, når personoplysningerne indsamles.
Personoplysningerne bør være tilstrækkelige og relevante i forhold til de formål, hvortil de behandles.
Det bør navnlig sikres, at de indsamlede personoplysninger ikke er for omfattende og ikke opbevares i et længere tidsrum end det, der er nødvendigt af hensyn til de formål, hvortil de behandles.
Personoplysninger bør kun behandles, hvis formålet med behandlingen ikke med rimelighed kan opfyldes på anden måde.
For at sikre, at oplysningerne ikke opbevares i længere tid end nødvendigt, bør den dataansvarlige indføre tidsfrister for sletning eller regelmæssig revision.
Medlemsstaterne bør fastsætte de fornødne garantier for personoplysninger, der i længere perioder opbevares til arkivformål i samfundets interesse eller til videnskabelig, statistisk eller historisk brug.
 (27) Med henblik på forebyggelse, efterforskning og retsforfølgning af strafbare handlinger er det nødvendigt, at de kompetente myndigheder behandler personoplysninger, der er indsamlet i forbindelse med forebyggelse, efterforskning, afsløring eller retsforfølgning af konkrete strafbare handlinger, i en bredere sammenhæng for derved at få en forståelse af kriminelle handlinger og sammenkoble forskellige strafbare handlinger, som er blevet afsløret.
 (28) For at opretholde sikkerheden i forhold til behandling og hindre behandling i strid med dette direktiv bør personoplysninger behandles på en måde, der garanterer et tilstrækkeligt niveau af sikkerhed og fortrolighed, herunder hindring af uautoriseret adgang til eller anvendelse af personoplysninger og af det udstyr, der anvendes til behandlingen, og under hensyntagen til det aktuelle tekniske niveau og den teknologi, der er tilgængelig, implementeringsomkostningerne i forbindelse med risiciene ved og karakteren af de personoplysninger, der skal beskyttes.
(29) Personoplysninger bør indsamles til udtrykkeligt angivne og legitime formål inden for dette direktivs anvendelsesområde og bør ikke behandles til formål, der er uforenelige med formålene med at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed.
Hvis personoplysninger behandles af den samme eller en anden dataansvarlig til et formål inden for dette direktivs anvendelsesområde, men som adskiller sig fra det, hvortil de er indsamlet, bør en sådan behandling være tilladt, forudsat at en sådan behandling er godkendt i overensstemmelse med gældende retlige bestemmelser og er nødvendig for og står i et rimeligt forhold til dette andet formål.
(30) Princippet om oplysningernes rigtighed bør anvendes under hensyntagen til den pågældende behandlings karakter og formål.
Navnlig i retssager er udsagn, der indeholder personoplysninger, baseret på en subjektiv opfattelse af fysiske personer, og det er ikke altid muligt at kontrollere dem.
Kravet om oplysningernes rigtighed bør derfor ikke vedrøre et udsagns rigtighed, men blot det forhold, at der er fremsat et konkret udsagn.
(31) Behandling af personoplysninger inden for retligt samarbejde i straffesager og politisamarbejde indebærer i sagens natur behandling af personoplysninger om forskellige kategorier af registrerede.
Der bør således, hvis det er relevant og så vidt muligt, sondres klart mellem personoplysninger om forskellige kategorier af registrerede såsom mistænkte, personer, der er dømt for en strafbar handling, ofre og andre parter som f.eks. vidner, personer, der ligger inde med relevante oplysninger eller kontakter, eller mistænktes og dømte kriminelles ledsagepersoner.
Dette bør ikke være til hinder for anvendelsen af princippet om uskyldsformodning, som er sikret ved chartret og ved EMRK, som fortolket i retspraksis ved henholdsvis Domstolen og Den Europæiske Menneskerettighedsdomstol.
(32) De kompetente myndigheder bør sikre, at personoplysninger, som er urigtige, ufuldstændige eller ikke ajourførte, ikke videregives eller stilles til rådighed.
For at sikre beskyttelsen af fysiske personer, rigtigheden, fuldstændigheden, eller graden af ajourføring og pålideligheden af de personoplysninger, der videregives eller stilles til rådighed, bør de kompetente myndigheder så vidt muligt tilføje nødvendige oplysninger ved enhver videregivelse af personoplysninger.
(33) Når dette direktiv henviser til medlemsstaternes nationale ret, et retsgrundlag eller en lovgivningsmæssig foranstaltning, kræver det ikke nødvendigvis en lov, der er vedtaget af et parlament, med forbehold for krav i henhold til den forfatningsmæssige orden i den pågældende medlemsstat.
En sådan national ret i medlemsstaterne, et sådant retsgrundlag eller en sådan lovgivningsmæssig foranstaltning bør imidlertid være klar(t) og præcis(t), og anvendelse heraf bør være forudsigelig for de personer, der er omfattet af dets/dens anvendelsesområde, jf. retspraksis fra Domstolen og Den Europæiske Menneskerettighedsdomstol.
Medlemsstaternes nationale ret, som regulerer behandling af personoplysninger inden for dette direktivs anvendelsesområde, bør som minimum angive målene, de personoplysninger, der skal behandles, formålene med behandlingen og procedurerne for sikring af personoplysningernes integritet og fortrolighed samt procedurerne for deres tilintetgørelse og derved i tilstrækkelig grad sikre oplysningerne mod risikoen for misbrug og vilkårlighed.
(34) Kompetente myndigheders behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder at beskytte mod eller forebygge trusler mod den offentlige sikkerhed, bør dække enhver aktivitet eller række af aktiviteter, med eller uden brug af automatisk behandling, som personoplysninger eller en samling af personoplysninger gøres til genstand for, f.eks. indsamling, registrering, organisering, systematisering, opbevaring, tilpasning eller ændring, genfinding, søgning, brug, sammenstilling eller samkøring, begrænsning af behandling, sletning eller tilintetgørelse.
Bestemmelserne i dette direktiv bør navnlig finde anvendelse på videregivelse af personoplysninger med henblik på dette direktiv til en modtager, der ikke er omfattet af dette direktiv.
En sådan modtager bør omfatte en fysisk eller juridisk person, offentlig myndighed, institution eller ethvert andet organ, som personoplysningerne lovligt videregives til af den kompetente myndighed.
Hvis personoplysningerne oprindeligt blev indsamlet af en kompetent myndighed til et af dette direktivs formål, bør forordning (EU) 2016/679 finde anvendelse på behandlingen af disse oplysninger til andre formål end med henblik på dette direktiv, hvis en sådan behandling er hjemlet i EU-retten eller medlemsstaternes nationale ret.
Bestemmelserne i forordning (EU) 2016/679 bør navnlig finde anvendelse på videregivelse af personoplysninger til formål, der ikke er omfattet af dette direktiv.
Forordning (EU) 2016/679 bør finde anvendelse på behandling af personoplysninger, der udføres af en modtager, der ikke er en kompetent myndighed, eller der ikke fungerer som en sådan med henblik på dette direktiv, og til hvilken en kompetent myndighed lovligt videregiver personoplysninger.
Ved gennemførelsen af dette direktiv bør medlemsstaterne også yderligere kunne præcisere anvendelsen af bestemmelserne i forordning (EU) 2016/679 med forbehold af de betingelser, som er fastsat i forordningen.
(35) For at være lovlig bør en behandling af personoplysninger i medfør af dette direktiv være nødvendig for en kompetent myndigheds udførelse af en opgave i samfundets interesse på grundlag af EU-retten eller medlemsstaternes nationale ret med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed.
Disse aktiviteter bør omfatte beskyttelsen af den registreredes vitale interesser.
Udførelsen af opgaverne med at forebygge, efterforske, afsløre eller retsforfølge strafbare handlinger, som institutionelt er tillagt de kompetente myndigheder ved lov, gør det muligt for disse myndigheder at kræve, at fysiske personer efterlever de anmodninger, der fremsættes.
I så fald bør den registreredes samtykke som defineret i forordning (EU) 2016/679 ikke udgøre et retsgrundlag for de kompetente myndigheders behandling af personoplysninger.
Hvis det kræves, at den registrerede opfylder en retlig forpligtelse, har den registrerede ikke et reelt og frit valg, hvorfor den registreredes reaktion ikke kan anses for at være en frivillig viljetilkendegivelse.
Dette bør ikke forhindre medlemsstaterne i ved lov at fastsætte bestemmelser om, at den registrerede kan acceptere behandling af vedkommendes personoplysninger med henblik på dette direktiv, som f.eks.
DNA-test i strafferetlige efterforskninger eller elektronisk overvågning af vedkommendes geografiske position ved elektronisk fodlænke med henblik på fuldbyrdelse af strafferetlige sanktioner.
(36) Medlemsstaterne bør, når EU-retten eller medlemsstatens nationale ret, der finder anvendelse for den videregivende kompetente myndighed, fastsætter særlige vilkår, der finder anvendelse under særlige omstændigheder på behandling af personoplysninger, såsom anvendelse af regler for behandling af oplysninger, fastsætte bestemmelser om, at den videregivende kompetente myndighed underretter modtageren af sådanne personoplysninger om disse vilkår og kravet om at opfylde dem.
Sådanne vilkår kunne f.eks. indebære et forbud mod at videregive personoplysninger til andre, eller at anvende dem til andre formål end dem, på baggrund af hvilke de blev videregivet til modtageren, eller at underrette den registrerede i tilfælde af en begrænsning af retten til oplysninger uden forudgående godkendelse fra den videregivende kompetente myndighed.
Disse forpligtelser bør også finde anvendelse for overførsler fra den videregivende kompetente myndighed til modtagere i tredjelande eller internationale organisationer.
Medlemsstaterne bør sikre, at den videregivende kompetente myndighed ikke anvender sådanne betingelser på modtagere i andre medlemsstater eller på agenturer, kontorer og organer, der er oprettet i henhold til afsnit V, kapitel 4 og 5, i TEUF, bortset fra de betingelser, der gælder for lignende videregivelser af oplysninger inden for den pågældende kompetente myndigheds medlemsstat.
(37) Personoplysninger, der i kraft af deres karakter er særligt følsomme i forhold til grundlæggende rettigheder og frihedsrettigheder, bør nyde specifik beskyttelse, da sammenhængen for behandlingen af dem kan indebære betydelige risici for grundlæggende rettigheder og frihedsrettigheder.
Disse oplysninger bør omfatte personoplysninger om racemæssig eller etnisk oprindelse, idet anvendelsen af udtrykket »racemæssig oprindelse« i dette direktiv ikke betyder, at Unionen accepterer teorier, der søger at fastslå, at der findes forskellige menneskeracer.
Sådanne personoplysninger bør ikke behandles, medmindre behandling er omfattet af de fornødne garantier for den registreredes rettigheder og frihedsrettigheder, der er fastsat ved lov, og er tilladt i tilfælde hjemlet ved lov; hvis ikke allerede er hjemlet i henhold til en sådan lov, behandlingen er nødvendig for at beskytte den registreredes eller en anden persons vitale interesser; eller behandlingen vedrører oplysninger, som tydeligvis er offentliggjort af den registrerede.
Fornødne garantier for den registreredes rettigheder og frihedsrettigheder kan omfatte muligheden for kun at indsamle disse oplysninger i forbindelse med andre oplysninger om den pågældende fysiske person, muligheden for tilstrækkelig sikring af de indsamlede oplysninger, skærpede regler for den kompetente myndigheds personales adgang til oplysningerne og forbud mod videregivelse af disse oplysninger.
Behandlingen af sådanne oplysninger bør desuden tillades ved lov, hvis den registrerede udtrykkeligt har givet sit samtykke til en behandling, som er særlig indgribende for vedkommende.
Den registreredes samtykke bør dog ikke i sig selv udgøre et retsgrundlag for de kompetente myndigheders behandling af sådanne følsomme personoplysninger.
(38) Den registrerede bør have ret til ikke at blive gjort til genstand for en afgørelse, der evaluerer personlige forhold vedrørende vedkommende, og som alene bygger på automatisk behandling, og som har negative retsvirkninger eller som betydeligt påvirker den pågældende.
En sådan behandling bør under alle omstændigheder ledsages af de fornødne garantier, herunder specifik underretning af den registrerede og ret til menneskelig indgriben, navnlig til at fremkomme med sine synspunkter, til at få en forklaring på den afgørelse, der er truffet efter en sådan evaluering, og til at bestride afgørelsen.
Profilering, der fører til forskelsbehandling af fysiske personer på grund af personoplysninger, der i kraft af deres karakter er særligt følsomme i forhold til de grundlæggende rettigheder og frihedsrettigheder, bør være forbudt på de betingelser, der er fastsat i chartrets artikel 21 og 52.
(39) For at sætte den registrerede i stand til at udøve sine rettigheder, bør alle oplysninger til den registrerede være nemt tilgængelige, herunder på den dataansvarliges websted, og letforståelige, under anvendelse af et klart og forståeligt sprog.
Sådanne oplysninger bør tilpasses behovene hos sårbare personer såsom børn.
(40) Der bør fastsættes nærmere regler, som kan lette udøvelsen af de registreredes rettigheder i medfør af de bestemmelser, der vedtages i henhold til dette direktiv, herunder mekanismer til at anmode om og i givet fald opnå navnlig gratis indsigt i og berigtigelse eller sletning af personoplysninger og begrænsning af behandling.
Den dataansvarlige bør være forpligtet til at besvare sådanne anmodninger fra en registreret uden unødig forsinkelse, medmindre den dataansvarlige anvender begrænsninger af den registreredes rettigheder i overensstemmelse med dette direktiv.
Hvis der imidlertid er tale om anmodninger, som er åbenbart grundløse eller uforholdsmæssige, som f.eks. når den registrerede på urimelig vis og gentagne gange anmoder om oplysninger, eller hvis den registrerede misbruger sin ret til at modtage oplysninger, f.eks. ved at give urigtige eller vildledende oplysninger ved fremsættelsen af anmodningen, bør den dataansvarlige kunne opkræve et rimeligt gebyr eller afvise at efterkomme anmodningen.
 (41) Hvis den dataansvarlige anmoder om supplerende oplysninger, der er nødvendige for at bekræfte den registreredes identitet, bør sådanne oplysninger kun behandles til dette specifikke formål og bør ikke opbevares længere end nødvendigt til dette formål.
(42) Som minimum bør følgende oplysninger gøres tilgængelige for den registrerede: den dataansvarliges identitet, behandlingsaktivitetens eksistens, formålene med behandlingen, retten til at indgive en klage og retten til at anmode den dataansvarlige om indsigt i og berigtigelse eller sletning af personoplysninger eller begrænsning af behandling.
Dette kan ske på den kompetente myndigheds websted.
Den registrerede bør endvidere i konkrete sager og for at muliggøre udøvelsen af vedkommendes rettigheder oplyses om retsgrundlaget for behandlingen og om, hvor længe oplysningerne opbevares, for så vidt som disse yderligere oplysninger er nødvendige under hensyntagen til de specifikke omstændigheder, hvorunder oplysningerne behandles med henblik på at sikre den registrerede en rimelig behandling af oplysningerne.
(43) En fysisk person bør have ret til indsigt i oplysninger, der er indsamlet om vedkommende, og til let og med rimelige mellemrum at udøve denne ret med henblik på at forvisse sig om og kontrollere en behandlings lovlighed.
Enhver registreret bør derfor navnlig have ret til at kende og blive underrettet om de formål, hvortil oplysningerne behandles, perioden, hvor oplysningerne behandles, og modtagerne af oplysningerne, herunder sådanne i tredjelande.
Når sådan en underretning omfatter meddelelse om personoplysningernes oprindelse, bør oplysningerne ikke afsløre identiteten på fysiske personer, navnlig fortrolige kilder.
Med henblik på overholdelse af denne ret er det tilstrækkeligt, at den registrerede er i besiddelse af et fuldstændigt resumé af disse oplysninger i en letforståelig form, det vil sige en form, der giver den pågældende registrerede mulighed for at blive opmærksom på disse oplysninger og kontrollere, at de er korrekte og behandlet i overensstemmelse med dette direktiv, så det er muligt for den pågældende at udøve de rettigheder, der tilkommer vedkommende i henhold til dette direktiv.
Et sådant resumé kan have form af en kopi af de personoplysninger, der behandles.
(44) Medlemsstaterne bør have beføjelse til at vedtage lovgivningsmæssige foranstaltninger, der udsætter, begrænser eller afskærer meddelelse af oplysninger til de registrerede eller helt eller delvis begrænser deres ret til indsigt i oplysningerne, i det omfang og så længe en sådan foranstaltning udgør en nødvendig og forholdsmæssig foranstaltning i et demokratisk samfund under behørigt hensyn til den berørte fysiske persons grundlæggende rettigheder og legitime interesser, for at undgå, at der lægges hindringer i vejen for officielle eller retlige undersøgelser, for at undgå, at forebyggelsen, efterforskningen, afsløringen eller retsforfølgningen af strafbare handlinger skades, eller af hensyn til fuldbyrdelsen af strafferetlige sanktioner, for at beskytte den offentlige sikkerhed eller statens sikkerhed eller for at beskytte andres rettigheder og frihedsrettigheder.
Den dataansvarlige bør gennem en konkret og individuel undersøgelse af de enkelte tilfælde vurdere, hvorvidt indsigtsretten helt eller delvis bør begrænses.
 (45) Ethvert afslag på eller begrænsning af indsigt bør i princippet meddeles den registrerede skriftligt og omfatte de faktuelle eller retlige årsager til afgørelsen.
 (46) Enhver begrænsning af den registreredes rettigheder skal overholde chartret og EMRK som fortolket i retspraksis henholdsvis ved Domstolen og ved Den Europæiske Menneskerettighedsdomstol og navnlig respekten for det væsentlige indhold i disse rettigheder og frihedsrettigheder.
(47) En fysisk person bør have ret til at få berigtiget urigtige personoplysninger om sig selv, navnlig når det angår faktiske omstændigheder, og til at få slettet oplysninger, hvis behandlingen af sådanne oplysninger overtræder dette direktiv.
Retten til berigtigelse bør imidlertid ikke berøre eksempelvis indholdet af et vidneudsagn.
En fysisk person bør også have ret til begrænsning af behandlingen, hvis vedkommende bestrider personoplysningers rigtighed, og det ikke kan konstateres, om oplysningerne er rigtige eller ej, eller hvis personoplysningerne skal bevares som bevismiddel.
I stedet for at slette personoplysninger bør behandling navnlig begrænses, hvis der i et konkret tilfælde er rimelig grund til at tro, at sletning vil kunne påvirke den registreredes legitime interesser.
I så fald bør begrænsede oplysninger kun behandles til det formål, der gjorde, at de ikke blev slettet.
Metoderne til at begrænse behandlingen af personoplysninger kan bl.a. omfatte, at udvalgte oplysninger flyttes til et andet behandlingssystem, f.eks. til arkivformål, eller at udvalgte oplysninger gøres utilgængelige.
I automatiske registre bør behandling i princippet begrænses ved hjælp af tekniske hjælpemidler.
Det forhold, at behandlingen af personoplysningerne er begrænset, bør angives i registret på en sådan måde, at det tydeligt fremgår, at behandlingen af personoplysningerne er begrænset.
En sådan berigtigelse eller sletning af personoplysninger eller begrænsning af behandling bør meddeles de modtagere, hvortil oplysningerne er videregivet, og de kompetente myndigheder, hvorfra de urigtige oplysninger stammer.
Den dataansvarlige bør også afstå fra yderligere udbredelse af sådanne oplysninger.
(48) Hvis den dataansvarlige nægter en registreret dennes ret til oplysninger, indsigt i eller berigtigelse eller sletning af personoplysninger eller begrænsning af behandling, bør den registrerede have ret til at anmode om, at den nationale tilsynsmyndighed kontrollerer, at behandlingen af oplysningerne er lovlig.
Den registrerede bør underrettes om denne rettighed.
Hvis tilsynsmyndigheden handler på vegne af den registrerede, bør den registrerede som minimum underrettes af den pågældende tilsynsmyndighed om, at tilsynsmyndigheden har foretaget den nødvendige kontrol eller undersøgelse.
Tilsynsmyndigheden bør også underrette den registrerede om adgangen til retsmidler.
 (49) Hvis personoplysningerne behandles under en strafferetlig efterforskning og strafferetssag, bør medlemsstaterne kunne fastsætte bestemmelser om, at udøvelsen af retten til oplysninger, indsigt i og berigtigelse eller, sletning af personoplysninger og begrænsning af behandling skal udføres i henhold til de nationale retsplejeregler.
(50) Der bør fastsættes bestemmelser om den dataansvarliges ansvar, herunder erstatningsansvar, for enhver behandling af personoplysninger, der foretages af den dataansvarlige eller på den dataansvarliges vegne.
Den dataansvarlige bør navnlig have pligt til at gennemføre passende og effektive foranstaltninger og bør kunne påvise, at behandlingsaktiviteterne overholder dette direktiv.
Sådanne foranstaltninger bør tage højde for behandlingens karakter, omfang, sammenhæng og formål samt risikoen for fysiske personers rettigheder og frihedsrettigheder.
De foranstaltninger, som den dataansvarlige træffer, bør omfatte udarbejdelse og gennemførelse af særlige garantier vedrørende behandling af personoplysninger om sårbare fysiske personer såsom børn.
 (51) Risiciene for fysiske personers rettigheder og frihedsrettigheder, der er af varierende sandsynlighed og alvor, kan opstå som følge af behandling af oplysninger, der kan føre til fysisk, materiel eller immateriel skade, navnlig hvis behandlingen kan give anledning til forskelsbehandling, identitetstyveri eller -svig, finansielle tab, skade på omdømme, tab af fortrolighed for oplysninger, der er omfattet af tavshedspligt, uautoriseret ophævelse af pseudonymisering eller andre betydelige økonomiske eller sociale konsekvenser; hvis de registrerede kan blive berøvet deres rettigheder og frihedsrettigheder eller forhindret i at udøve kontrol med deres personoplysninger; hvis der behandles personoplysninger, der viser race eller etnisk oprindelse, politisk, religiøs eller filosofisk overbevisning eller fagforeningsmæssigt tilhørsforhold; hvis genetiske data eller biometriske data behandles for entydigt at identificere en person, eller hvis helbredsoplysninger eller oplysninger om seksuelle forhold og seksuel orientering, straffedomme og lovovertrædelser eller tilknyttede sikkerhedsforanstaltninger behandles; hvis personlige forhold evalueres, navnlig analyse eller forudsigelse af forhold vedrørende indsats på arbejdspladsen, økonomisk situation, helbred, personlige præferencer eller interesser, pålidelighed eller adfærd eller geografisk position eller bevægelser, med henblik på at oprette eller anvende personlige profiler; hvis der behandles personoplysninger om sårbare fysiske personer, navnlig børn; eller hvis behandlingen omfatter en stor mængde personoplysninger og berører et stort antal registrerede.
(52) Risikoens sandsynlighed og alvor bør bestemmes med henvisning til behandlingens karakter, omfang, sammenhæng og formål.
Risikoen bør evalueres på grundlag af en objektiv vurdering, hvorved det fastslås, om databehandlingsaktiviteter indebærer en høj risiko.
En høj risiko er en særlig risiko for skade på de registreredes rettigheder og frihedsrettigheder.
(53) Beskyttelse af fysiske personers rettigheder og frihedsrettigheder i forbindelse med behandling af personoplysninger kræver, at der træffes passende tekniske og organisatoriske foranstaltninger for at sikre, at dette direktivs krav opfyldes.
Gennemførelsen af sådanne foranstaltninger bør ikke alene afhænge af økonomiske hensyn.
For at kunne påvise overholdelse af dette direktiv bør den dataansvarlige vedtage interne politikker og gennemføre foranstaltninger, som især lever op til principperne om databeskyttelse gennem design og databeskyttelse gennem standardindstillinger.
Hvis den dataansvarlige har foretaget en konsekvensanalyse vedrørende databeskyttelse i henhold til dette direktiv, bør der tages behørigt hensyn til resultaterne heraf i forbindelse med udviklingen af disse foranstaltninger og procedurer.
Foranstaltningerne kan bl.a. bestå i anvendelse af pseudonymisering tidligst muligt.
Anvendelse af pseudonymisering med henblik på dette direktiv kan tjene som et redskab, der navnlig kan lette fri udveksling af personoplysninger inden for området med frihed, sikkerhed og retfærdighed.
 (54) Beskyttelse af registreredes rettigheder og frihedsrettigheder samt dataansvarliges og databehandlernes ansvar, herunder erstatningsansvar, også i forbindelse med tilsynsmyndighedernes kontrol og foranstaltninger, kræver en klar fordeling af de ansvarsområder, der er fastsat i dette direktiv, herunder når en dataansvarlig fastlægger formålene med og hjælpemidlerne til behandlingen sammen med andre dataansvarlige, eller når en behandlingsaktivitet foretages på vegne af en dataansvarlig.
(55) En databehandlers behandling bør være omfattet af et retligt dokument, herunder en kontrakt, der binder databehandleren til den dataansvarlige, og som navnlig fastlægger, at databehandleren alene bør handle efter instruks fra den dataansvarlige.
Databehandleren bør tage hensyn til principperne om databeskyttelse gennem design og databeskyttelse gennem standardindstillinger.
(56) For at påvise overholdelse af dette direktiv bør den dataansvarlige eller databehandleren føre fortegnelser over alle kategorier af behandlingsaktiviteter under sit ansvar.
Hver dataansvarlig og databehandler bør have pligt til at samarbejde med tilsynsmyndigheden og efter anmodning stille disse fortegnelser til rådighed for tilsynsmyndigheden, så de kan bruges til at føre tilsyn med sådanne behandlingsaktiviteter.
Den dataansvarlige eller databehandler, der behandler personoplysninger i ikkeautomatiske databehandlingssystemer, bør have indført effektive metoder til at påvise, at behandlingen er lovlig, udøve egenkontrol og sikre dataintegriteten og datasikkerheden, såsom logning eller andre former for fortegnelser.
(57) Der bør som minimum ske logning af aktiviteter i automatiske databehandlingssystemer såsom indsamling, ændring, søgning, videregivelse, herunder overførsel, samkøring eller sletning.
Navnet på den person, som har søgt eller videregivet personoplysninger, bør logges, og herudfra bør det være muligt at fastlægge begrundelsen for behandlingsaktiviteterne.
Loggene bør udelukkende anvendes til at kontrollere, om databehandlingen er lovlig, til egenkontrol, til at sikre dataintegriteten og datasikkerheden og i forbindelse med straffesager.
Egenkontrol omfatter også kompetente myndigheders interne disciplinærsager.
(58) Den dataansvarlige bør foretage en konsekvensanalyse af databeskyttelsen, hvis behandlingsaktiviteterne sandsynligvis vil indebære en høj risiko for den registreredes rettigheder og frihedsrettigheder som følge af deres karakter, omfang eller formål, som navnlig bør omfatte de foranstaltninger, garantier og mekanismer, der er planlagt for at sikre beskyttelsen af personoplysninger, og at påvise overholdelse af dette direktiv.
Konsekvensanalyser bør omfatte behandlingsaktiviteters relevante systemer og processer, men ikke enkeltsager.
 (59) For at sikre en effektiv beskyttelse af de registreredes rettigheder og frihedsrettigheder bør den dataansvarlige eller databehandleren i visse tilfælde høre tilsynsmyndigheden inden behandlingen.
(60) For at opretholde sikkerheden og forhindre behandling i strid med dette direktiv bør den dataansvarlige eller databehandleren vurdere de risici, som en behandling indebærer, og bør gennemføre foranstaltninger, der kan begrænse disse risici, som f.eks. kryptering.
Sådanne foranstaltninger bør sikre et tilstrækkeligt sikkerhedsniveau, herunder fortrolighed, og tage hensyn til det aktuelle tekniske niveau, implementeringsomkostningerne i forhold til risikoen og karakteren af de personoplysninger, der skal beskyttes.
Ved vurderingen af datasikkerhedsrisici bør der tages hensyn til de risici, som behandling af oplysninger indebærer, såsom hændelig eller ulovlig tilintetgørelse, tab, ændring eller uautoriseret videregivelse af eller adgang til personoplysninger, der er transmitteret, opbevaret eller på anden måde behandlet, og som navnlig kan føre til fysisk, materiel eller immateriel skade.
Den dataansvarlige og databehandleren bør sikre, at behandlingen af personoplysninger ikke udføres af uautoriserede personer.
(61) Et brud på persondatasikkerheden kan, hvis det ikke håndteres på en passende og rettidig måde, påføre fysiske personer fysisk, materiel eller immateriel skade, såsom tab af kontrol over deres personoplysninger eller begrænsning af deres rettigheder, forskelsbehandling, identitetstyveri eller -svig, finansielle tab, uautoriseret ophævelse af pseudonymisering, skade på omdømme, tab af fortrolighed for personoplysninger, der er omfattet af tavshedspligt, eller andre væsentlige økonomiske eller sociale konsekvenser for den berørte fysiske person.
Så snart den dataansvarlige bliver bekendt med, at der er sket et brud på persondatasikkerheden, bør den dataansvarlige derfor anmelde bruddet på persondatasikkerheden til tilsynsmyndigheden uden unødig forsinkelse og om muligt inden for 72 timer efter, at denne er blevet bekendt med det, medmindre den dataansvarlige i overensstemmelse med ansvarlighedsprincippet kan påvise, at bruddet på persondatasikkerheden sandsynligvis ikke vil indebære en risiko for fysiske personers rettigheder og frihedsrettigheder.
Hvis en sådan anmeldelse ikke kan ske inden for 72 timer, bør den ledsages af en begrundelse for forsinkelsen, og oplysningerne kan gives trinvis uden unødig yderligere forsinkelse.
(62) Fysiske personer bør uden unødig forsinkelse oplyses derom, når bruddet på persondatasikkerheden sandsynligvis vil indebære en høj risiko for de fysiske personers rettigheder og frihedsrettigheder, med henblik på at give dem mulighed for at træffe de nødvendige forholdsregler.
Underretningen bør beskrive karakteren af bruddet på persondatasikkerheden og indeholde anbefalinger til den berørte fysiske person med henblik på at begrænse de mulige skadevirkninger.
Underretninger til registrerede bør gives, så snart det med rimelighed er muligt, i tæt samarbejde med tilsynsmyndigheden og i overensstemmelse med retningslinjer, der er udstukket af denne eller andre relevante myndigheder.
Eksempelvis kræver behovet for at begrænse en umiddelbar risiko for skade omgående underretning af de registrerede, mens behovet for at gennemføre passende foranstaltninger mod fortsatte eller lignende brud på persondatasikkerheden kan begrunde en længere frist for underretningen.
Hvor det ikke er muligt at undgå, at der lægges hindringer i vejen for officielle eller retlige undersøgelser, efterforskninger eller procedurer, at undgå, at forebyggelsen, afsløringen, efterforskningen eller retsforfølgningen af strafbare handlinger eller fuldbyrdelsen af strafferetlige sanktioner skades, at beskytte den offentlige sikkerhed eller statens sikkerhed eller at beskytte andres rettigheder og frihedsrettigheder ved at udsætte eller begrænse underretningen af brud på persondatasikkerheden til den berørte fysiske person, kan denne underretning under særlige omstændigheder udelades.
(63) Den dataansvarlige bør udpege en person, der skal hjælpe denne med at overvåge, at de bestemmelser, der vedtages i henhold til dette direktiv, overholdes internt, medmindre en medlemsstat beslutter at fritage domstole og andre uafhængige judicielle myndigheder, når de udfører deres judicielle opgaver.
Denne person kan være en af den dataansvarliges eksisterende medarbejdere, som har fået særlig uddannelse inden for databeskyttelsesret og -praksis for at tilegne sig ekspertise på dette område.
Den nødvendige ekspertise fastlægges navnlig i henhold til den databehandling, der skal udføres, og den beskyttelse, der kræves for de personoplysninger, som den dataansvarlige behandler.
Vedkommendes opgaver vil kunne udføres på deltid eller fuldtid.
Flere dataansvarlige kan udpege en fælles databeskyttelsesansvarlig i overensstemmelse med deres struktur og størrelse, for eksempel i tilfælde af fælles ressourcer i centrale enheder.
Denne person kan også udpeges til forskellige stillinger i de berørte dataansvarliges struktur.
Denne person bør hjælpe den dataansvarlige og de medarbejdere, der behandler personoplysninger, ved at oplyse og rådgive dem om opfyldelse af deres relevante databeskyttelsesforpligtelser.
Disse databeskyttelsesrådgivere bør være i stand til at udøve deres opgaver på uafhængig vis i henhold til medlemsstaternes nationale ret.
(64) Medlemsstaterne bør sikre, at overførsel af personoplysninger til et tredjeland eller til en international organisation kun sker, hvis det er nødvendigt for at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed, og at den dataansvarlige i det pågældende tredjeland eller den pågældende internationale organisation er en kompetent offentlig myndighed som defineret i dette direktiv.
Der bør kun finde overførsel sted ved kompetente myndigheder, der fungerer som dataansvarlige, medmindre databehandlere har fået udtrykkelige instrukser om overførsel på vegne af dataansvarlige.
En sådan overførsel kan finde sted i de tilfælde, hvor Kommissionen har afgjort, at det pågældende tredjeland eller den pågældende internationale organisation sikrer et tilstrækkeligt beskyttelsesniveau, hvis der er indført de fornødne garantier eller hvis der gælder undtagelser i særlige situationer.
Når personoplysninger videregives fra Unionen til dataansvarlige, databehandlere eller andre modtagere i tredjelande eller til internationale organisationer, må det beskyttelsesniveau for fysiske personer, som er fastsat i Unionen i medfør af dette direktiv, ikke undermineres, herunder i tilfælde af videreoverførsel af personoplysninger fra tredjelandet eller den internationale organisation til dataansvarlige eller databehandlere i det samme eller et andet tredjeland eller en anden international organisation.
(65) Hvis der overføres personoplysninger fra en medlemsstat til tredjelande eller internationale organisationer, bør denne overførsel principielt kun finde sted, efter at den medlemsstat, hvor oplysningerne blev indsamlet, har godkendt overførslen.
Af hensyn til et effektivt samarbejde på retshåndhævelsesområdet bør den kompetente myndighed være i stand til at overføre de relevante personoplysninger til det pågældende tredjeland eller den pågældende internationale organisation uden en sådan forudgående godkendelse i tilfælde, hvor truslen mod den offentlige sikkerhed i en medlemsstat eller et tredjeland eller mod en medlemsstats væsentlige interesser er af en så hastende karakter, at det er umuligt at indhente en forudgående godkendelse i tide.
Medlemsstaterne bør fastsætte bestemmelser om, at alle særlige betingelser vedrørende overførslen bør meddeles til tredjelande eller internationale organisationer.
Videreoverførsel af personoplysninger bør være genstand for forudgående godkendelse af den kompetente myndighed, som foretog den oprindelige overførsel.
Når der træffes afgørelse om en anmodning om tilladelse til videreoverførsel, bør den kompetente myndighed, som foretog den oprindelige overførsel, tage behørigt hensyn til alle relevante faktorer, herunder den strafbare handlings grovhed, de særlige betingelser, der gælder for den oprindelige overførsel, og det formål, hvortil oplysningerne oprindeligt blev overført, karakteren af og betingelserne for fuldbyrdelsen af den strafferetlige sanktion og beskyttelsesniveauet for personoplysninger i det tredjeland eller den internationale organisation, som personoplysningerne videreoverføres til.
Den kompetente myndighed, som foretog den oprindelige overførsel, bør også kunne fastsætte særlige betingelser for videreoverførselen.
Sådanne særlige betingelser kan f.eks. beskrives i regler for behandling af oplysninger.
(66) Kommissionen bør med virkning for hele Unionen træffe afgørelse om, at visse tredjelande, et område eller en eller flere specifikke sektorer i et tredjeland, eller en international organisation har et tilstrækkeligt databeskyttelsesniveau, og dermed skabe retssikkerhed og ensartethed i hele Unionen, hvad angår de tredjelande eller internationale organisationer, der vurderes at have et sådant beskyttelsesniveau.
I sådanne tilfælde bør personoplysninger kunne overføres til disse lande uden yderligere godkendelse, undtagen når en anden medlemsstat, hvor oplysningerne blev indsamlet, skal godkende overførslen.
(67) I overensstemmelse med de grundlæggende værdier, som Unionen bygger på, navnlig beskyttelse af menneskerettighederne, bør Kommissionen i sin vurdering af et tredjeland eller et område eller en specifik sektor i et tredjeland tage hensyn til, hvordan et bestemt tredjeland efterlever retsstatsprincippet, klageadgang og domstolsprøvelse, internationale menneskerettighedsnormer og -standarder samt sin generelle og sektorbestemte ret, herunder lovgivning vedrørende offentlig sikkerhed, forsvar, statens sikkerhed samt offentlig orden og strafferet.
Når der vedtages en afgørelse om tilstrækkeligheden af beskyttelsesniveauet i et område eller en specifik sektor i et tredjeland, bør der tages hensyn til klare og objektive kriterier, som f.eks. specifikke behandlingsaktiviteter og anvendelsesområdet for gældende retsstandarder og lovgivning i tredjelandet.
Tredjelandet bør give garantier, der sikrer et passende beskyttelsesniveau, som i det væsentlige svarer til det, der sikres i Unionen, især når oplysninger behandles i en eller flere specifikke sektorer.
Tredjelandet bør navnlig sikre et effektivt og uafhængigt databeskyttelsestilsyn og bør fastlægge samarbejdsmekanismer med medlemsstaternes databeskyttelsesmyndigheder, og de registrerede bør have effektive rettigheder, som kan håndhæves, og adgang til effektiv administrativ og retslig prøvelse.
(68) Ud over de internationale forpligtelser, som tredjelandet eller den internationale organisation har indgået, bør Kommissionen også tage hensyn til forpligtelser, der følger af tredjelandets eller den internationale organisations deltagelse i multilaterale eller regionale systemer, navnlig i forbindelse med beskyttelse af personoplysninger, samt gennemførelsen af sådanne forpligtelser.
Der bør navnlig tages hensyn til tredjelandets tiltrædelse af Europarådets konvention af 28. januar 1981 om beskyttelse af det enkelte menneske i forbindelse med elektronisk databehandling af personoplysninger og tillægsprotokollen hertil.
Kommissionen bør høre Det Europæiske Databeskyttelsesråd oprettet ved forordning (EU) 2016/679 (»Databeskyttelsesrådet«), når den vurderer beskyttelsesniveauet i tredjelande eller internationale organisationer.
Kommissionen bør også tage hensyn til eventuelle kommissionsafgørelser om tilstrækkeligheden af beskyttelsesniveauet vedtaget i overensstemmelse med artikel 45 i forordning (EU) 2016/679.
(69) Kommissionen bør overvåge virkningen af afgørelser om beskyttelsesniveauet i et tredjeland, et område eller en specifik sektor i et tredjeland eller en international organisation.
I sine afgørelser om tilstrækkeligheden af beskyttelsesniveauet bør Kommissionen fastsætte en mekanisme for regelmæssig revision af afgørelsernes virkning.
Denne regelmæssige revision bør foretages i samråd med det pågældende tredjeland eller den pågældende internationale organisation og tage hensyn til enhver relevant udvikling i tredjelandet eller den internationale organisation.
(70) Kommissionen bør også kunne fastslå, at et tredjeland, et område eller en specifik sektor i et tredjeland, eller en international organisation ikke længere sikrer et tilstrækkeligt databeskyttelsesniveau.
Overførsel af personoplysninger til et sådant tredjeland eller en sådan international organisation bør derfor forbydes, medmindre kravene i dette direktiv vedrørende overførsel omfattet af fornødne garantier og undtagelser i særlige situationer, er opfyldt.
Der bør fastlægges bestemmelser om en procedure for konsultationer mellem Kommissionen og sådanne tredjelande eller internationale organisationer.
Kommissionen bør rettidigt underrette tredjelandet eller den internationale organisation om årsagerne og indlede konsultationer med tredjelandet eller den internationale organisation for at afhjælpe situationen.
(71) Overførsler, der ikke er baseret på en sådan afgørelse om tilstrækkeligheden af beskyttelsesniveauet, bør kun tillades, hvis der er givet de fornødne garantier i et juridisk bindende instrument, der sikrer beskyttelsen af personoplysninger, eller hvis den dataansvarlige har vurderet samtlige de forhold, der har indflydelse på overførslen, og på grundlag af denne vurdering konkluderer, at de fornødne garantier for beskyttelsen af personoplysninger er til stede.
Sådanne juridisk bindende instrumenter kunne for eksempel være juridisk bindende bilaterale aftaler, der er indgået af medlemsstaterne og gennemført i deres retsorden, og som kan håndhæves af de registrerede i disse stater, og som sikrer, at databeskyttelseskravene og de registreredes rettigheder opfyldes, herunder retten til effektiv administrativ eller retslig prøvelse.
Den dataansvarlige bør ved vurderingen af samtlige forhold, der har indflydelse på overførslen, kunne tage højde for samarbejdsaftaler, der er indgået mellem Europol eller Eurojust og tredjelande, som tillader udveksling af personoplysninger.
Den dataansvarlige bør også kunne tage højde for, at overførslen af personoplysninger vil være underlagt tavshedspligt og omfattet af specialitetsprincippet, hvorved det sikres, at oplysningerne ikke bliver behandlet til andre formål end formålene med overførslen.
Desuden bør den dataansvarlige tage højde for, at personoplysningerne ikke vil blive anvendt til at kræve, idømme eller fuldbyrde dødsstraf eller nogen anden form for grusom og umenneskelig behandling.
Selv om disse betingelser kan betragtes som værende fornødne garantier, der muliggør overførsel af oplysninger, bør den dataansvarlige kunne kræve yderligere garantier.
(72) Hvis der ikke er vedtaget en afgørelse om tilstrækkeligheden af beskyttelsesniveauet, eller de fornødne garantier ikke foreligger, kan en overførsel eller en kategori af overførsler kun finde sted i særlige situationer, hvis det er nødvendigt for at beskytte den registreredes eller en anden persons vitale interesser eller beskytte den registreredes legitime interesser, såfremt der er hjemmel hertil i national ret i den medlemsstat, der overfører personoplysningerne, for at forebygge en umiddelbar og alvorlig trussel mod en medlemsstats eller et tredjelands offentlige sikkerhed, eller i enkeltsager med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod og forebygge trusler mod den offentlige sikkerhed, eller i enkeltsager med henblik på at retskrav kan fastlægges, gøres gældende eller forsvares.
Disse undtagelser bør fortolkes restriktivt og bør ikke give mulighed for hyppige, omfattende og strukturelle overførsler af personoplysninger eller omfattende overførsler af oplysninger, men bør begrænses til de oplysninger, der er strengt nødvendige.
Sådanne overførsler bør dokumenteres og efter anmodning stilles til rådighed for tilsynsmyndigheden med henblik på at føre tilsyn med, om overførslen er lovlig.
(73) Medlemsstaternes kompetente myndigheder anvender gældende bilaterale eller multilaterale internationale aftaler, der er indgået med tredjelande om retligt samarbejde i straffesager og politisamarbejde, til udveksling af relevante oplysninger, så de kan udføre de opgaver, der er tildelt dem efter loven.
Dette sker principielt via eller i det mindste i samarbejde med de myndigheder, der i de pågældende tredjelande er kompetente med henblik på dette direktiv, undertiden selv i mangel af en bilateral eller multilateral international aftale.
I konkrete enkeltsager kan de regelmæssige procedurer, der kræver kontakt med en sådan myndighed i tredjelandet, være ineffektive eller uhensigtsmæssige, navnlig fordi overførslen ikke kunne gennemføres rettidigt, eller fordi den nævnte myndighed i tredjelandet ikke respekterer retsstatsprincippet eller internationale menneskerettighedsnormer og -standarder, således at medlemsstaternes kompetente myndigheder kan beslutte at overføre personoplysninger direkte til modtagere i disse tredjelande.
Dette kan være tilfældet, hvis der er akut behov for at overføre personoplysninger for at redde en persons liv, som er i fare for at blive offer for en strafbar handling, eller for at forhindre en nært forestående forbrydelse, herunder terrorisme.
Selv om en sådan overførsel mellem kompetente myndigheder og modtagere i tredjelande kun bør finde sted i konkrete enkeltsager, bør dette direktiv fastsætte betingelser for regulering af sådanne tilfælde.
Disse bestemmelser bør ikke betragtes som værende undtagelser fra eksisterende bilaterale eller multilaterale internationale aftaler om retligt samarbejde i straffesager og politisamarbejde.
Disse regler bør finde anvendelse som supplement til de andre regler i dette direktiv, navnlig reglerne om lovlig behandling af personoplysninger og reglerne i kapitel V.
(74) Når personoplysninger overføres på tværs af grænser, kan det medføre yderligere risici for fysiske personers mulighed for at udøve deres databeskyttelsesrettigheder for at beskytte sig mod ulovlig brug eller videregivelse af disse oplysninger.
Samtidig må tilsynsmyndighederne i nogle tilfælde konstatere, at de ikke kan følge op på klager eller foretage undersøgelser vedrørende aktiviteter uden for deres grænser.
Samarbejdet på tværs af grænserne kan også hæmmes af utilstrækkelige forebyggende eller afhjælpende beføjelser og uensartede retlige ordninger.
Der er derfor behov for at fremme tættere samarbejde mellem datatilsynsmyndigheder, så de bedre kan udveksle oplysninger med de tilsvarende udenlandske organer.
(75) Oprettelse af tilsynsmyndigheder i medlemsstaterne, som kan udøve deres hverv i fuld uafhængighed, har afgørende betydning for beskyttelse af fysiske personer i forbindelse med behandling af personoplysninger.
Tilsynsmyndighederne bør føre tilsyn med anvendelsen af de bestemmelser, der vedtages i henhold til dette direktiv, og bidrage til en ensartet anvendelse i hele Unionen med det formål at beskytte fysiske personer i forbindelse med behandlingen af deres personoplysninger.
Med henblik herpå bør tilsynsmyndighederne samarbejde med hinanden og med Kommissionen.
 (76) Medlemsstaterne kan overdrage ansvaret for de opgaver, som skal udføres af de nationale tilsynsmyndigheder, der oprettes i henhold til dette direktiv, til en tilsynsmyndighed, der allerede er oprettet i henhold til forordning (EU) 2016/679.
(77) Medlemsstaterne bør kunne oprette mere end én tilsynsmyndighed for at afspejle deres forfatningsmæssige, organisatoriske og administrative struktur.
Hver tilsynsmyndighed bør have de nødvendige finansielle og menneskelige ressourcer, samt lokaler og infrastrukturer til effektivt at kunne udføre sine opgaver, herunder opgaver vedrørende gensidig bistand og samarbejde med andre tilsynsmyndigheder i hele Unionen.
Hver tilsynsmyndighed bør have et separat offentligt årligt budget, der kan indgå i det samlede statsbudget eller nationale budget.
 (78) Tilsynsmyndighederne bør være underlagt uafhængige kontrol- eller overvågningsmekanismer, hvad angår deres finansielle udgifter, forudsat at sådan finansiel kontrol ikke påvirker deres uafhængighed.
(79) De generelle betingelser for tilsynsmyndighedens medlem eller medlemmer bør fastsættes ved medlemsstaternes nationale ret og bør navnlig fastsætte, at disse medlemmer udnævnes af enten parlamentet eller regeringen eller statschefen i den pågældende medlemsstat på grundlag af et forslag fra regeringen eller et medlem af regeringen eller parlamentet eller et kammer i parlamentet eller af et uafhængigt organ, der i henhold til medlemsstaternes nationale ret har bemyndigelse til udnævnelsen ved en gennemsigtig procedure.
For at sikre tilsynsmyndighedens uafhængighed bør medlemmet eller medlemmerne handle med integritet, afholde sig fra enhver handling, der er uforenelig med deres hverv, og ikke, så længe deres embedsperiode varer, udøve uforenelig lønnet eller ulønnet virksomhed.
For at sikre tilsynsmyndighedens uafhængighed bør personalet udvælges af tilsynsmyndigheden, eventuelt med medvirken af et uafhængigt organ, der har fået bemyndigelse hertil i henhold til medlemsstaternes nationale ret.
(80) Selv om dette direktiv også finder anvendelse på de nationale domstoles og andre judicielle myndigheders aktiviteter, bør tilsynsmyndighedernes kompetence ikke omfatte behandling af personoplysninger, når domstole handler i deres egenskab af domstol, for at sikre dommernes uafhængighed under udførelsen af deres judicielle opgaver.
Denne undtagelse bør begrænses til retlige aktiviteter i forbindelse med retssager og ikke gælde for andre aktiviteter, hvori dommere kan deltage i henhold til medlemsstaternes nationale ret.
Medlemsstaterne bør også kunne fastsætte bestemmelser om, at tilsynsmyndighedens kompetence ikke omfatter andre uafhængige judicielle myndigheders behandling af personoplysninger, når de udfører deres judicielle opgaver, f.eks. anklagemyndigheden.
Under alle omstændigheder er domstolenes og andre uafhængige judicielle myndigheders overholdelse af reglerne i dette direktiv altid underlagt en uafhængig myndigheds kontrol i overensstemmelse med chartrets artikel 8, stk. 3.
(81) Hver tilsynsmyndighed bør behandle klager, der indgives af registrerede, og undersøge sagen eller videresende den til den kompetente myndighed.
Undersøgelsen af en klage bør foretages i det omfang det er passende i det specifikke tilfælde, med forbehold af domstolskontrol.
Tilsynsmyndigheden bør underrette den registrerede om forløbet og resultatet af klagen inden for en rimelig frist.
Hvis sagen kræver yderligere undersøgelse eller koordinering med en anden tilsynsmyndighed, bør den registrerede undervejs underrettes herom.
(82) For at sikre effektiv, pålidelig og ensartet tilsyn med overholdelse og håndhævelse af dette direktiv i hele Unionen i henhold til TEUF som fortolket af Domstolen bør tilsynsmyndighederne i hver medlemsstat have samme opgaver og effektive beføjelser, herunder undersøgelsesbeføjelser, korrigerende beføjelser og rådgivningsbeføjelser, som udgør nødvendige midler for udførelsen af deres opgaver.
Disse myndigheders beføjelser bør imidlertid ikke gribe ind i de særlige regler for straffesager, herunder efterforskning og retsforfølgning af strafbare handlinger, eller i retsvæsnets uafhængighed.
Uden at dette berører de retsforfølgende myndigheders beføjelser i henhold til medlemsstaternes nationale ret, bør tilsynsmyndigheder også have beføjelse til at indbringe overtrædelser af dette direktiv for de judicielle myndigheder eller deltage i retssager.
Tilsynsmyndighedernes beføjelser bør udøves i overensstemmelse med de fornødne retssikkerhedsgarantier, der er fastsat i EU-retten og medlemsstaternes nationale ret, uvildigt, retfærdigt og inden for en rimelig frist.
Hver foranstaltning bør navnlig være passende, nødvendig og forholdsmæssig for at sikre overholdelsen af dette direktiv, idet der tages hensyn til omstændighederne i hver enkelt sag, bør overholde enhver persons ret til at blive hørt, inden der træffes en individuel foranstaltning, som vil berøre den pågældende person negativt, og undgå overflødige udgifter og urimelige ulemper for denne person.
Hvad angår adgang til lokaliteter bør undersøgelsesbeføjelserne udøves i henhold til særlige krav i medlemsstaternes nationale ret, f.eks. kravet om en forudgående retskendelse.
Vedtagelsen af en juridisk bindende afgørelse bør være underlagt domstolskontrol i medlemsstaten for den tilsynsmyndighed, der har vedtaget afgørelsen.
 (83) Tilsynsmyndighederne bør bistå hinanden i forbindelse med udførelsen af deres opgaver og yde gensidig bistand for at sikre ensartet anvendelse og håndhævelse af de bestemmelser, der vedtages i henhold til dette direktiv.
 (84) Databeskyttelsesrådet bør bidrage til en ensartet anvendelse af dette direktiv i hele Unionen, herunder ved at rådgive Kommissionen og fremme samarbejdet mellem tilsynsmyndighederne i hele Unionen.
(85) Enhver registreret bør have ret til at indgive klage til en enkelt tilsynsmyndighed og have adgang til effektive retsmidler i overensstemmelse med artikel 47 i chartret, hvis den registrerede finder, at vedkommendes rettigheder i medfør af de bestemmelser, der vedtages i henhold til dette direktiv, er blevet krænket, eller hvis tilsynsmyndigheden ikke reagerer på en klage, delvist eller helt afslår eller afviser en klage eller ikke handler, hvis handling er nødvendig for at beskytte den registreredes rettigheder.
Undersøgelse af en klage bør foretages i det omfang, det er passende i det specifikke tilfælde, med forbehold af domstolskontrol.
Den kompetente tilsynsmyndighed bør underrette den registrerede om forløbet og resultatet af klagen inden for en rimelig frist.
Hvis sagen kræver yderligere undersøgelse eller koordinering med en anden tilsynsmyndighed, bør den registrerede undervejs underrettes herom.
For at lette indgivelsen af klager bør hver tilsynsmyndighed træffe foranstaltninger som f.eks. at tilbyde en klageformular, der også kan udfyldes elektronisk, uden at udelukke andre kommunikationsmidler.
(86) Enhver fysisk eller juridisk person bør have adgang til effektive retsmidler ved den kompetente nationale domstol til prøvelse af en tilsynsmyndigheds afgørelse, som har retsvirkninger for denne person.
En sådan afgørelse vedrører navnlig tilsynsmyndighedens udøvelse af undersøgelsesbeføjelser, korrigerende beføjelser og godkendelsesbeføjelser eller afslag eller afvisning af klager.
Denne ret omfatter dog ikke andre foranstaltninger truffet af tilsynsmyndigheder, der ikke er juridisk bindende, som f.eks. udtalelser eller rådgivning fra tilsynsmyndigheden.
En sag mod en tilsynsmyndighed bør anlægges ved domstolene i den medlemsstat, hvor tilsynsmyndigheden er etableret, og bør føres i henhold til medlemsstatens nationale ret.
Disse domstole bør have fuld jurisdiktion, herunder jurisdiktion til at undersøge alle de faktiske og retlige omstændigheder, der er relevante for den tvist, som de får forelagt.
(87) Hvis en registreret finder, at vedkommendes rettigheder i henhold til dette direktiv er blevet krænket, bør den pågældende have ret til at give et organ, der er etableret i henhold til medlemsstaternes nationale ret, og som har til formål at beskytte registreredes rettigheder og interesser i forbindelse med beskyttelsen af deres personoplysninger, bemyndigelse til på vedkommendes vegne at indgive en klage til en tilsynsmyndighed og udøve adgangen til retsmidler.
Registreredes ret til at være repræsenteret bør ikke berøre medlemsstaternes nationale retsplejeregler, som vil kunne kræve obligatorisk repræsentation af registrerede ved en advokat som defineret i Rådets direktiv 77/249/EØF10) for en national domstol.
(88) Personer, der måtte lide skade som følge af en behandling, der overtræder de bestemmelser, der vedtages i henhold til dette direktiv, bør have ret til erstatning fra den dataansvarlige eller en hvilken som helst anden myndighed, der er kompetent i henhold til medlemsstaternes nationale ret.
Begrebet »skade« bør fortolkes bredt i lyset af retspraksis ved Domstolen, således at det fuldt ud afspejler formålene for dette direktiv.
Dette berører ikke eventuelle erstatningskrav for skade som følge af overtrædelse af andre bestemmelser i EU-retten eller medlemsstaternes nationale ret.
Når der henvises til en behandling, der er ulovlig eller overtræder dette direktiv, omfatter det også behandling, der overtræder de gennemførelsesretsakter, der er vedtaget i henhold til dette direktiv.
Registrerede bør have fuld erstatning for den skade, de har lidt.
(89) Sanktioner bør kunne pålægges fysiske eller juridiske personer, der overtræder dette direktiv, uanset om de henhører under privat- eller offentligretlig lovgivning.
Medlemsstaterne bør sikre, at sanktionerne er effektive, står i et rimeligt forhold til overtrædelsen og har afskrækkende virkning, og bør træffe alle nødvendige foranstaltninger til at gennemføre sanktionerne.
(90) For at sikre ensartede betingelser for gennemførelsen af dette direktiv bør Kommissionen tillægges gennemførelsesbeføjelser, for så vidt angår det tilstrækkelige databeskyttelsesniveau, der skal sikres af et tredjeland, et område eller en specifik sektor i dette tredjeland, eller en international organisation, og formatet og procedurerne for gensidig bistand og ordningerne for elektronisk udveksling af oplysninger mellem tilsynsmyndigheder og mellem tilsynsmyndigheder og Databeskyttelsesrådet.
Disse beføjelser bør udøves i overensstemmelse med Europa-Parlamentets og Rådets forordning (EU) nr. 182/201111).
 (91) Undersøgelsesproceduren bør anvendes til at vedtage gennemførelsesretsakter om det tilstrækkelige databeskyttelsesniveau, der skal sikres af et tredjeland eller et område eller en specifik sektor i dette tredjeland, eller en international organisation og om formatet og procedurerne for gensidig bistand og ordningerne for elektronisk udveksling af oplysninger mellem tilsynsmyndigheder og mellem tilsynsmyndigheder og Databeskyttelsesrådet, eftersom disse retsakter er af generel karakter.
 (92) Kommissionen bør vedtage gennemførelsesretsakter, der finder anvendelse straks, når det er påkrævet i behørigt begrundede særligt hastende tilfælde vedrørende et tredjeland, et område eller en specifik sektor i dette tredjeland, eller en international organisation, som ikke længere sikrer et tilstrækkeligt beskyttelsesniveau.
(93) Målene for dette direktiv, nemlig at beskytte fysiske personers grundlæggende rettigheder og frihedsrettigheder, herunder navnlig deres ret til beskyttelse af personoplysninger og fri udveksling af personoplysninger mellem de kompetente myndigheder i Unionen, kan ikke i tilstrækkelig grad opfyldes af medlemsstaterne, men kan på grund af den foreslåede handlings omfang og virkninger bedre nås på EU-plan; Unionen kan derfor vedtage foranstaltninger i overensstemmelse med nærhedsprincippet, jf. artikel 5 i TEU.
I overensstemmelse med proportionalitetsprincippet, jf. nævnte artikel, går dette direktiv ikke videre, end hvad der er nødvendigt for at nå disse mål.
(94) Specifikke bestemmelser i EU-retsakter, der er vedtaget inden for området retligt samarbejde i straffesager og politisamarbejde, og som er vedtaget før datoen for vedtagelsen af dette direktiv, og som regulerer behandlingen af personoplysninger mellem medlemsstater og medlemsstaters udpegede myndigheders adgang til informationssystemer, der er udviklet i medfør af traktaterne, bør finde uændret anvendelse, såsom f.eks. de særlige bestemmelser vedrørende beskyttelse af personoplysninger, der finder anvendelse i henhold til Rådets afgørelse 2008/615/RIA12), eller artikel 23 i konventionen om gensidig retshjælp i straffesager mellem Den Europæiske Unions medlemsstater13). Eftersom chartrets artikel 8 og artikel 16 i TEUF kræver, at den grundlæggende ret til beskyttelse af personoplysninger bør sikres på en ensartet måde i hele Unionen, bør Kommissionen se nærmere på forholdet mellem direktivet og retsakter, der er vedtaget før vedtagelsen af dette direktiv, og som regulerer behandlingen af personoplysninger mellem medlemsstater eller medlemsstaters udpegede myndigheders adgang til informationssystemer, der er udviklet i medfør af traktaterne, med det formål at vurdere, om der er behov for at tilpasse disse særlige bestemmelser til direktivet.
Hvor det er hensigtsmæssigt, bør Kommissionen fremsætte forslag med henblik på at sikre ensartede retsregler vedrørende behandling af personoplysninger.
 (95) For at sikre en overordnet og sammenhængende beskyttelse af personoplysninger i Unionen bør internationale aftaler, der er indgået af medlemsstaterne inden datoen for dette direktivs ikrafttræden og som overholder relevant EU-ret, der er gældende inden denne dato, forblive i kraft, indtil de bliver ændret, erstattet eller ophævet.
(96) Medlemsstaterne bør have en frist på højst to år fra datoen for dette direktivs ikrafttræden til at gennemføre det.
Behandlinger, der allerede er iværksat på denne dato, bør bringes i overensstemmelse med dette direktiv senest to år efter dette direktivs ikrafttræden.
Hvis en sådan behandling imidlertid overholder den EU-ret, der er gældende inden datoen for dette direktivs ikrafttræden, bør kravene i dette direktiv om forudgående høring af tilsynsmyndigheden ikke finde anvendelse på de behandlingsaktiviteter, der allerede var iværksat på denne dato, idet disse krav i sagens natur skal opfyldes forud for behandlingen.
Hvis medlemsstaterne anvender den længere gennemførelsesperiode, som udløber syv år efter datoen for dette direktivs ikrafttræden, til at opfylde logningsforpligtelserne for automatiske databehandlingssystemer, der er oprettet inden denne dato, bør den dataansvarlige eller databehandleren have indført effektive metoder til at påvise, at databehandlingen er lovlig, til at udøve egenkontrol og til at sikre dataintegriteten og datasikkerheden, såsom logning eller andre former for fortegnelser.
 (97) Nærværende direktiv påvirker ikke bestemmelserne om bekæmpelse af seksuelt misbrug og seksuel udnyttelse af børn og børnepornografi i Europa-Parlamentets og Rådets direktiv 2011/93/EU14).
 (98) Rammeafgørelse 2008/977/RIA bør derfor ophæves.
 (99) I medfør af artikel 6a i protokol nr. 21 om Det Forenede Kongeriges og Irlands stilling, for så vidt angår området med frihed, sikkerhed og retfærdighed, der er knyttet som bilag til TEU og TEUF, er Det Forenede Kongerige og Irland ikke bundet af regler fastsat i dette direktiv vedrørende medlemsstaternes behandling af personoplysninger under udøvelsen af aktiviteter, der er omfattet af tredje del, afsnit V, kapitel 4 eller 5, i TEUF, når Det Forenede Kongerige og Irland ikke er bundet af regler vedrørende former for strafferetligt samarbejde eller politisamarbejde, der kræver overholdelse af de bestemmelser, der er fastsat på grundlag af artikel 16 i TEUF.
(100) I medfør af artikel 2 og 2a i protokol nr. 22 om Danmarks stilling, der er knyttet som bilag til TEU og TEUF, er de regler, der er fastsat i dette direktiv, vedrørende medlemsstaternes behandling af personoplysninger under udøvelsen af aktiviteter, der er omfattet af tredje del, afsnit V, kapitel 4 eller 5, i TEUF, ikke bindende for og finder ikke anvendelse i Danmark.
Da dette direktiv udbygger Schengenreglerne efter bestemmelserne i tredje del, afsnit V, i TEUF, skal Danmark i henhold til artikel 4 i nævnte protokol inden seks måneder efter direktivets vedtagelse træffe afgørelse om, hvorvidt det vil gennemføre direktivet i sin nationale lovgivning.
 (101) For så vidt angår Island og Norge, udgør dette direktiv en udvikling af bestemmelser i Schengenreglerne, jf. aftalen indgået mellem Rådet for Den Europæiske Union og Republikken Island og Kongeriget Norge om disse to staters associering i gennemførelsen, anvendelsen og udviklingen af Schengenreglerne15).
 (102) For så vidt angår Schweiz, udgør dette direktiv en udvikling af bestemmelser i Schengenreglerne, jf. aftalen mellem Den Europæiske Union, Det Europæiske Fællesskab og Det Schweiziske Forbund om Det Schweiziske Forbunds associering i gennemførelsen, anvendelsen og udviklingen af Schengenreglerne16).
 (103) For så vidt angår Liechtenstein, udgør dette direktiv en udvikling af bestemmelser i Schengenreglerne, jf. protokollen mellem Den Europæiske Union, Det Europæiske Fællesskab, Det Schweiziske Forbund og Fyrstendømmet Liechtenstein om Fyrstendømmet Liechtensteins tiltrædelse af aftalen mellem Den Europæiske Union, Det Europæiske Fællesskab og Det Schweiziske Forbund om dette lands associering i gennemførelsen, anvendelsen og udviklingen af Schengenreglerne17).
(104) I dette direktiv overholdes de grundlæggende rettigheder og principper, der anerkendes i chartret som forankret i TEUF, navnlig retten til respekt for privatliv og familieliv, retten til beskyttelse af personoplysninger og adgang til effektive retsmidler og til en retfærdig rettergang.
I overensstemmelse med chartrets artikel 52, stk. 1, kan der indføres begrænsninger i udøvelsen af disse rettigheder, såfremt de er nødvendige for at nå mål af almen interesse, der er anerkendt af Unionen, eller et behov for beskyttelse af andres rettigheder og frihedsrettigheder.
(105) I henhold til den fælles politiske erklæring af 28. september 2011 fra medlemsstaterne og Kommissionen om forklarende dokumenter har medlemsstaterne forpligtet sig til i tilfælde, hvor det er berettiget, at lade meddelelsen af gennemførelsesforanstaltninger ledsage af et eller flere dokumenter, der forklarer forholdet mellem et direktivs bestanddele og de tilsvarende dele i de nationale gennemførelsesforanstaltninger.
Lovgiver finder fremsendelse af sådanne dokumenter velbegrundet i forbindelse med dette direktiv.
 (106) Den Europæiske Tilsynsførende for Databeskyttelse er blevet hørt i overensstemmelse med artikel 28, stk. 2, i forordning (EF) nr. 45/2001 og afgav en udtalelse den 7. marts 201218).
(107) Dette direktiv bør ikke forhindre medlemsstaterne i at gennemføre bestemmelserne om udøvelsen af registreredes ret til oplysninger, retten til indsigt i og berigtigelse, sletning og begrænsning af behandling under en straffesag, samt mulige begrænsninger heraf i deres nationale regler om strafferetspleje  VEDTAGET DETTE DIREKTIV:
KAPITEL I Generelle bestemmelser Artikel 1 Genstand og formål 1. I dette direktiv fastsættes regler om beskyttelse af fysiske personer i forbindelse med de kompetente myndigheders behandling af personoplysninger med henblik på at forebygge, efterforske, afsløre eller retsforfølge strafbare handlinger eller fuldbyrde strafferetlige sanktioner, herunder beskytte mod eller forebygge trusler mod den offentlige sikkerhed.
 2. Medlemsstaterne sikrer i overensstemmelse med dette direktiv:
 3. Dette direktiv forhindrer ikke medlemsstaterne i at fastsætte højere standarder end dem, der er fastsat i dette direktiv, for beskyttelse af den registreredes rettigheder og frihedsrettigheder med hensyn til kompetente myndigheders behandling af personoplysninger.
Artikel 2 Anvendelsesområde 1. Dette direktiv finder anvendelse på kompetente myndigheders behandling af personoplysninger med henblik på artikel 1, stk. 1.
 2. Dette direktiv finder anvendelse på behandling af personoplysninger, der helt eller delvis foretages ved hjælp af automatisk databehandling, og på anden ikkeautomatisk behandling af personoplysninger, der er eller vil blive indeholdt i et register.
 3. Dette direktiv gælder ikke for behandling af personoplysninger:
Artikel 3 Definitioner I dette direktiv forstås ved:
1)   »personoplysninger«: enhver form for information om en identificeret eller identificerbar fysisk person (»den registrerede«); ved identificerbar fysisk person forstås en fysisk person, der direkte eller indirekte kan identificeres, navnlig ved en identifikator som f.eks. et navn, et identifikationsnummer, lokaliseringsdata, en online-identifikator eller et eller flere elementer, der er særlige for denne fysiske persons fysiske, fysiologiske, genetiske, psykiske, økonomiske, kulturelle eller sociale identitet 2)   »behandling«: enhver aktivitet eller række af aktiviteter  med eller uden brug af automatisk behandling  som personoplysninger eller en samling af personoplysninger gøres til genstand for, f.eks. indsamling, registrering, organisering, systematisering, opbevaring, tilpasning eller ændring, genfinding, søgning, brug, videregivelse ved transmission, formidling eller enhver anden form for overladelse, sammenstilling eller samkøring, begrænsning, sletning eller tilintetgørelse 3)   »begrænsning af behandling«: mærkning af opbevarede personoplysninger med den hensigt at begrænse fremtidig behandling af disse oplysninger 4)   »profilering«: enhver form for automatisk behandling af personoplysninger, der består i at anvende personoplysninger til at evaluere bestemte personlige forhold vedrørende en fysisk person, navnlig for at analysere eller forudsige forhold vedrørende den fysiske persons arbejdsindsats, økonomiske situation, helbred, personlige præferencer, interesser, pålidelighed, adfærd, geografisk position eller bevægelser 5)   »pseudonymisering«: behandling af personoplysninger på en sådan måde, at personoplysningerne ikke længere kan henføres til en bestemt registreret uden brug af supplerende oplysninger, forudsat at sådanne supplerende oplysninger opbevares separat og er underlagt tekniske og organisatoriske foranstaltninger for at sikre, at personoplysningerne ikke henføres til en identificeret eller identificerbar fysisk person 6)   »register«: enhver struktureret samling af personoplysninger, der er tilgængelig efter bestemte kriterier, hvad enten denne samling er placeret centralt, decentralt eller er fordelt på funktionsbestemt eller geografisk grundlag 7)   »kompetent myndighed«:
8)   »dataansvarlig«: den kompetente myndighed, der alene eller sammen med andre afgør, til hvilke formål og med hvilke hjælpemidler der må foretages behandling af personoplysninger; hvis formålene og hjælpemidlerne til en sådan behandling er fastlagt i EU-retten eller medlemsstaternes nationale ret, kan den dataansvarlige eller de specifikke kriterier for udpegelse af denne fastsættes i EU-retten eller medlemsstaternes nationale ret 9)   »databehandler«: en fysisk eller juridisk person, en offentlig myndighed, en institution eller et andet organ, der behandler personoplysninger på den dataansvarliges vegne 10)   »modtager«: en fysisk eller juridisk person, en offentlig myndighed, en institution eller et andet organ, hvortil personoplysninger videregives, uanset om det er en tredjemand eller ej.
Offentlige myndigheder, som vil kunne få meddelt personoplysninger som led i en isoleret forespørgsel i henhold til medlemsstaternes nationale ret, anses dog ikke for modtagere; de offentlige myndigheders behandling af disse oplysninger skal overholde de gældende databeskyttelsesregler afhængigt af formålet med behandlingen 11)   »brud på persondatasikkerheden«: et brud på sikkerheden, der fører til hændelig eller ulovlig tilintetgørelse, tab, ændring, uautoriseret videregivelse af eller adgang til personoplysninger, der er transmitteret, opbevaret eller på anden måde behandlet 12)   »genetiske data«: personoplysninger vedrørende en fysisk persons arvede eller erhvervede genetiske karakteristika, som giver entydig information om den fysiske persons fysiologi eller helbred, og som navnlig foreligger efter en analyse af en biologisk prøve fra den pågældende fysiske person 13)   »biometriske data«: personoplysninger, der som følge af specifik teknisk behandling vedrørende en fysisk persons fysiske, fysiologiske eller adfærdsmæssige karakteristika muliggør eller bekræfter en entydig identifikation af vedkommende, f.eks. ansigtsbillede eller fingeraftryksoplysninger 14)   »helbredsoplysninger«: personoplysninger, der vedrører en fysisk persons fysiske eller mentale helbred, herunder levering af sundhedsydelser, og som giver information om vedkommendes helbredstilstand 15)   »tilsynsmyndighed«: en uafhængig offentlig myndighed, der er etableret i en medlemsstat i henhold til artikel 41 16)   »international organisation«: en folkeretlig organisation og organer, der er underordnet den, samt ethvert andet organ, der er oprettet ved eller med hjemmel i en aftale mellem to eller flere lande.
KAPITEL II Principper Artikel 4 Principper for behandling af personoplysninger 1. Medlemsstaterne fastsætter bestemmelser om, at personoplysninger skal:
 2. Behandling, der foretages af den samme eller en anden dataansvarlig til et andet formål omfattet af artikel 1, stk. 1, end det, hvortil personoplysningerne er indsamlet, er tilladt i det omfang:
 3. Behandling, der foretages af den samme eller en anden dataansvarlig, kan omfatte behandling til arkivformål i samfundets interesse eller til videnskabelig, statistisk eller historisk brug med henblik på artikel 1, stk. 1, forudsat at behandlingen er omfattet af de fornødne garantier for den registreredes rettigheder og frihedsrettigheder.
 4. Den dataansvarlige er ansvarlig for og skal kunne påvise, at stk. 1, 2 og 3 overholdes.
Artikel 5 Tidsfrister for opbevaring og revision Medlemsstaterne fastsætter bestemmelser om, at der skal fastsættes hensigtsmæssige tidsfrister for sletning af personoplysninger eller for regelmæssig revision af behovet for opbevaring af personoplysninger.
Det sikres ved proceduremæssige foranstaltninger, at disse tidsfrister overholdes.
Artikel 6 Sondring mellem forskellige kategorier af registrerede Medlemsstaterne fastsætter bestemmelser om, at den dataansvarlige, hvor det er relevant og så vidt muligt, klart sondrer mellem personoplysninger om forskellige kategorier af registrerede såsom:
Artikel 7 Sondring mellem personoplysninger og kontrol med kvaliteten af personoplysninger 1. Medlemsstaterne fastsætter bestemmelser om, at der så vidt muligt skal sondres mellem personoplysninger, der bygger på faktiske omstændigheder, og personoplysninger, der bygger på personlige vurderinger.
2. Medlemsstaterne fastsætter bestemmelser om, at de kompetente myndigheder iværksætter alle rimelige tiltag for at sikre, at personoplysninger, som er urigtige, ufuldstændige eller ikke ajourførte, ikke videregives eller stilles til rådighed.
Med henblik herpå kontrollerer hver kompetent myndighed, så vidt det er praktisk muligt, kvaliteten af personoplysninger, før disse videregives eller stilles til rådighed.
I forbindelse med al videregivelse af personoplysninger skal nødvendige oplysninger, der gør det muligt for den modtagende kompetente myndighed at vurdere, i hvor høj grad personoplysningerne er rigtige, fuldstændige og pålidelige, og i hvilket omfang de er ajourførte, så vidt muligt tilføjes.
3. Hvis det konstateres, at der er videregivet urigtige personoplysninger, eller at personoplysninger er videregivet ulovligt, skal dette straks meddeles modtageren.
I så fald skal personoplysningerne berigtiges eller slettes, eller behandling skal begrænses i overensstemmelse med artikel 16.
Artikel 8 Lovlig behandling 1. Medlemsstaterne fastsætter bestemmelser om, at behandling kun er lovlig, hvis og i det omfang denne behandling er nødvendig, for at en kompetent myndighed kan udføre en opgave med henblik på artikel 1, stk. 1, og at den sker på grundlag af EU-retten eller medlemsstaternes nationale ret.
 2. Medlemsstaternes nationale ret, der regulerer behandling inden for dette direktivs anvendelsesområde, skal som minimum angive målene med behandling, de personoplysninger, der skal behandles, og formålene med behandlingen.
Artikel 9 Særlige betingelser for behandling 1. Personoplysninger indsamlet af kompetente myndigheder med henblik på artikel 1, stk. 1, må ikke behandles til andre formål end med henblik på artikel 1, stk. 1, medmindre en sådan behandling er hjemlet i EU-retten eller medlemsstaternes nationale ret.
Hvis personoplysninger behandles til disse andre formål, finder forordning (EU) 2016/679 anvendelse, medmindre behandlingen udføres i forbindelse med en aktivitet, der falder uden for EU-rettens anvendelsesområde.
 2. Hvis kompetente myndigheder i henhold til medlemsstaternes nationale ret har fået overdraget andre opgaver end dem, der udføres med henblik på artikel 1, stk. 1, finder forordning (EU) 2016/679 anvendelse på behandling til disse formål, herunder til arkivformål i samfundets interesse, til videnskabelige eller historiske forskningsformål eller til statistiske formål, medmindre behandlingen udføres i forbindelse med en aktivitet, der falder uden for EU-rettens anvendelsesområde.
 3. Medlemsstaterne fastsætter bestemmelser om, at den videregivende kompetente myndighed, hvis EU-retten eller medlemsstaternes nationale ret, der finder anvendelse på den videregivende kompetente myndighed, fastsætter særlige vilkår for behandling, underretter modtageren af sådanne personoplysninger om disse vilkår og kravet om at overholde dem.
 4. Medlemsstaterne fastsætter bestemmelser om, at den videregivende kompetente myndighed ikke anvender andre vilkår, jf. stk. 3, på modtagere i andre medlemsstater eller på agenturer, kontorer og organer, der er oprettet i henhold til afsnit V, kapitel 4 og 5, i TEUF, end de vilkår, der gælder for lignende videregivelser af oplysninger inden for den medlemsstat, hvor den videregivende kompetente myndighed er beliggende.
Artikel 10 Behandling af særlige kategorier af personoplysninger Behandling af personoplysninger om race eller etnisk oprindelse, politisk, religiøs eller filosofisk overbevisning eller fagforeningsmæssigt tilhørsforhold samt behandling af genetiske data, biometriske data med det formål entydigt at identificere en fysisk person, helbredsoplysninger eller oplysninger om en fysisk persons seksuelle forhold eller seksuelle orientering må kun tillades, når det er strengt nødvendigt, forudsat at behandlingen er omfattet af de fornødne garantier for den registreredes rettigheder og frihedsrettigheder, og kun:
Artikel 11 Automatiske individuelle afgørelser 1. Medlemsstaterne fastsætter bestemmelser om, at en afgørelse, der alene er baseret på automatisk behandling, herunder profilering, som har negativ retsvirkning for den registrerede eller betydeligt påvirker den pågældende, er forbudt, medmindre den er hjemlet i EU-retten eller medlemsstaternes nationale ret, som den dataansvarlige er underlagt, og som fastsætter de fornødne garantier for den registreredes rettigheder og frihedsrettigheder, i det mindste den registreredes ret til menneskelig indgriben fra den dataansvarliges side.
 2. De afgørelser, der er omhandlet i nærværende artikels stk. 1, må ikke baseres på særlige kategorier af personoplysninger, jf. artikel 10, medmindre der er indført passende foranstaltninger til beskyttelse af den registreredes rettigheder og frihedsrettigheder samt legitime interesser.
 3. Profilering, der fører til forskelsbehandling af fysiske personer på grundlag af særlige kategorier af personoplysninger, jf. artikel 10, er forbudt i henhold til EU-retten.
KAPITEL III Den registreredes rettigheder Artikel 12 Meddelelser og nærmere regler for udøvelse af den registreredes rettigheder 1. Medlemsstaterne fastsætter bestemmelser om, at den dataansvarlige skal iværksætte rimelige tiltag for at give enhver oplysning som omhandlet i artikel 13 og enhver meddelelse som omhandlet i artikel 11, 14-18 og 31 om behandling til den registrerede i en kortfattet, letforståelig og lettilgængelig form og i et klart og enkelt sprog.
Oplysningerne gives på enhver hensigtsmæssig måde, herunder ved hjælp af elektroniske midler.
Som hovedregel skal den dataansvarlige give oplysningerne i samme form som anmodningen.
 2. Medlemsstaterne fastsætter bestemmelser om, at den dataansvarlige skal lette udøvelsen af den registreredes rettigheder i medfør af artikel 11 og 14-18.
 3. Medlemsstaterne fastsætter bestemmelser om, at den dataansvarlige skal give den registrerede skriftlig meddelelse om opfølgningen på dennes anmodning uden unødig forsinkelse.
4. Medlemsstaterne fastsætter bestemmelser om, at de oplysninger, der gives i medfør af artikel 13, og enhver meddelelse og enhver foranstaltning, der træffes i henhold til artikel 11, 14-18 og 31, er gratis.
Hvis anmodninger fra en registreret er åbenbart grundløse eller overdrevne, især fordi de gentages, kan den dataansvarlige enten:
 Bevisbyrden for, at anmodningen er åbenbart grundløs eller overdreven, påhviler den dataansvarlige.
 5. Den dataansvarlige kan, hvis der hersker rimelig tvivl om identiteten af den fysiske person, der fremsætter en anmodning som omhandlet i artikel 14 eller 16, anmode om de yderligere oplysninger, der er nødvendige for at bekræfte den registreredes identitet.
Artikel 13 Oplysninger, der skal stilles til rådighed for eller gives til den registrerede 1. Medlemsstaterne fastsætter bestemmelser om, at den dataansvarlige som minimum stiller følgende oplysninger til rådighed for den registrerede:
 2. Ud over de oplysninger, der er omhandlet i stk. 1, fastsætter medlemsstaterne ved lov bestemmelser om, at den dataansvarlige i særlige tilfælde skal give den registrerede følgende yderligere oplysninger, for at vedkommende kan udøve sine rettigheder:
 3. Medlemsstaterne kan vedtage lovgivningsmæssige foranstaltninger, der udsætter, begrænser eller afskærer meddelelse af oplysninger til de registrerede, jf. stk. 2, i det omfang og så længe en sådan foranstaltning udgør en nødvendig og forholdsmæssig foranstaltning i et demokratisk samfund under behørigt hensyn til den berørte fysiske persons grundlæggende rettigheder og legitime interesser for at:
 4. Medlemsstaterne kan vedtage lovgivningsmæssige foranstaltninger for at fastsætte de kategorier af behandling, som helt eller delvis er omfattet af ethvert af de litraer, der er anført i stk. 3.
Artikel 14 Den registreredes indsigtsret Medlemsstaterne fastsætter bestemmelser om, at den registrerede har ret til at få den dataansvarliges bekræftelse på, om personoplysninger vedrørende den pågældende behandles, og i givet fald adgang til personoplysningerne og følgende information, jf. dog artikel 15:
Artikel 15 Begrænsninger af indsigtsretten 1. Medlemsstaterne kan vedtage lovgivningsmæssige foranstaltninger, der helt eller delvis begrænser den registreredes ret til indsigt, i det omfang og så længe en sådan delvis eller fuldstændig begrænsning udgør en nødvendig og forholdsmæssig foranstaltning i et demokratisk samfund under behørigt hensyn til den berørte fysiske persons grundlæggende rettigheder og legitime interesser for at:
 2. Medlemsstaterne kan vedtage lovgivningsmæssige foranstaltninger for at fastsætte de kategorier af behandling, som helt eller delvis er omfattet af stk. 1, litra a)-e).
3. I de i stk. 1 og 2 omhandlede tilfælde fastsætter medlemsstaterne bestemmelser om, at den dataansvarlige uden unødig forsinkelse skal give den registrerede skriftlig meddelelse om ethvert afslag på indsigt i personoplysninger eller begrænsning af indsigten og om begrundelsen for afslaget eller begrænsningen.
En sådan meddelelse kan udelades, hvis sådanne oplysninger ville være til skade for et af formålene i stk. 1. Medlemsstaterne fastsætter bestemmelser om, at den dataansvarlige skal underrette den registrerede om muligheden for at indgive en klage til en tilsynsmyndighed eller adgangen til retsmidler.
4. Medlemsstaterne fastsætter bestemmelser om, at den dataansvarlige skal dokumentere den faktiske eller retlige begrundelse, som afgørelsen hviler på.
Disse oplysninger stilles til rådighed for tilsynsmyndighederne.
Artikel 16 Ret til berigtigelse, sletning og begrænsning af behandling 1. Medlemsstaterne fastsætter bestemmelser om, at den registrerede har ret til at få urigtige personoplysninger om sig selv berigtiget af den dataansvarlige uden unødig forsinkelse.
Medlemsstaterne fastsætter bestemmelser om, at den registrerede under hensyntagen til formålene med behandlingen skal have ret til at få fuldstændiggjort ufuldstændige personoplysninger, bl.a. ved at fremlægge en supplerende erklæring.
 2. Medlemsstaterne kræver, at den dataansvarlige sletter personoplysninger uden unødig forsinkelse, og fastsætter bestemmelser om, at den registrerede skal have ret til at få personoplysninger om sig selv slettet af den dataansvarlige uden unødig forsinkelse, hvis behandling overtræder de bestemmelser, der vedtages i henhold til artikel 4, 8 eller 10, eller hvis personoplysninger skal slettes for at overholde en retlig forpligtelse, som den dataansvarlige er underlagt.
 3. I stedet for sletning begrænser den dataansvarlige behandling, hvis:
 Hvis behandling er begrænset i henhold til første afsnit, litra a), underretter den dataansvarlige den registrerede herom, inden begrænsningen af behandling ophæves.
4. Medlemsstaterne fastsætter bestemmelser om, at den dataansvarlige skal give den registrerede skriftlig meddelelse om ethvert afslag på berigtigelse eller sletning af personoplysninger eller begrænsning af behandling og om begrundelsen for afslaget.
Medlemsstaterne kan vedtage lovgivningsmæssige foranstaltninger, der helt eller delvis begrænser forpligtelsen til at give sådanne oplysninger, i det omfang en sådan begrænsning udgør en nødvendig og forholdsmæssig foranstaltning i et demokratisk samfund under behørigt hensyn til den berørte fysiske persons grundlæggende rettigheder og legitime interesser for at:
 Medlemsstaterne fastsætter bestemmelser om, at den dataansvarlige skal underrette den registrerede om muligheden for at indgive klage til en tilsynsmyndighed eller adgangen til retsmidler.
 5. Medlemsstaterne fastsætter bestemmelser om, at den dataansvarlige skal meddele berigtigelse af urigtige personoplysninger til den kompetente myndighed, hvorfra de urigtige oplysninger stammer.
 6. Medlemsstaterne fastsætter, hvis personoplysningerne er blevet berigtiget eller slettet eller behandlingen er blevet begrænset, jf. stk. 1, 2 og 3, bestemmelser om, at den dataansvarlige skal underrette modtagerne, og at modtagerne berigtiger eller sletter personoplysningerne eller begrænser behandling af personoplysninger, som de har ansvaret for.
Artikel 17 Den registreredes udøvelse af rettigheder og tilsynsmyndighedens kontrol 1. I de tilfælde, der er omhandlet i artikel 13, stk. 3, artikel 15, stk. 3, og artikel 16, stk. 4, vedtager medlemsstaterne foranstaltninger, der fastsætter, at den registreredes rettigheder også kan udøves gennem den kompetente tilsynsmyndighed.
 2. Medlemsstaterne fastsætter bestemmelser om, at den dataansvarlige skal underrette den registrerede om dennes mulighed for at udøve sine rettigheder gennem tilsynsmyndigheden i henhold til stk. 1.
3. Hvis den i stk. 1 omhandlede ret udøves, underretter tilsynsmyndigheden som minimum den registrerede om, at tilsynsmyndigheden har foretaget den nødvendige kontrol eller undersøgelse.
Tilsynsmyndigheden underretter også den registrerede om dennes adgang til retsmidler.
Artikel 18 Den registreredes rettigheder i forbindelse med strafferetlige efterforskninger og straffesager Medlemsstaterne kan fastsætte bestemmelser om, at udøvelsen af de rettigheder, der er omhandlet i artikel 13, 14 og 16, skal gennemføres i henhold til medlemsstaternes nationale ret, når personoplysningerne er indeholdt i en retsafgørelse eller et register eller en sagsakt, der behandles i forbindelse med strafferetlige efterforskninger og straffesager.
KAPITEL IV Dataansvarlig og databehandler Afdeling 1 Generelle forpligtelser Artikel 19 Den dataansvarliges forpligtelser 1. Medlemsstaterne fastsætter bestemmelser om, at den dataansvarlige under hensyntagen til behandlingens karakter, omfang, sammenhæng og formål samt risiciene af varierende sandsynlighed og alvor for fysiske personers rettigheder og frihedsrettigheder skal gennemføre passende tekniske og organisatoriske foranstaltninger for at sikre og for at være i stand til at påvise, at behandling er i overensstemmelse med dette direktiv.
Disse foranstaltninger skal om nødvendigt revideres og ajourføres.
 2. Hvis det står i rimeligt forhold til behandlingsaktiviteterne, skal de foranstaltninger, der er omhandlet i stk. 1, omfatte den dataansvarliges implementering af passende databeskyttelsespolitikker.
Artikel 20 Databeskyttelse gennem design og databeskyttelse gennem standardindstillinger 1. Medlemsstaterne fastsætter bestemmelser om, at den dataansvarlige under hensyntagen til det aktuelle tekniske niveau, implementeringsomkostningerne og den pågældende behandlings karakter, omfang, sammenhæng og formål samt risiciene af varierende sandsynlighed og alvor for fysiske personers rettigheder og frihedsrettigheder, som behandlingen indebærer, både på tidspunktet for fastlæggelse af midlerne til behandling og på tidspunktet for selve behandlingen skal gennemføre passende tekniske og organisatoriske foranstaltninger, såsom pseudonymisering, som er designet med henblik på effektiv implementering af databeskyttelsesprincipper, såsom dataminimering, og med henblik på integrering af de fornødne garantier i behandlingen for at opfylde kravene i dette direktiv og beskytte de registreredes rettigheder.
2. Medlemsstaterne fastsætter bestemmelser om, at den dataansvarlige skal gennemføre passende tekniske og organisatoriske foranstaltninger med henblik på gennem standardindstillinger at sikre, at kun personoplysninger, der er nødvendige til hvert specifikt formål med behandlingen, behandles.
Denne forpligtelse gælder den mængde personoplysninger, der indsamles, og omfanget af deres behandling samt deres opbevaringsperiode og tilgængelighed.
Sådanne foranstaltninger skal navnlig gennem standardindstillinger sikre, at personoplysninger ikke uden den fysiske persons indgriben stilles til rådighed for et ubegrænset antal fysiske personer.
Artikel 21 Fælles dataansvarlige 1. Medlemsstaterne fastsætter, hvis to eller flere dataansvarlige i fællesskab fastlægger formålene med og hjælpemidlerne til behandling, bestemmelser om, at de skal være fælles dataansvarlige.
De fastsætter på en gennemsigtig måde deres respektive ansvar for overholdelse af dette direktiv, navnlig hvad angår udøvelsen af den registreredes rettigheder og deres respektive forpligtelser til at fremlægge de oplysninger, der er omhandlet i artikel 13, ved hjælp af en ordning mellem dem, medmindre og i det omfang de dataansvarliges respektive ansvar er fastlagt i EU-retten eller medlemsstaternes nationale ret, som de dataansvarlige er underlagt.
I ordningen udpeges kontaktpunktet for de registrerede.
Medlemsstaterne kan udpege den af de fælles dataansvarlige, der kan fungere som fælles kontaktpunkt for de registrerede, når disse udøver deres rettigheder.
 2. Uanset udformningen af den ordning, der er omhandlet i stk. 1, kan medlemsstaterne fastsætte bestemmelser om, at den registrerede kan udøve sine rettigheder i medfør af de bestemmelser, der vedtages i henhold til dette direktiv, med hensyn til og over for den enkelte dataansvarlige.
Artikel 22 Databehandler 1. Medlemsstaterne fastsætter, hvis en behandling foretages på vegne af en dataansvarlig, bestemmelser om, at den dataansvarlige udelukkende må benytte databehandlere, der kan stille de fornødne garantier for, at de vil gennemføre de passende tekniske og organisatoriske foranstaltninger på en sådan måde, at behandlingen opfylder kravene i dette direktiv og sikrer beskyttelse af den registreredes rettigheder.
2. Medlemsstaterne fastsætter bestemmelser om, at databehandleren ikke må gøre brug af en anden databehandler uden forudgående specifik eller generel skriftlig godkendelse fra den dataansvarlige.
I tilfælde af generel skriftlig godkendelse skal databehandleren underrette den dataansvarlige om eventuelle planlagte ændringer vedrørende tilføjelse eller erstatning af andre databehandlere og derved give den dataansvarlige mulighed for at gøre indsigelse mod sådanne ændringer.
3. Medlemsstaterne fastsætter bestemmelser om, at en databehandlers behandling skal være omfattet af en kontrakt eller et andet retligt dokument i henhold til EU-retten eller medlemsstaternes nationale ret, der er bindende for databehandleren med hensyn til den dataansvarlige, og fastsætter genstanden for og varigheden af behandlingen, behandlingens karakter og formål, typen af personoplysninger og kategorierne af registrerede samt den dataansvarliges forpligtelser og rettigheder.
Denne kontrakt eller andet retlige dokument fastlægger navnlig, at databehandleren:
 4. Kontrakten eller det andet retlige dokument, der er omhandlet i stk. 3, skal foreligge skriftligt, herunder elektronisk.
 5. Hvis en databehandler i strid med dette direktiv fastlægger formålene med og hjælpemidlerne til behandling, anses denne databehandler for at være en dataansvarlig, for så vidt angår den pågældende behandling.
Artikel 23 Behandling, der udføres for den dataansvarlige eller databehandleren Medlemsstaterne fastsætter bestemmelser om, at databehandleren og enhver, der udfører arbejde for den dataansvarlige eller databehandleren, og som har adgang til personoplysninger, kun må behandle disse oplysninger efter instruks fra den dataansvarlige, medmindre det kræves i henhold til EU-retten eller medlemsstaternes nationale ret.
Artikel 24 Fortegnelser over behandlingsaktiviteter 1. Medlemsstaterne fastsætter bestemmelser om, at de dataansvarlige fører fortegnelser over alle kategorier af behandlingsaktiviteter under deres ansvar.
Disse fortegnelser skal omfatte alle af følgende oplysninger:
 2. Medlemsstaterne fastsætter bestemmelser om, at hver databehandler skal føre fortegnelser over alle kategorier af behandlingsaktiviteter, der foretages på vegne af en dataansvarlig, idet fortegnelsen skal indeholde:
 3. De fortegnelser, der er omhandlet i stk. 1 og 2, skal foreligge skriftligt, herunder elektronisk.
 Den dataansvarlige og databehandleren stiller efter anmodning disse fortegnelser til rådighed for tilsynsmyndigheden.
Artikel 25 Logning 1. Medlemsstaterne fastsætter bestemmelser om, at der som minimum skal foretages logning af følgende former for behandlingsaktiviteter i automatiske databehandlingssystemer: indsamling, ændring, søgning, videregivelse, herunder overførsel, samkøring og sletning.
Logning af søgning og videregivelse skal gøre det muligt at fastlægge begrundelsen, datoen og tidspunktet for sådanne aktiviteter og i videst muligt omfang identifikation af den person, som har søgt eller videregivet personoplysninger, og identiteten på modtagerne af sådanne personoplysninger.
 2. Loggene anvendes udelukkende til at kontrollere, om behandling er lovlig, til egenkontrol, til at sikre integriteten og sikkerheden af personoplysningerne og i forbindelse med straffesager.
 3. Den dataansvarlige og databehandleren stiller efter anmodning loggene til rådighed for tilsynsmyndigheden.
Artikel 26 Samarbejde med tilsynsmyndigheden Medlemsstaterne fastsætter bestemmelser om, at den dataansvarlige og databehandleren efter anmodning skal samarbejde med tilsynsmyndigheden i forbindelse med udførelsen af dens opgaver.
Artikel 27 Konsekvensanalyse vedrørende databeskyttelse 1. Hvis en type behandling, navnlig ved brug af nye teknologier og i medfør af sin karakter, omfang, sammenhæng og formål, sandsynligvis vil indebære en høj risiko for fysiske personers rettigheder og frihedsrettigheder, fastsætter medlemsstaterne bestemmelser om, at den dataansvarlige forud for behandlingen foretager en analyse af de påtænkte behandlingsaktiviteters konsekvenser for beskyttelse af personoplysninger.
 2. Den i stk. 1 omhandlede analyse skal mindst omfatte en generel beskrivelse af de planlagte behandlingsaktiviteter, en vurdering af risiciene for de registreredes rettigheder og frihedsrettigheder, de foranstaltninger, der påtænkes for at imødegå disse risici, garantier, sikkerhedsforanstaltninger og mekanismer, som kan sikre beskyttelse af personoplysninger og påvise overholdelse af dette direktiv, under hensyntagen til de registreredes og andre berørte personers rettigheder og legitime interesser.
Artikel 28 Forudgående høring af tilsynsmyndigheden 1. Medlemsstaterne fastsætter bestemmelser om, at den dataansvarlige eller databehandleren skal høre tilsynsmyndigheden inden behandling af personoplysninger, der vil indgå som en del af et nyt register, der skal oprettes, såfremt:
 2. Medlemsstaterne fastsætter bestemmelser om, at tilsynsmyndigheden skal høres som led i udarbejdelsen af et forslag til lovgivningsmæssig foranstaltning, som skal vedtages af et nationalt parlament, eller af en regulerende foranstaltning, der har hjemmel i en sådan lovgivningsmæssig foranstaltning, og som vedrører behandling.
 3. Medlemsstaterne fastsætter bestemmelser om, at tilsynsmyndigheden kan fastsætte en liste over de behandlingsaktiviteter, hvor der i henhold til stk. 1 skal foretages en forudgående høring.
 4. Medlemsstaterne fastsætter bestemmelser om, at den dataansvarlige forelægger tilsynsmyndigheden den i artikel 27 omhandlede konsekvensanalyse vedrørende databeskyttelse og efter anmodning andre oplysninger, der sætter tilsynsmyndigheden i stand til at vurdere behandlingens overensstemmelse, og navnlig risiciene for beskyttelsen af registreredes personoplysninger og tilknyttede garantier.
5. Medlemsstaterne fastsætter, hvis tilsynsmyndigheden finder, at den planlagte behandling omhandlet i nærværende artikels stk. 1, overtræder de bestemmelser, der vedtages i henhold til dette direktiv, navnlig hvis den dataansvarlige ikke tilstrækkeligt har identificeret eller begrænset risikoen, bestemmelser om, at tilsynsmyndigheden inden for en periode på op til seks uger efter modtagelse af anmodningen om høring skal give den dataansvarlige og, hvor det er relevant, databehandleren skriftlig rådgivning og i den forbindelse kan anvende enhver af sine beføjelser, jf. artikel 47. Denne periode kan forlænges med en måned under hensyntagen til den påtænkte behandlings kompleksitet.
Tilsynsmyndigheden underretter den dataansvarlige og, hvor det er relevant, databehandleren om enhver sådan forlængelse senest en måned efter modtagelse af anmodningen om høring sammen med begrundelsen for forsinkelsen.
Afdeling 2 Personoplysningssikkerhed Artikel 29 Behandlingssikkerhed 1. Medlemsstaterne fastsætter bestemmelser om, at den dataansvarlige og databehandleren under hensyntagen til det aktuelle tekniske niveau, implementeringsomkostningerne og behandlingens karakter, omfang, sammenhæng og formål samt risiciene af varierende sandsynlighed og alvor for fysiske personers rettigheder og frihedsrettigheder skal gennemføre passende tekniske og organisatoriske foranstaltninger for at sikre et sikkerhedsniveau, der passer til disse risici, navnlig for så vidt angår behandlingen af de særlige kategorier af personoplysninger, der er omhandlet i artikel 10.
 2. For så vidt angår automatisk behandling, fastsætter medlemsstaterne bestemmelser om, at den dataansvarlige eller databehandleren på grundlag af en risikovurdering gennemfører foranstaltninger til at sikre, at:
Artikel 30 Anmeldelse af brud på persondatasikkerheden til tilsynsmyndigheden 1. Medlemsstaterne fastsætter ved brud på persondatasikkerheden bestemmelser om, at den dataansvarlige uden unødig forsinkelse og om muligt senest 72 timer, efter at denne er blevet bekendt med det, skal anmelde bruddet på persondatasikkerheden til tilsynsmyndigheden, medmindre at det er usandsynligt, at bruddet på persondatasikkerheden indebærer en risiko for fysiske personers rettigheder og frihedsrettigheder.
Foretages anmeldelsen til tilsynsmyndigheden ikke inden for 72 timer, ledsages den af en begrundelse for forsinkelsen.
 2. Databehandleren underretter uden unødig forsinkelse den dataansvarlige efter at være blevet opmærksom på, at der er sket et brud på persondatasikkerheden.
 3. Den i stk. 1 omhandlede anmeldelse skal mindst:
 4. Når og for så vidt som det ikke er muligt at forelægge oplysningerne samlet, kan oplysningerne meddeles trinvist uden unødig yderligere forsinkelse.
5. Medlemsstaterne fastsætter bestemmelser om, at den dataansvarlige skal dokumentere alle brud på persondatasikkerheden som omhandlet i stk. 1, herunder de faktiske omstændigheder vedrørende bruddet på persondatasikkerheden, dets virkninger og de trufne afhjælpende foranstaltninger.
Denne dokumentation skal kunne sætte tilsynsmyndigheden i stand til at kontrollere, at denne artikel er overholdt.
 6. Medlemsstaterne fastsætter, hvis bruddet på persondatasikkerheden omfatter personoplysninger, der er transmitteret af eller til den dataansvarlige i en anden medlemsstat, bestemmelser om, at de i stk. 3 omhandlede oplysninger uden unødig forsinkelse skal meddeles til den dataansvarlige i denne medlemsstat.
Artikel 31 Underretning om brud på persondatasikkerheden til den registrerede 1. Medlemsstaterne fastsætter, når et brud på persondatasikkerheden sandsynligvis vil indebære en høj risiko for fysiske personers rettigheder og frihedsrettigheder, bestemmelser om, at den dataansvarlige uden unødig forsinkelse skal underrette den registrerede om bruddet på persondatasikkerheden.
 2. Underretningen af den registrerede i henhold til denne artikels stk. 1 skal i et klart og forståeligt sprog beskrive karakteren af bruddet på persondatasikkerheden og mindst indeholde de oplysninger og foranstaltninger, der er omhandlet i artikel 30, stk. 3, litra b), c) og d).
 3. Det er ikke nødvendigt at underrette den registrerede som omhandlet i stk. 1, hvis en af følgende betingelser er opfyldt:
 4. Hvis den dataansvarlige ikke allerede har underrettet den registrerede om bruddet på persondatasikkerheden, kan tilsynsmyndigheden efter at have overvejet sandsynligheden for, at bruddet på persondatasikkerheden indebærer en høj risiko, kræve, at den dataansvarlige gør dette, eller beslutte, at en af betingelserne i stk. 3 er opfyldt.
 5. Den i nærværende artikels stk. 1 omhandlede underretning af den registrerede kan udsættes, begrænses eller afskæres på de betingelser og af de årsager, der er omhandlet i artikel 13, stk. 3.
Afdeling 3 Databeskyttelsesrådgiver Artikel 32 Udpegelse af databeskyttelsesrådgiveren 1. Medlemsstaterne fastsætter bestemmelser om, at den dataansvarlige skal udpege en databeskyttelsesrådgiver.
Medlemsstaterne kan fritage domstole og andre uafhængige judicielle myndigheder, når de udfører deres judicielle opgaver, for denne forpligtelse.
 2. Databeskyttelsesrådgiveren udpeges på grundlag af sine faglige kvalifikationer, navnlig ekspertise inden for databeskyttelsesret og -praksis samt evne til at udføre de opgaver, der er omhandlet i artikel 34.
 3. En fælles databeskyttelsesansvarlig kan udpeges for flere kompetente myndigheder under hensyntagen til deres organisatoriske struktur og størrelse.
 4. Medlemsstaterne fastsætter bestemmelser om, at den dataansvarlige skal offentliggøre kontaktoplysningerne for databeskyttelsesrådgiveren og meddele disse til tilsynsmyndigheden.
Artikel 33 Databeskyttelsesrådgiverens stilling 1. Medlemsstaterne fastsætter bestemmelser om, at den dataansvarlige skal sikre, at databeskyttelsesrådgiveren inddrages tilstrækkeligt og rettidigt i alle spørgsmål vedrørende beskyttelse af personoplysninger.
 2. Den dataansvarlige støtter databeskyttelsesrådgiveren i forbindelse med udførelsen af de i artikel 34 omhandlede opgaver ved at tilvejebringe de ressourcer, der er nødvendige for at udføre disse opgaver og opretholde databeskyttelsesrådgiverens ekspertise, samt adgang til personoplysninger og behandlingsaktiviteter.
Artikel 34 Databeskyttelsesrådgiverens opgaver Medlemsstaterne fastsætter bestemmelser om, at den dataansvarlige som minimum skal overdrage følgende opgaver til databeskyttelsesrådgiveren:
KAPITEL V Overførsler af personoplysninger til tredjelande eller internationale organisationer Artikel 35 Generelle principper for overførsler af personoplysninger 1. Medlemsstaterne fastsætter bestemmelser om, at enhver overførsel af personoplysninger, der foretages af kompetente myndigheder, og som underkastes behandling eller planlægges behandlet efter overførsel til et tredjeland eller en international organisation, herunder videreoverførsel til et andet tredjeland eller en anden international organisation, kun må finde sted, hvis de nationale bestemmelser, der vedtages i henhold til dette direktiv, er overholdt, og hvis betingelserne i dette kapitel er opfyldt, navnlig at:
2. Medlemsstaterne fastsætter bestemmelser om, at overførsel uden forudgående godkendelse fra en anden medlemsstat i overensstemmelse med stk. 1, litra c), kun må tillades, hvis overførslen af personoplysningerne er nødvendig for at forebygge en umiddelbar og alvorlig trussel mod en medlemsstats eller et tredjelands offentlige sikkerhed eller mod en medlemsstats væsentlige interesser, og den forudgående godkendelse ikke kan indhentes i tide.
Den myndighed, der er ansvarlig for at give den forudgående godkendelse, underrettes straks.
 3. Alle bestemmelserne i dette kapitel anvendes for at sikre, at det beskyttelsesniveau for fysiske personer, som sikres i dette direktiv, ikke undermineres.
Artikel 36 Overførsler baseret på en afgørelse om tilstrækkeligheden af beskyttelsesniveauet 1. Medlemsstaterne fastsætter bestemmelser om, at overførsel af personoplysninger til et tredjeland eller en international organisation kan finde sted, hvis Kommissionen har fastslået, at tredjelandet, et område eller en eller flere specifikke sektorer i dette tredjeland, eller den pågældende internationale organisation har et tilstrækkeligt beskyttelsesniveau.
En sådan overførsel af oplysninger kræver ikke specifik godkendelse.
 2. Ved vurdering af beskyttelsesniveauets tilstrækkelighed tager Kommissionen navnlig følgende elementer i betragtning:
3. Kommissionen kan efter vurdering af beskyttelsesniveauets tilstrækkelighed ved hjælp af gennemførelsesretsakter fastslå, at et tredjeland, et område eller en eller flere specifikke sektorer i et tredjeland, eller en international organisation sikrer et tilstrækkeligt beskyttelsesniveau i overensstemmelse med denne artikels stk. 2. I den pågældende gennemførelsesretsakt fastsættes en mekanisme for regelmæssig revision, som foretages mindst hvert fjerde år, og som inddrager enhver relevant udvikling i tredjelandet eller den internationale organisation.
I gennemførelsesretsakten angives dennes territoriale og sektorbestemte anvendelsesområde og i påkommende tilfælde den eller de tilsynsmyndigheder, jf. denne artikels stk. 2, litra b). Gennemførelsesretsakten vedtages efter undersøgelsesproceduren i artikel 58, stk. 2.
 4. Kommissionen overvåger løbende udviklinger i tredjelande og internationale organisationer, der kan påvirke virkningen af de afgørelser, der er vedtaget i henhold til stk. 3.
 5. Kommissionen ophæver, ændrer eller suspenderer i det omfang, det er nødvendigt, uden tilbagevirkende kraft afgørelsen omhandlet i denne artikels stk. 3, hvis tilgængelige oplysninger, navnlig efter den i denne artikels stk. 3 omhandlede revision, viser, at et tredjeland, et område eller en eller flere specifikke sektorer i et tredjeland, eller en international organisation ikke længere sikrer et tilstrækkeligt beskyttelsesniveau i overensstemmelse med denne artikels stk. 2. Disse gennemførelsesretsakter vedtages efter undersøgelsesproceduren i artikel 58, stk. 2.
 I behørigt begrundede særligt hastende tilfælde vedtager Kommissionen efter proceduren i artikel 58, stk. 3, gennemførelsesretsakter, der finder anvendelse straks.
 6. Kommissionen fører konsultationer med tredjelandet eller den internationale organisation med henblik på at afhjælpe den situation, der giver anledning til en afgørelse vedtaget i henhold til stk. 5.
 7. Medlemsstaterne fastsætter bestemmelser om, at en afgørelse som angivet i stk. 5 ikke berører overførsel af personoplysninger til det pågældende tredjeland, det pågældende område eller en eller flere specifikke sektorer i dette tredjeland, eller den pågældende internationale organisation i medfør af artikel 37 og 38.
 8. Kommissionen offentliggør i Den Europæiske Unions Tidende og på sit websted en liste over de tredjelande, områder og specifikke sektorer i tredjelande samt internationale organisationer, som den har fastslået sikrer eller ikke længere sikrer et tilstrækkeligt beskyttelsesniveau.
Artikel 37 Overførsler omfattet af fornødne garantier 1. Hvis der ikke er vedtaget en afgørelse i henhold til artikel 36, stk. 3, fastsætter medlemsstaterne bestemmelser om, at en overførsel af personoplysninger til et tredjeland eller en international organisation kan finde sted, hvis:
 2. Den dataansvarlige underretter tilsynsmyndigheden om kategorier af overførsler i medfør af stk. 1, litra b).
 3. En overførsel, der er hjemlet i stk. 1, litra b), dokumenteres, og dokumentationen stilles til rådighed for tilsynsmyndigheden efter anmodning, herunder dato og tidspunkt for overførslen, oplysninger om den modtagende kompetente myndighed, begrundelsen for overførslen og de overførte personoplysninger.
Artikel 38 Undtagelser i særlige situationer 1. I mangel af en afgørelse om tilstrækkeligheden af beskyttelsesniveauet i henhold til artikel 36 eller fornødne garantier i henhold til artikel 37 fastsætter medlemsstaterne bestemmelser om, at en overførsel eller en kategori af overførsler af personoplysninger til et tredjeland eller en international organisation kun må finde sted, såfremt overførslen er nødvendig:
 2. Personoplysninger må ikke overføres, hvis den overførende kompetente myndighed fastslår, at den pågældende registreredes grundlæggende rettigheder og frihedsrettigheder går forud for samfundets interesse i overførslen, jf. stk. 1, litra d) og e).
 3. En overførsel, der er hjemlet i stk. 1, skal dokumenteres, og dokumentationen stilles til rådighed for tilsynsmyndigheden efter anmodning og skal omfatte dato og tidspunkt for overførslen, oplysninger om den modtagende kompetente myndighed, begrundelsen for overførslen og angivelse af de overførte personoplysninger.
Artikel 39 Overførsler af personoplysninger til modtagere i tredjelande 1. Uanset artikel 35, stk. 1, litra b), og uden at det berører en eventuel international aftale, jf. nærværende artikels stk. 2, kan EU-retten eller medlemsstaternes nationale ret fastsætte bestemmelser om, at de kompetente myndigheder omhandlet i artikel 3, nr. 7), litra a), i enkeltstående og specifikke tilfælde skal overføre personoplysninger direkte til modtagere i tredjelande, men kun hvis de øvrige bestemmelser i dette direktiv overholdes, og alle af følgende betingelser er opfyldt:
 2. En international aftale, jf. stk. 1, skal være en bilateral eller multilateral international aftale, der er indgået mellem medlemsstater og tredjelande om retligt samarbejde i straffesager og politisamarbejde.
 3. Den overførende kompetente myndighed underretter tilsynsmyndigheden om overførsler i medfør af denne artikel.
 4. Hvis en overførsel er hjemlet i stk. 1, skal denne overførsel dokumenteres.
Artikel 40 Internationalt samarbejde om beskyttelse af personoplysninger Kommissionen og tilsynsmyndighederne træffer i forhold til tredjelande og internationale organisationer de nødvendige foranstaltninger til at:
KAPITEL VI Uafhængige tilsynsmyndigheder Afdeling 1 Uafhængig status Artikel 41 Tilsynsmyndighed 1. Hver medlemsstat fastsætter bestemmelser om, at en eller flere uafhængige offentlige myndigheder skal være ansvarlige for at føre tilsyn med anvendelsen af dette direktiv, for at beskytte fysiske personers grundlæggende rettigheder og frihedsrettigheder i forbindelse med behandling og for at lette fri udveksling af personoplysninger i Unionen (»tilsynsmyndighed«).
2. Hver enkelt tilsynsmyndighed bidrager til den ensartede anvendelse af dette direktiv i hele Unionen.
Til dette formål samarbejder tilsynsmyndighederne med hinanden og med Kommissionen i henhold til kapitel VII.
 3. Medlemsstaterne kan fastsætte bestemmelser om, at en tilsynsmyndighed, der er oprettet ved forordning (EU) 2016/679, skal være den tilsynsmyndighed, der er omhandlet i dette direktiv, og skal overdrages ansvaret for de opgaver, som skal udføres af den tilsynsmyndighed, der skal oprettes i medfør af denne artikels stk. 1.
 4. Hvis der er mere end én tilsynsmyndighed i en medlemsstat, udpeger den pågældende medlemsstat en tilsynsmyndighed, der skal repræsentere disse myndigheder i det i artikel 51 omhandlede databeskyttelsesråd.
Artikel 42 Uafhængighed 1. Hver medlemsstat fastsætter bestemmelser om, at den enkelte tilsynsmyndighed skal udføre sine opgaver og udøve sine beføjelser i henhold til dette direktiv i fuld uafhængighed.
 2. Medlemsstaterne fastsætter bestemmelser om, at medlemmet eller medlemmerne af deres tilsynsmyndigheder i forbindelse med udførelsen af deres opgaver og udøvelsen af deres beføjelser i henhold til dette direktiv skal være frie for udefrakommende indflydelse, det være sig direkte eller indirekte, og at de hverken søger eller modtager instrukser fra andre.
 3. Medlemmer af medlemsstaternes tilsynsmyndigheder skal afholde sig fra enhver handling, der er uforenelig med deres hverv, og må ikke, så længe deres embedsperiode varer, udøve uforenelig lønnet eller ulønnet virksomhed.
 4. Hver medlemsstat sikrer, at den enkelte tilsynsmyndighed råder over de nødvendige menneskelige, tekniske og finansielle ressourcer samt lokaler og infrastruktur til effektivt at kunne udføre sine opgaver og udøve sine beføjelser, herunder opgaver og beføjelser vedrørende gensidig bistand samt samarbejde med og deltagelse i Databeskyttelsesrådet.
 5. Hver medlemsstat sikrer, at den enkelte tilsynsmyndighed vælger og råder over sit eget personale, der alene er under ledelse af medlemmet eller medlemmerne af den pågældende tilsynsmyndighed.
 6. Hver medlemsstat sikrer, at den enkelte tilsynsmyndighed er underlagt finansiel kontrol, som ikke påvirker dens uafhængighed, og at den fører særskilte, offentlige årsbudgetter, der kan være en del af det samlede statsbudget eller nationale budget.
Artikel 43 Generelle betingelser for medlemmer af en tilsynsmyndighed 1. Medlemsstaterne fastsætter bestemmelser om, at hvert medlem af deres tilsynsmyndigheder skal udnævnes efter en gennemsigtig procedure af:
 2. Hvert medlem skal have de kvalifikationer, den erfaring og den kompetence, navnlig på området beskyttelse af personoplysninger, der er nødvendig for at varetage dets hverv og udøve dets beføjelser.
 3. Et medlems hverv ophører ved udløbet af embedsperioden, ved frivillig fratrædelse eller ved obligatorisk fratrædelse i henhold til den pågældende medlemsstats nationale ret.
 4. Et medlem må kun afskediges i tilfælde af alvorligt embedsmisbrug, eller hvis medlemmet ikke længere opfylder betingelserne for at varetage sit hverv.
Artikel 44 Regler om oprettelse af en tilsynsmyndighed 1. Hver medlemsstat fastsætter ved lov bestemmelse om alle af følgende:
2. Den enkelte tilsynsmyndigheds medlem eller medlemmer og personale har i overensstemmelse med EU-retten eller medlemsstaternes nationale ret såvel under som efter deres embedsperiode tavshedspligt for så vidt angår alle fortrolige oplysninger, der er kommet til deres kendskab under udførelsen af deres opgaver eller udøvelsen af deres beføjelser.
I deres embedsperiode gælder denne tavshedspligt især indberetninger fra fysiske personer af overtrædelser af dette direktiv.
Afdeling 2 Kompetence, opgaver og beføjelser Artikel 45 Kompetence 1. Hver medlemsstat fastsætter bestemmelser om, at den enkelte tilsynsmyndighed skal have kompetence til at udføre de opgaver og udøve de beføjelser, der tillægges den i overensstemmelse med dette direktiv, på dens egen medlemsstats område.
2. Hver medlemsstat fastsætter bestemmelser om, at den enkelte tilsynsmyndighed ikke skal have kompetence til at føre tilsyn med domstolenes behandlingsaktiviteter, når de handler i deres egenskab af domstol.
Medlemsstaterne kan fastsætte bestemmelser om, at deres tilsynsmyndighed ikke skal have kompetence til at føre tilsyn med andre uafhængige judicielle myndigheders behandlingsaktiviteter, når de udfører deres judicielle opgaver.
Artikel 46 Opgaver 1. Hver medlemsstat fastsætter for sit område bestemmelser om, at den enkelte tilsynsmyndighed skal:
 2. Hver tilsynsmyndighed letter indgivelsen af klager, jf. stk. 1, litra f), gennem foranstaltninger som f.eks. en klageformular, der også kan udfyldes elektronisk, uden at udelukke andre kommunikationsmidler.
 3. Hver tilsynsmyndighed varetager sine opgaver uden udgifter for den registrerede og for databeskyttelsesrådgiveren.
4. Hvis en anmodning er åbenbart grundløs eller uforholdsmæssig, især fordi den gentages, kan tilsynsmyndigheden opkræve et rimeligt gebyr baseret på dens administrative omkostninger eller afvise at efterkomme anmodningen.
Bevisbyrden for, at anmodningen er åbenbart grundløs eller uforholdsmæssig, påhviler tilsynsmyndigheden.
Artikel 47 Beføjelser 1. Hver medlemsstat fastsætter ved lov bestemmelser om, at den enkelte tilsynsmyndighed skal have effektive undersøgelsesbeføjelser.
Disse beføjelser skal som minimum indeholde beføjelse til af den dataansvarlige eller databehandleren at få indsigt i alle de personoplysninger, der er under behandling, og alle oplysninger, der kræves til udførelse af myndighedens opgaver.
 2. Hver medlemsstat fastsætter ved lov bestemmelser om, at den enkelte tilsynsmyndighed skal have effektive korrigerende beføjelser såsom f.eks.:
 3. Hver medlemsstat fastsætter ved lov bestemmelser om, at den enkelte tilsynsmyndighed skal have effektive rådgivningsbeføjelser til at rådgive den dataansvarlige efter den procedure for forudgående høring, der er omhandlet i artikel 28, og på eget initiativ eller efter anmodning at afgive udtalelser til dens nationale parlament og dens regering eller i henhold til sin nationale ret til andre institutioner og organer samt offentligheden om ethvert spørgsmål om beskyttelse af personoplysninger.
 4. Udøvelsen af de beføjelser, der tillægges tilsynsmyndigheden i medfør af denne artikel, er underlagt de fornødne garantier, herunder effektive retsmidler og retfærdig procedure, som fastsat i EU-retten og medlemsstaternes nationale ret i overensstemmelse med chartret.
 5. Hver medlemsstat fastsætter ved lov bestemmelser om, at den enkelte tilsynsmyndighed skal have beføjelse til at indbringe overtrædelser af de bestemmelser, der vedtages i henhold til dette direktiv, for de judicielle myndigheder og om nødvendigt at indlede eller på anden måde deltage i retssager med henblik på at håndhæve de bestemmelser, der vedtages i henhold til dette direktiv.
Artikel 48 Indberetning af overtrædelser Medlemsstaterne fastsætter bestemmelser om, at de kompetente myndigheder skal indføre effektive mekanismer, som tilskynder til fortrolig indberetning af overtrædelser af dette direktiv.
Artikel 49 Aktivitetsrapport Hver tilsynsmyndighed udarbejder en årlig rapport om sin virksomhed, eventuelt med en liste over, hvilke typer overtrædelser der er blevet anmeldt, og hvilke typer sanktioner der er blevet pålagt.
Disse rapporter fremsendes til det nationale parlament, regeringen og andre myndigheder, der er udpeget i henhold til medlemsstaternes nationale ret.
De gøres tilgængelige for offentligheden, Kommissionen og Databeskyttelsesrådet.
KAPITEL VII Samarbejde Artikel 50 Gensidig bistand 1. Hver medlemsstat fastsætter bestemmelser om, at deres tilsynsmyndigheder skal udveksle relevante oplysninger og yde hinanden gensidig bistand med henblik på at gennemføre og anvende dette direktiv på en ensartet måde, og træffe foranstaltninger med henblik på et effektivt samarbejde med hinanden.
Gensidig bistand omfatter navnlig anmodninger om oplysninger og tilsynsforanstaltninger som f.eks. anmodninger om gennemførelse af høringer, inspektioner og undersøgelser.
2. Hver medlemsstat fastsætter bestemmelser om, at den enkelte tilsynsmyndighed skal træffe alle passende foranstaltninger, som er nødvendige for at besvare en anmodning fra en anden tilsynsmyndighed uden unødig forsinkelse og senest en måned efter modtagelsen af anmodningen.
Sådanne foranstaltninger kan bl.a. omfatte videregivelse af relevante oplysninger om gennemførelsen af en undersøgelse.
3. Anmodninger om bistand skal indeholde alle nødvendige oplysninger, herunder formålet med og grunden til anmodningen.
Udvekslede oplysninger må kun anvendes til det formål, som er angivet i anmodningen.
 4. Den anmodede tilsynsmyndighed må ikke afvise at imødekomme anmodningen, medmindre:
5. Den anmodede tilsynsmyndighed underretter den anmodende tilsynsmyndighed om resultaterne eller efter omstændighederne om fremskridtene med de foranstaltninger, der er truffet for at imødekomme anmodningen.
Den anmodede tilsynsmyndighed begrunder enhver afvisning af at imødekomme en anmodning i henhold til stk. 4.
 6. Anmodede tilsynsmyndigheder fremsender som hovedregel de oplysninger, som andre tilsynsmyndigheder anmoder om, elektronisk i et standardformat.
7. Anmodede tilsynsmyndigheder må ikke opkræve gebyr for foranstaltninger, der træffes af dem på grundlag af en anmodning om gensidig bistand.
Tilsynsmyndighederne kan vedtage regler om at godtgøre hinanden for specifikke udgifter, der opstår under ekstraordinære omstændigheder, når der ydes gensidig bistand.
8. Kommissionen kan ved hjælp af gennemførelsesretsakter fastlægge format og procedurer for gensidig bistand som omhandlet i denne artikel og ordninger for elektronisk udveksling af oplysninger mellem tilsynsmyndigheder og mellem tilsynsmyndigheder og Databeskyttelsesrådet.
Disse gennemførelsesretsakter vedtages efter undersøgelsesproceduren i artikel 58, stk. 2.
Artikel 51 Databeskyttelsesrådets opgaver 1. Databeskyttelsesrådet, der er oprettet ved forordning (EU) 2016/679, udøver alle af følgende opgaver i forbindelse med behandling af personoplysninger inden for dette direktivs anvendelsesområde:
 For så vidt angår første afsnit, litra g), forelægger Kommissionen Databeskyttelsesrådet al nødvendig dokumentation for, herunder korrespondance med regeringen i tredjelandet, med området eller den specifikke sektor i tredjelandet, eller med den internationale organisation.
 2. Hvis Kommissionen anmoder Databeskyttelsesrådet om rådgivning, kan den fastsætte en frist under hensyntagen til, hvor meget den pågældende sag haster.
 3. Databeskyttelsesrådet fremsender sine udtalelser, retningslinjer, henstillinger og bedste praksis til Kommissionen og det udvalg, der er omhandlet i artikel 58, stk. 1, og offentliggør dem.
 4. Kommissionen underretter Databeskyttelsesrådet om sin opfølgning på udtalelser, retningslinjer, henstillinger og bedste praksis udarbejdet af Databeskyttelsesrådet.
KAPITEL VIII Retsmidler, ansvar og sanktioner Artikel 52 Ret til at indgive klage til en tilsynsmyndighed 1. Uden at det berører andre administrative klageadgange eller adgang til retsmidler, fastsætter medlemsstaterne bestemmelser om, at enhver registreret skal have ret til at indgive klage til en enkelt tilsynsmyndighed, hvis den registrerede finder, at behandlingen af personoplysninger vedrørende vedkommende overtræder de bestemmelser, der vedtages i henhold til dette direktiv.
 2. Medlemsstaterne fastsætter bestemmelser om, at den tilsynsmyndighed, som klagen er indgivet til, uden unødig forsinkelse skal videresende den til den kompetente tilsynsmyndighed, hvis klagen ikke er indgivet til den tilsynsmyndighed, der er kompetent i henhold til artikel 45, stk. 1. Den registrerede underrettes om videresendelsen.
 3. Medlemsstaterne fastsætter bestemmelser om, at den tilsynsmyndighed, som klagen er indgivet til, skal yde supplerende bistand efter den registreredes anmodning.
 4. Den kompetente tilsynsmyndighed underretter den registrerede om forløbet og resultatet af klagen, herunder om muligheden for anvendelse af retsmidler, jf. artikel 53.
Artikel 53 Adgang til effektive retsmidler over for en tilsynsmyndighed 1. Uden at det berører andre administrative eller udenretslige klageadgange, fastsætter medlemsstaterne bestemmelser om, at enhver fysisk eller juridisk person har ret til effektive retsmidler over for en juridisk bindende afgørelse truffet af en tilsynsmyndighed vedrørende vedkommende.
 2. Uden at det berører andre administrative eller udenretslige klageadgange, har den enkelte registrerede adgang til effektive retsmidler, hvis den tilsynsmyndighed, der er kompetent i henhold til artikel 45, stk. 1, ikke behandler en klage eller undlader at underrette den registrerede om forløbet eller resultatet af en klage, der er indgivet i henhold til artikel 52, inden for tre måneder.
 3. Medlemsstaterne fastsætter bestemmelser om, at en sag mod en tilsynsmyndighed skal anlægges ved en domstol i den medlemsstat, hvor tilsynsmyndigheden er etableret.
Artikel 54 Adgang til et effektivt retsmiddel over for en dataansvarlig eller databehandler Uden at det berører andre tilgængelige administrative eller udenretslige klageadgange, herunder retten til at indgive klage til en tilsynsmyndighed i henhold til artikel 52, fastsætter medlemsstaterne bestemmelser om, at en registreret skal have adgang til effektive retsmidler, hvis vedkommende finder, at vedkommendes rettigheder fastsat i bestemmelser, der er vedtaget i henhold til dette direktiv, er blevet krænket som følge af behandling af vedkommendes personoplysninger i strid med dette direktiv.
Artikel 55 Repræsentation af registrerede Medlemsstaterne fastsætter i overensstemmelse med medlemsstaternes nationale retsplejeregler bestemmelser om, at den registrerede skal have ret til at bemyndige et organ, en organisation eller en sammenslutning, der er etableret i overensstemmelse med medlemsstaternes nationale ret, som ikke arbejder med gevinst for øje, hvis vedtægtsmæssige formål er af almen interesse, og som er aktiv på området for beskyttelse af registreredes rettigheder og frihedsrettigheder med hensyn til beskyttelse af deres personoplysninger, til at indgive en klage på sine vegne og til at udøve de rettigheder, der er omhandlet i artikel 52, 53 og 54, på sine vegne.
Artikel 56 Ret til erstatning Medlemsstaterne fastsætter bestemmelser om, at enhver person, som har lidt materiel eller immateriel skade som følge af en ulovlig behandlingsaktivitet eller enhver anden handling, der overtræder de nationale bestemmelser, der vedtages i henhold til dette direktiv, har ret til erstatning for den forvoldte skade fra den dataansvarlige eller en anden myndighed, der er kompetent i henhold til medlemsstaternes nationale ret.
Artikel 57 Sanktioner Medlemsstaterne fastsætter regler om sanktioner, der skal anvendes i tilfælde af overtrædelser af de bestemmelser, der vedtages i henhold til dette direktiv, og træffer alle nødvendige foranstaltninger for at sikre, at de anvendes.
Sanktionerne skal være effektive, stå i et rimeligt forhold til overtrædelsen og have afskrækkende virkning.
KAPITEL IX Gennemførelsesretsakter Artikel 58 Udvalgsprocedure 1. Kommissionen bistås af udvalget nedsat ved artikel 93 i forordning (EU) 2016/679. Dette udvalg er et udvalg som omhandlet i forordning (EU) nr. 182/2011.
 2. Når der henvises til dette stykke, finder artikel 5 i forordning (EU) nr. 182/2011 anvendelse.
 3. Når der henvises til dette stykke, finder artikel 8 i forordning (EU) nr. 182/2011 sammenholdt med dennes artikel 5 anvendelse.
KAPITEL X Afsluttende bestemmelser Artikel 59 Ophævelse af rammeafgørelse 2008/977/RIA 1. Rammeafgørelse 2008/977/RIA ophæves med virkning fra den 6. maj 2018.
 2. Henvisninger til den ophævede afgørelse, jf. stk. 1, gælder som henvisninger til dette direktiv.
Artikel 60 EU-retsakter, der allerede er i kraft De særlige bestemmelser til beskyttelse af personoplysninger i EU-retsakter, der den eller inden den 6. maj 2016 er trådt i kraft på området for retligt samarbejde i straffesager og politisamarbejde, og som regulerer behandling mellem medlemsstaterne og medlemsstaternes udpegede myndigheders adgang til informationssystemer, der er oprettet i henhold til traktaterne inden for dette direktivs anvendelsesområde, berøres ikke.
Artikel 61 Forhold til tidligere indgåede internationale aftaler på området for retligt samarbejde i straffesager og politisamarbejde Internationale aftaler, der omfatter overførsel af personoplysninger til tredjelande eller internationale organisationer, som er indgået af medlemsstaterne inden den 6. maj 2016, og som overholder den EU-ret, der finder anvendelse inden denne dato, forbliver i kraft, indtil de ændres, erstattes eller ophæves.
Artikel 62 Kommissionsrapporter 1. Senest den 6. maj 2022 og hvert fjerde år derefter forelægger Kommissionen Europa-Parlamentet og Rådet en rapport om evaluering og revision af dette direktiv.
Rapporterne skal offentliggøres.
 2. I forbindelse med de i stk. 1 omhandlede evalueringer og revisioner undersøger Kommissionen navnlig, hvordan kapitel V om overførsel af personoplysninger til tredjelande eller internationale organisationer anvendes og fungerer, særlig med hensyn til afgørelser vedtaget i henhold til artikel 36, stk. 3, og artikel 39.
 3. Kommissionen kan med henblik på stk. 1 og 2 anmode om oplysninger fra medlemsstaterne og tilsynsmyndighederne.
 4. Når Kommissionen foretager evaluering og revision, jf. stk. 1 og 2, tager den hensyn til holdninger og resultater fra Europa-Parlamentet, fra Rådet og fra andre relevante organer eller kilder.
 5. Kommissionen forelægger om nødvendigt relevante forslag med henblik på ændring af dette direktiv, navnlig under hensyntagen til udviklingen inden for informationsteknologi og i lyset af fremskridtene i informationssamfundet.
 6. Senest den 6. maj 2019 gennemgår Kommissionen andre vedtagne EU-retsakter, som regulerer de kompetente myndigheders behandling med henblik på artikel 1, stk. 1, herunder dem, der er omhandlet i artikel 60, for at vurdere behovet for at tilpasse dem til dette direktiv og, hvis det er hensigtsmæssigt, at fremsætte de forslag til ændring af disse retsakter, der måtte være nødvendige for at sikre en konsekvent tilgang til beskyttelse af personoplysninger inden for dette direktivs anvendelsesområde.
Artikel 63 Gennemførelse 1. Medlemsstaterne vedtager og offentliggør senest den 6. maj 2018 de love og administrative bestemmelser, der er nødvendige for at efterkomme dette direktiv.
De meddeler straks Kommissionen teksten til disse love og bestemmelser.
De anvender disse love og bestemmelser fra den 6. maj 2018.
Disse love og bestemmelser skal ved vedtagelsen indeholde en henvisning til dette direktiv eller skal ved offentliggørelsen ledsages af en sådan henvisning.
Medlemsstaterne fastsætter de nærmere regler for henvisningen.
 2. Uanset stk. 1 kan en medlemsstat i ekstraordinære tilfælde, og hvis det er uforholdsmæssigt vanskeligt, fastsætte bestemmelser om, at automatiske behandlingssystemer, der er indført før den 6. maj 2016, skal bringes i overensstemmelse med artikel 25, stk. 1, senest den 6. maj 2023.
3. Uanset denne artikels stk. 1 og 2 kan en medlemsstat under ekstraordinære omstændigheder bringe et automatisk behandlingssystem som omhandlet i denne artikels stk. 2 i overensstemmelse med artikel 25, stk. 1, inden for en nærmere angivet periode efter den periode, der er omhandlet i nærværende artikels stk. 2, hvis det i modsat fald ville forårsage alvorlige vanskeligheder for driften af det pågældende automatiske behandlingssystem.
Den pågældende medlemsstat meddeler Kommissionen årsagerne til disse alvorlige vanskeligheder og årsagerne til den angivne periode, inden for hvilken den bringer det pågældende automatiske behandlingssystem i overensstemmelse med artikel 25, stk. 1. Den angivne periode må under ingen omstændigheder være senere end den 6. maj 2026.
 4. Medlemsstaterne meddeler Kommissionen teksten til de vigtigste nationale retsforskrifter, som de udsteder på det område, der er omfattet af dette direktiv.
Artikel 64 Ikrafttræden Dette direktiv træder i kraft dagen efter offentliggørelsen i Den Europæiske Unions Tidende.
Artikel 65 Adressater Dette direktiv er rettet til medlemsstaterne.
 Udfærdiget i Bruxelles, den 27. april 2016.
På Europa-Parlamentets vegne M.
SCHULZ Formand På Rådets vegne J.
A.
HENNIS-PLASSCHAERT Formand 1) EUT C 391 af 18.12.2012, s. 127.
 2) Europa-Parlamentets holdning af 12.3.2014 (endnu ikke offentliggjort i EUT) og Rådets førstebehandlingsholdning af 8.4.2016 (endnu ikke offentliggjort i EUT). Europa-Parlamentets holdning af 14.4.2016.
 3) Europa-Parlamentet og Rådets direktiv 95/46/EF af 24. oktober 1995 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger (EFT L 281 af 23.11.1995, s. 31).
 4) Rådets rammeafgørelse 2008/977/RIA af 27. november 2008 om beskyttelse af personoplysninger i forbindelse med politisamarbejde og retligt samarbejde i kriminalsager (EUT L 350 af 30.12.2008, s. 60).
 5) Europa-Parlamentets og Rådets forordning (EU) 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger og om ophævelse af direktiv 95/46/EF (generel forordning om databeskyttelse) (se side 1 i denne EUT).
 6) Europa-Parlamentets og Rådets forordning (EF) nr. 45/2001 af 18. december 2000 om beskyttelse af fysiske personer i forbindelse med behandling af personoplysninger i fællesskabsinstitutionerne og -organerne og om fri udveksling af sådanne oplysninger (EFT L 8 af 12.1.2001, s. 1).
 7) Europa-Parlamentets og Rådets direktiv 2011/24/EU af 9. marts 2011 om patientrettigheder i forbindelse med grænseoverskridende sundhedsydelser (EUT L 88 af 4.4.2011, s. 45).
 8) Rådets fælles holdning 2005/69/RIA af 24. januar 2005 om udveksling af bestemte oplysninger med Interpol (EUT L 27 af 29.1.2005, s. 61).
 9) Rådets afgørelse 2007/533/RIA af 12. juni 2007 om oprettelse, drift og brug af anden generation af Schengen-informationssystemet (SIS II) (EUT L 205 af 7.8.2007, s. 63).
 10) Rådets direktiv 77/249/EØF af 22. marts 1977 om lettelser med henblik på den faktiske gennemførelse af advokaters fri udveksling af tjenesteydelser (EFT L 78 af 26.3.1977, s. 17).
 11) Europa-Parlamentets og Rådets forordning (EU) nr. 182/2011 af 16. februar 2011 om de generelle regler og principper for, hvordan medlemsstaterne skal kontrollere Kommissionens udøvelse af gennemførelsesbeføjelser (EUT L 55 af 28.2.2011, s. 13).
 12) Rådets afgørelse 2008/615/RIA af 23. juni 2008 om intensivering af det grænseoverskridende samarbejde, navnlig om bekæmpelse af terrorisme og grænseoverskridende kriminalitet (EUT L 210 af 6.8.2008, s. 1).
 13) Rådets retsakt af 29. maj 2000 om udarbejdelse i henhold til artikel 34 i traktaten om Den Europæiske Union af konventionen om gensidig retshjælp i straffesager mellem Den Europæiske Unions medlemsstater (EFT C 197 af 12.7.2000, s. 1).
 14) Europa-Parlamentets og Rådets direktiv 2011/93/EU af 13. december 2011 om bekæmpelse af seksuelt misbrug og seksuel udnyttelse af børn og børnepornografi og om erstatning af Rådets rammeafgørelse 2004/68/RIA (EUT L 335 af 17.12.2011, s. 1).
 15) EFT L 176 af 10.7.1999, s. 36.
 16) EUT L 53 af 27.2.2008, s. 52.
 17) EUT L 160 af 18.6.2011, s. 21.
 18) EUT C 192 af 30.6.2012, s. 7.
