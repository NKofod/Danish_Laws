Skriftlig fremsættelse (1. februar  

 2001) Skatteministeren (Frode Sørensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 afgift af ledningsført vand (Godtgørelse ved vandspild  

 m.v.).
(Lovforslag nr.
L 158).
Lovforslaget åbner mulighed  

 for, at forbrugere, der har været udsat for vandspild på grund af  

 ledningsbrud, kan få eftergivet den statslige vandafgift, som  

 vedrører den udstrømmende vandmængde.
Hidtil har dette  

 kun kunnet lade sig gøre i helt ekstraordinære  

 undtagelsessituationer, fordi afgiften alene påhviler vandværket.  

 Dette har imidlertid ført til en række tilfælde, hvor  

 forbrugere er blevet pålagt at betale endog særdeles store  

 beløb i vandafgift på trods af, at vandet er strømmet  

 tilbage i undergrunden eller er blevet udledt sammen med regnvandet.
Med den foreslåede ordning kan eftergivelse over for  

 forbrugeren finde sted, såfremt der er tale om brud på skjulte  

 installationer på ejendomme til boligformål.
Det stilles som  

 krav, at ledningsbruddet ikke er opstået forsætligt eller groft  

 uagtsomt, og at der er udøvet rimelige bestræbelser på at  

 stoppe bruddet.
Endvidere er det et krav, at vandværket eftergiver  

 vandprisen i samme omfang, som told- og skattemyndighederne eftergiver  

 vandafgiften.
Da det må anses for vigtigt at bevare vandafgiftslovens -  

 og vandforsyningslovens - incitament til en stadig bedre vedligeholdelse af  

 vandforsyningsledninger og -installationer er der desuden indført en  

 mindstegrænse.
Denne er foreslået til forbrugerens årlige  

 normalforbrug med et tillæg på 300 m3. Dette svarer  

 til en selvrisiko for forbrugeren på lige under 2.000 kr.
Lovforslaget giver mulighed for at genoptage gamle  

 vandspildssager, hvor den endelige slutafregning til vandværket skulle  

 betales i 1996 eller senere.
Der er alene tale om eftergivelse af den  

 statslige vandafgift.
Forslaget skønnes at medføre et provenutab  

 på 5 - 10 mio. kr. en gang for alle vedrørende gamle sager og 5  

 mio. kr. pr. år fremover.
For vandværkerne skønnes de  

 årlige udgifter ligeledes at udgøre i alt 5 mio. kr. pr.  

 år men faldende, da ledningsnettet løbende forbedres.
 Forslaget har beskedne administrative konsekvenser for  

 erhvervslivet og ingen EU-retlige eller miljømæssige  

 konsekvenser.
 Idet jeg i øvrigt henviser til bemærkningerne  

 i lovforslaget, skal jeg anbefale det til tingets velvillige behandling.
