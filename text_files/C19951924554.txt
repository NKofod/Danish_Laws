(Til samtlige kommuner og kommunale  

 revisorer) I henhold til § 20 i lovbekendtgørelse nr. 837 af 19. oktober 1993 om  

 ungdomsskoler, produktionsskoler og daghøjskoler, betaler kommunen eller  

 amtskommunen den del af produktionsskolernes udgifter til etablering, drift,  

 deltagergodtgørelse og befordring, der ikke dækkes af statstilskud eller  

 andre indtægter som f.eks. salgsindtægter.
Der er tilsyneladende opstået tvivl om, hvorvidt den kommunale udgift til  

 produktionsskoler kan dækkes efter henholdsvis bistandslovens § 43, stk. 6 og  

 aktiveringsloven.
Socialministeriet skal derfor oplyse følgende:
 Ad finansiering efter bistandslovens § 43, stk. 6.
Ifølge bistandslovens § 43, stk. 6 kan der ydes hjælp til dækning af de  

 særlige udgifter den enkelte revalidend har som følge af deltagelse i en  

 uddannelse.
Dette er nærmere uddybet i Socialministeriets  

 revalideringsvejledning nr. 211 af 30. november 1994 pkt. 47, nr. 3, hvor det  

 anføres, at der eksempelvis kan ydes hjælp til: »skolepenge og andet  

 gebyr for undervisningen, herunder betaling for ophold på højskole og  

 lignende.« Det er således en deltagerbetaling, der kan dækkes som en  

 uddannelsesudgift efter bistandslovens § 43, stk. 6.
 F.s.v.a. produktionsskoler er der ikke fastsat deltagerbetaling, og en  

 kommunes udgifter til drift m.v. af produktionsskoler kan derfor ikke  

 refunderes efter bistandslovens § 43, stk. 6.
 I forlængelse heraf bemærkes det, at lov nr. 449 af 14. juni 1995 om  

 daghøjskoler og produktionsskoler m.v., som træder i kraft den 1. januar  

 1996, ikke giver anledning til en ændret fortolkning af hvilke  

 uddannelsesudgifter, der kan dækkes efter bistandslovens § 43, stk. 6.
 Ad finansiering af kommunernes grundtilskud efter aktiveringsloven.
 Kommunerne har mulighed for at anvende puljebeløb til dækning af udgifter  

 til ydelser og drift ved aktivering af kontanthjælpsmodtagere, som deltager i  

 produktionsskoleophold, jf. § 26, stk. 2 i lovbekendtgørelse af 5. januar  

 1994 om kommunal aktivering.
I Socialministeriets vejledning af 20. april 1995 om lov om kommunal  

 aktivering pkt. 84-88 præciseres det, at de driftsudgifter, der kan  

 finansieres af puljemidlerne i § 26, er nettoudgifterne ved drift af  

 produktionsskolerne, dvs. kommunens driftudgifter efter fradrag af eventuelle  

 indtægter.
Der kan ikke medtages udgifter til uddannelsespladser, som ikke er  

 blevet benyttet til aktivering af kontanthjælpsmodtagere.
Herudover får kommunerne fra og med den 1. januar 1996, hvor lov nr. 434  

 af 14. juni 1995 om ændring af lov om kommunal aktivering og lov nr. 449 af  

 14. juni 1995 om daghøjskoler og produktionsskoler m.v. træder i kraft,  

 mulighed for efter § 24, stk. 3 i lov om kommunal aktivering at finansiere  

 den del af grundtilskuddet til produktionsskoler, som konkret kan henføres  

 til aktiverede kontanthjælpsmodtagere.
Dvs. personer, som kommunen har  

 henvist til produktionsskolen som led i et aktiveringstilbud.
 Ad Eventuel refusionsmæssig berigtigelse.
 I det omfang kommunerne i strid med de gældende regler har anmeldt  

 udgifter til drift af produktionsskoler til refusion, forudsætter  

 Socialministeriet, at der sker refusionsmæssig berigtigelse.
F.s.v.a. anmeldelse af udgifter vedrørende drift af produktionsskoler  

 efter bistandslovens § 43, stk. 6, har der i perioden fra den 26. april 1995  

 til d.d. hersket usikkerhed omkring fortolkning af reglerne.
Under  

 forudsætning af at betingelserne for statsrefusion iøvrigt er opfyldt, kan  

 Socialministeriet derfor efter omstændighederne undlade at kræve  

 refusionsmæssig berigtigelse for udgifter, der for denne periode anmeldes til  

 refusion.
