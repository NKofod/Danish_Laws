Bekendtgørelse om projekttilskud til bevaringsarbejdet med gamle danske husdyr- og plantegenetiske ressourcer1) I medfør af tekstanmærkning nr. 165 ad 24.21.02. til § 24 på finansloven fastsættes efter bemyndigelse i henhold til § 6 i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Kapitel 1 Formål og anvendelse § 1. Formålet med ordningen er at yde projekttilskud til bevaringsarbejdet med gamle danske husdyr- og plantegenetiske ressourcer til følgende:
 1) Videnoverførsel og informationsaktioner, jf. § 9.
 2) Konsulentbistand, jf. § 10.
 3) Udvikling og forskning, jf. § 11.
Stk. 2. Tilskud ydes i overensstemmelse med kapitel I-II, artikel 21, 22 og 31 i kapitel III og kapitel IV i Kommissionens forordning (EU) nr. 702/2014 af 25. juni 2014 om forenelighed med det indre marked i henhold til artikel 107 og 108 i traktaten om Den Europæiske Unions funktionsmåde af visse kategorier af støtte i landbrugs- og skovbrugssektoren og i landdistrikter, EU-Tidende 2014, nr.
L 193, s. 1.
 Stk. 3. En virksomhed, der ikke har efterkommet et krav om tilbagebetaling af tilskud, som EU-kommissionen ved en tidligere afgørelse har erklæret ulovlig og uforenelig med det indre marked, er udelukket fra at søge tilskud.
Kapitel 2 Definitioner § 2. I denne bekendtgørelse forstås ved:
 1) Bevaringsarbejdet: Bevaring og bæredygtig brug af jordbrugets genetiske ressourcer for at sikre fødevareforsyningen.
 2) Et projekt: En sammenhængende og et afgrænset antal af en eller flere typer af projektaktiviteter.
 3) Landbrugssektoren: Alle virksomheder, der er aktive inden for primær landbrugsproduktion eller forarbejdning eller afsætning af landbrugsprodukter.
Kapitel 3 Administration Ansøgning om tilsagn om tilskud § 3. Ansøgning om tilsagn om tilskud kan indsendes til NaturErhvervstyrelsen fra den 15. august i ansøgningsåret og skal være modtaget i NaturErhvervstyrelsen senest den 15. september i ansøgningsåret.
 Stk. 2. Ansøgning om tilsagn om tilskud skal indsendes på et særligt skema, der findes på NaturErhvervstyrelsens hjemmeside.
 Stk. 3. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at iværksætte projektet for egen regning og risiko.
Kontrol § 4. NaturErhvervstyrelsen forestår den fysiske og den administrative kontrol samt den efterfølgende regnskabskontrol af projekter, der har modtaget tilsagn om tilskud.
 Stk. 2. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang.
Afgørelse og prioritering § 5.  NaturErhvervstyrelsen giver tilsagn om projektilskud efter forudgående forelæggelse for og indstilling fra Bevaringsudvalget for Danske Husdyrgenetiske Ressourcer, eller Udvalget for Plantegenetiske Ressourcer.
I visse tilfælde skal der ske forelæggelse for begge udvalg.
§ 6. NaturErhvervstyrelsen kan, efter forelæggelse for og indstilling fra Bevaringsudvalget for Danske Husdyrgenetiske Ressourcer, Udvalget for Plantegenetiske Ressourcer eller i visse tilfælde begge udvalg, give helt eller delvist afslag på ansøgninger, hvis 1) ansøgningen ikke er tilstrækkeligt oplyst, 2) projektets kvalitet ikke er tilstrækkelig, herunder at a) projektets aktiviteter ikke er beskrevet klart og tydeligt, b) der ikke er sammenhæng mellem projektaktiviteterne og c) projektet ikke indeholder de nødvendige aktiviteter i forhold til projektets målsætning, 3) effekten af det ansøgte projekt ikke i tilstrækkeligt omfang bidrager til at opfylde formålet med denne ordning, jf. kap. 1, 4) effekten af det ansøgte projekt ikke står i rimeligt forhold til projektets samlede anslåede udgifter, 5) de nødvendige aktører eller kompetencer ikke er til stede i forhold til projektets målsætninger og aktiviteter eller 6) de anslåede tilskudsberettigede udgifter ikke er rimelige.
 § 7. Hvis den afsatte bevillingsmæssige ramme ikke er tilstrækkelig til at imødekomme alle tilskudsberettigede ansøgninger, foretager NaturErhvervstyrelsen, efter forudgående forelæggelse for og indstilling fra Bevaringsudvalget for Danske Husdyrgenetiske Ressourcer, Udvalget for Plantegenetiske Ressourcer, eller i visse tilfælde begge udvalg, en prioritering af ansøgningerne.
Stk. 2. Ved prioriteringen, jf. stk. 1, lægger NaturErhvervstyrelsen, vægt på 1) projektets relevans i forhold til tilskudsordningens formål, 2) projektets forventede effekter i forhold til tilskudsordningens formål, 3) om projektets aktiviteter er beskrevet klart og præcist, 4) om der er kontinuitet og sammenhæng i projektaktiviteterne, 5) om projektet indeholder de nødvendige aktiviteter i forhold til projektets målsætning og 6) om de nødvendige aktører og kompetencer er til stede i forhold til projektets målsætninger og aktiviteter.
Kapitel 4 Generelle betingelser for tilsagn om tilskud § 8. Det er en betingelse for tilsagn om tilskud til et projekt, at 1) projektet gennemføres i overensstemmelse med beskrivelsen i det godkendte tilsagn, 2) tilsagnsmodtager afgiver de oplysninger, NaturErhvervstyrelsen anmoder om til brug for sagsbehandlingen, 3) projektet afsluttes senest den dato, der er anført i tilsagnet, og som ikke overskrider 3 år fra tilsagnsdato, 4) projektet ikke ændres væsentligt, ophører eller flyttes i tilskudsperioden, 5) tilsagnsmodtager efter anmodning afgiver en skriftlig redegørelse for projektets status til NaturErhvervstyrelsen, 6) tilsagnsmodtager, hvis projektet eller dele heraf er omfattet af udbudsloven, opbevarer dokumentation, der dokumenterer, at udbudslovens regler er overholdt og tilgængelige i tilsagnsperioden, 7) tilsagnsmodtager sikrer, at kontrolmyndigheden har adgang til projektområdet i forbindelse med kontrol, 8) tilsagnsmodtager opnår eventuelle nødvendige tilladelser fra offentlige myndigheder inden anmodning om slutudbetaling og 9) originale regnskabsbilag holdes tilgængelige i mindst fem år fra datoen for slutudbetaling.
 Stk. 2. NaturErhvervstyrelsen fastsætter i tilsagnet nærmere betingelser om tilsagnsmodtagers forpligtelse til at offentliggøre og formidle resultaterne af projektet, samt informere om den offentlige medfinansiering af projektet.
Kapitel 5 Tilskudsberettigede projekter og udgifter Tilskud til videnoverførsel og informationsaktioner § 9. Efter artikel 21 i forordning (EU) nr. 702/2014 skal tilskud til videnoverførsel og informationsaktioner tage sigte på erhvervsuddannelse og kompetenceudvikling, herunder uddannelseskurser, workshopper og coaching, demonstration og informationsaktioner.
Tilskud til demonstrationsaktiviteter kan omfatte relevante investeringsomkostninger.
Der kan også ydes tilskud til kortsigtede udvekslingsordninger vedrørende landbrugsdrift samt besøg på bedrifterne.
 Stk. 2. Tilskud kan ydes til dækning af følgende tilskudsberettigede omkostninger:
1) Omkostninger ved tilrettelæggelse af uddannelses- og kompetenceudviklingsaktiviteter, herunder uddannelseskurser, workshops og coaching, demonstrationsaktiviteter eller informationsaktioner.
 2) Omkostninger ved deltagernes rejse, indkvartering og forplejning.
3) For demonstrationsprojekters vedkommende i relation til investeringer a) omkostninger til opførelse, erhvervelse (herunder leasing) eller renovering af fast ejendom, idet køb af jord dog kun er tilskudsberettiget med op til 10 pct. af de samlede tilskudsberettigede omkostninger ved den pågældende foranstaltning, b) udgifter til køb eller leje med købsforpligtelser af maskiner og udstyr op til aktivets markedsværdi, c) generalomkostninger i forbindelse med de i litra a) og b) nævnte udgifter, f.eks. honorarer til arkitekter, ingeniører og konsulenter, honorarer for rådgivning om miljømæssig og økonomisk bæredygtighed, herunder gennemførlighedsundersøgelser; udgifter til gennemførlighedsundersøgelser forbliver tilskudsberettigede, selv om der i lyset af deres resultater ikke afholdes nogen af de i litra a) og b) nævnte udgifter og d) køb eller udvikling af computersoftware og køb af patenter, licenser, ophavsrettigheder og varemærker.
Stk. 3. De i stk. 2, nr. 3, omhandlede omkostninger er kun tilskudsberettigede i det omfang, hvor de er afholdt til demonstrationsprojekter og kun i den periode, demonstrationsprojektet gennemføres.
Kun afskrivningsomkostningerne under demonstrationsprojektets varighed beregnet på grundlag af alment anerkendt regnskabspraksis er tilskudsberettigede.
 Stk. 4. Tilskud efter stk. 2, nr. 1, må ikke indebære direkte betalinger til tilskudsmodtagerne, og skal udbetales til udbyderen af videnoverførsels- eller informationsforanstaltningen.
Stk. 5. De organisationer eller virksomheder, som leverer videnoverførsels- og informationstjenesterne, skal have den nødvendige kapacitet i form af kvalificeret og regelmæssigt uddannet personale til at udføre disse opgaver.
De i stk. 1 omhandlede aktiviteter kan udføres af producentsammenslutninger eller andre organisationer, uanset deres størrelse.
Stk. 6. Tilskuddet skal kunne opnås af alle de tilskudsberettigede virksomheder i det pågældende område, på grundlag af objektivt fastlagte betingelser.
Når de i stk. 1 omhandlede aktiviteter tilvejebringes af producentgrupper eller sammenslutninger eller andre organisationer, må adgangen hertil ikke være betinget af medlemskab af den pågældende gruppe, sammenslutning eller organisation.
Ikke-medlemmers eventuelle bidrag til den pågældende producentgruppes eller -sammenslutnings administrationsomkostninger skal være begrænset til udgifterne til tilvejebringelse af de i stk. 1 omhandlede aktiviteter.
 Stk. 7. Støtteintensiteten må ikke overstige 100 pct. af de tilskudsberettigede omkostninger.
 Stk. 8. For de i stk. 2, nr. 3, omhandlede demonstrationsprojekter må tilskudsbeløbet ikke overstige 100.000 EUR over tre regnskabsår.
Konsulentbistand § 10. Efter artikel 22 i forordning (EU) nr. 702/2014 skal tilskuddet tage sigte på at hjælpe virksomheder, der er aktive i landbrugssektoren, med at anvende rådgivningstjenester til at forbedre deres virksomheds eller investerings økonomiske og miljømæssige resultater samt dens klimavenlighed og klimaresistens.
 Stk. 2. Rådgivningen skal være knyttet til mindst ét af EU´s prioriterede mål for udvikling af landdistrikterne som fastsat i artikel 5 i forordning (EU) nr. 1305/20132) og skal omfatte mindst ét af følgende elementer:
 1) Forpligtelser som følge af de lovgivningsbestemte forvaltningskrav eller standarder for god landbrugs- og miljømæssig stand, der er fastsat i kapitel I i afsnit VI i forordning (EU) nr. 1306/20133).
 2) Hvor det er relevant, landbrugsmetoder, der er til gavn for klimaet og miljøet, i henhold til afsnit III, kapitel 3, i forordning (EU) nr. 1307/20134) og bevarelsen af landbrugsområdet, jf. artikel 4, stk. 1, litra c) i nævnte forordning.
 3) Foranstaltninger til modernisering, forbedring af konkurrenceevne, sektorintegration, innovation og markedsorientering samt fremme af iværksætteri.
 4) De krav, medlemsstaten har fastsat til gennemførelse af artikel 11, stk. 3, i Europa-Parlamentets og Rådets direktiv 2000/60/EF5).
 5) De krav, medlemsstaten har fastsat til gennemførelse af artikel 55 i Europa-Parlamentets og Rådets forordning (EF) nr. 1107/20096), især med hensyn til opfyldelse af de generelle principper for integreret bekæmpelse af skadegørere i artikel 14 i Europa-Parlamentets og Rådets direktiv 2009/128/EF7).
 6) Hvor det er relevant, standarder for sikkerhed på arbejdspladsen eller standarder for sikkerhed på bedriften.
 7) Særlig rådgivning til landbrugere, der etablerer sig for første gang, herunder rådgivning om økonomisk og miljømæssig bæredygtighed.
Stk. 3. Rådgivningen kan også omfatte andre spørgsmål end de i stk. 2 nævnte, herunder især information om modvirkning af og tilpasning til klimaforandringer, biodiversitet og beskyttelse af vandområder som omhandlet i bilag 1 til forordning nr. 1307/2013 eller spørgsmål i forbindelse med bedriftens økonomiske og miljømæssige resultater, herunder aspekter vedrørende konkurrencedygtighed.
Dette kan omfatte rådgivning om udvikling af korte forsyningskæder, økologisk landbrug og sundhedsaspekter i forbindelse med kvægbrug.
Stk. 4. Tilskuddet må ikke omfatte direkte betalinger til tilskudsmodtagerne.
Tilskuddet skal udbetales til rådgivningsyderen.
Stk. 5. De virksomheder eller organisationer, som udvælges til at yde rådgivning, skal have passende ressourcer i form af regelmæssigt uddannet og kvalificeret personale, rådgivningsmæssig erfaring og pålidelighed med hensyn til de områder, de rådgiver inden for.
Rådgivningen kan ydes af producentsammenslutninger eller andre organisationer, uanset deres størrelse.
Ved den rådgivning, de yder, skal rådgiverne respektere de forpligtelser til ikke at videregive fortrolig viden, der er omhandlet i artikel 13, stk. 2, i forordning (EU) nr. 1306/2013.
Stk. 6. Tilskuddet skal kunne opnås af alle de tilskudsberettigede virksomheder i det pågældende område, på grundlag af objektivt fastlagte betingelser.
Når konsulenttjenesten ydes af producentgrupper eller sammenslutninger eller andre organisationer, må adgangen hertil ikke være betinget af medlemskab af den pågældende gruppe, sammenslutning eller organisation.
Ikke medlemmers eventuelle bidrag til den pågældende gruppes, sammenslutnings eller organisations administrationsomkostninger skal være begrænset til udgifterne til leveringen af rådgivningstjenesten.
 Stk. 7. Det maksimale tilskudsbeløb udgør 1.500 EUR pr. rådgivning.
Udvikling og forskning § 11. Efter artikel 31 i forordning (EU) nr. 702/2014 skal det tilskudsberettigede projekt være af interesse for alle virksomheder i den pågældende sektor eller delsektor.
 Stk. 2. Før datoen for det tilskudsberettigede projekts påbegyndelse skal følgende oplysninger offentliggøres på internettet:
 1) Oplysning om at det tilskudsberettigede projekt vil blive iværksat.
 2) Formålene med det tilskudsberettigede projekt.
 3) Det omtrentlige tidspunkt for offentliggørelsen af de forventede resultater af det tilskudsberettigede projekt.
 4) Hvor på internettet de forventede resultater af det tilskudsberettigede projekt vil blive offentliggjort.
 5) Angivelse af at projektets resultater stilles gratis til rådighed for alle virksomheder, der er aktive i den pågældende sektor eller delsektor.
Stk. 3. Resultaterne af det tilskudsberettigede projekt skal være tilgængelige på internettet fra datoen for det støttede projekts afslutning eller fra den dato, hvor oplysninger om disse resultater er videregivet til medlemmer af bestemte organisationer, alt efter hvad der sker først.
Resultaterne skal være tilgængelige på internettet i mindst 5 år efter det tilskudsberettigede projekts afslutningsdato.
Stk. 4. Tilskuddet skal ydes direkte til forskning- og videnformidlingsinstitutionen.
Tilskuddet må ikke omfatte betalinger baseret på jordbrugsproduktets pris til virksomheder, der er aktive i landbrugssektoren.
 § 12. Tilskud efter § 11 kan ydes til følgende tilskudsberettigede omkostninger:
 1) Personaleomkostninger til forskere, teknikere og hjælpepersonale i det omfang, de arbejder på projektet.
 2) Omkostninger til instrumenter, udstyr, i det omfang og i den periode de anvendes til det tilskudsberettigede projekt; for instrumenter og udstyr, der ikke i hele deres levetid anvendes til projektet, er kun afskrivningsomkostningerne under projektets varighed beregnet på grundlag af alment anerkendt regnskabspraksis støtteberettigede.
 3) Omkostninger til bygninger og jord, i det omfang og i den periode de anvendes til det støttede projekt; for bygningers vedkommende er kun afskrivningsomkostningerne under projektets varighed beregnet på grundlag af alment anerkendt regnskabspraksis støtteberettigede; for jords vedkommende er omkostningerne ved kommerciel erhvervelse eller de faktisk påløbne kapitalomkostninger tilskudsberettigede.
 4) Omkostninger ved kontraktforskning og køb eller licensering af viden og patenter fra eksterne kilder på armslængdevilkår samt omkostninger til konsulentbistand og tilsvarende tjenester, som udelukkende anvendes til det tilskudsberettigede projekt.
 5) Yderligere generalomkostninger og andre driftsudgifter, herunder udgifter til materialer, forsyninger og lignende produkter, der afholdes i direkte tilknytning til projektet.
 Stk. 2. Støtteintensiteten må ikke overstige 100 pct. af de tilskudsberettigede omkostninger.
Kapitel 6 Ikke tilskudsberettigede udgifter § 13. De tilskudsberettigede projektudgifter kan ikke omfatte 1) almindelige driftsudgifter, 2) udgifter hvortil der gives andre EU-tilskud, 3) udgifter hvortil der er modtaget tilskud fra anden offentlig myndighed, 4) udgifter til køb af brugt udstyr og brugt materiel uden original faktura, 5) udgifter til leasing og øvrig leje af udstyr og materiel, 6) moms, medmindre denne endeligt bæres af tilsagnshaver, 7) udgifter til finansierings- og pengeinstitutomkostninger, 8) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 9) udgifter, som tilsagnshaver har afholdt, inden NaturErhvervstyrelsen har givet tilladelse til at iværksætte projektet, 10) udgifter til opførelse og ombygning af bygninger og 11) simple genanskaffelser.
Kapitel 7 Ændring af projektet og indtræden i tilsagn § 14. Ændring af et projekt kan godkendes af NaturErhvervstyrelsen på betingelse af, at ændringen, efter NaturErhvervstyrelsens vurdering, er i overensstemmelse med projektets formål.
Ansøgning om ændring af et projekt skal godkendes af NaturErhvervstyrelsen, inden ændringen iværksættes.
 Stk. 2. Tilskudsbeløbet kan ikke forhøjes i forbindelse med ændring af et projekt.
§ 15. NaturErhvervstyrelsen kan efter ansøgning tillade, at tilsagnet overdrages til en anden, der ifølge tilskudsordningen kan være tilskudsmodtager.
Den der får overdraget tilsagnet, overtager alle rettigheder og forpligtelser efter godkendelsen.
Kapitel 8 Udbetaling af tilskud § 16. Udbetaling af tilskud sker på baggrund af tilsagnsmodtagers opgørelse over betalte tilskudsberettigede udgifter.
Anmodning om udbetaling af tilskud skal indsendes og vedlægges alle udgiftsbilag samt dokumentation for betaling.
Stk. 2. Tilskud kan udbetales i to årlige rater.
Den enkelte rate skal udgøre mindst 20 pct. af det samlede tilsagnsbeløb.
Stk. 3. Det er en betingelse for rateudbetaling, at NaturErhvervstyrelsen har godkendt rateopgørelser.
Ved slutudbetaling er det endvidere en betingelse, at NaturErhvervstyrelsen har godkendt den endelige opgørelse for projektet.
 Stk. 4. Tilskud skal udbetales til udbyderen af videnoverførsels- eller informationsforanstaltning, jf. § 9.
 Stk. 5. Tilskud til rådgivning skal udbetales til udbyderen, jf. § 10.
 § 17. Anmodning om slutudbetaling skal være modtaget i NaturErhvervstyrelsen senest tre måneder efter den dato, hvor projektet senest skal være afsluttet.
 Stk. 2. Anmodning om slutudbetaling skal være vedlagt en opgørelse over betalte tilskudsberettigede udgifter vedlagt alle udgiftsbilag, dokumentation for betaling og slutrapport.
 § 18. NaturErhvervstyrelsen overfører tilskuddet til tilsagnsmodtagers NemKonto.
Kapitel 9 Underretningspligt § 19. Tilsagnshaver skal i hele forpligtelsesperioden, på forlangende afgive en erklæring til NaturErhvervstyrelsen om, hvorvidt betingelserne for tilsagn fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold skriftligt at give NaturErhvervstyrelsen meddelelse om forhold, der kan medføre bortfald eller nedsættelse af tilsagn eller tilbagebetaling af tilskud efter kapitel 10.
Kapitel 10 Bortfald af tilsagn og tilbagebetaling eller nedsættelse af tilskud § 20. NaturErhvervstyrelsen kan træffe afgørelse om bortfald af tilsagn og tilbagebetaling af tilskud, hvis 1) ansøger har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver ikke overholder sin underretningspligt efter § 19, 3) projektet ikke gennemføres i overensstemmelse med tilsagnet, eller 4) betingelserne for tilsagn ikke er opfyldt.
 § 21. Uanset § 20 kan NaturErhvervstyrelsen opretholde tilsagnet eller foretage en proportionel nedsættelse af den samlede værdi af de tilskudsberettigede udgifter for et projekt, hvis styrelsen vurderer, at følgende ikke er overholdt:
 1) Betingelsen i § 8, stk. 1, nr. 4.
 2) Betingelsen i § 8, stk. 1, nr. 6.
 3) Betingelser fastsat efter § 8, stk. 2.
Kapitel 11 Ikrafttræden § 22. Bekendtgørelsen træder i kraft den 1. juli 2016.
Stk. 2. Bekendtgørelse nr. 1186 af 19. oktober 2015 om projekttilskud til bevaringsarbejdet med gamle danske husdyr- og plantegenetiske ressourcer ophæves.
Bekendtgørelsen finder dog fortsat anvendelse for tilsagn, der er givet i medfør heraf.
NaturErhvervstyrelsen, den 31. maj 2016 Jette Petersen / Steen Bonde 1) I bekendtgørelsen er der medtaget visse bestemmelser fra Kommissionens Forordning (EU) nr. 702/2014 af 25. juni 2014 om forenelighed med det indre marked efter artikel 107 og 108 i traktaten om Den Europæiske Unions funktionsmåde af visse kategorier af støtte i landbrugs- og skovbrugssektoren og i landdistrikter, EU-Tidende 2014, nr.
L 193, s. 1. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
2) Europa-Parlamentets og Rådets forordning (EU) nr. 1305 af 17. december 2013 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL) og om ophævelse af Rådets forordning (EF) nr. 1698/2005, EU-Tidende 2013, nr.
L 347, side 487.
3) Europa-Parlamentets og Rådets forordning (EU) nr. 1306 af 17. december 2013 om finansiering, forvaltning og overvågning af den fælles landbrugspolitik og om ophævelse af Rådets forordning (EØF) nr. 352/78, (EF) nr. 165/94, (EF) nr. 2799/98, (EF) nr. 814/2000, (EF) nr. 1290/2005 og (EF) nr. 485/2008, EU-Tidende 2013, nr.
L 347, side 549.
4) Europa-Parlamentets og Rådets forordning (EU) nr. 1307 af 17. december 2013 om fastsættelse af regler for direkte betalinger til landbrugere under støtteordninger inden for rammerne af den fælles landbrugspolitik og om ophævelse af Rådets forordning (EF) nr. 637/2008 og Rådets forordning (EF) nr. 73/2009, EU-Tidende 2013, nr.
L 347, side 608.
5) Europa-Parlamentets og Rådets direktiv 2000/60/EF af 23. oktober 2000 om fastlæggelse af en ramme for Fællesskabets vandpolitiske foranstaltninger, EF-Tidende 2000, nr.
L 327, side 001-0073.
6) Europa-Parlamentets og Rådets forordning (EF) nr. 1107/2009 af 21. oktober 2009 om markedsføring af plantebe-skyttelsesmidler og om ophævelse af Rådets direktiv 79/117/EØF og 91/414/EØF, EU-Tidende 2009, nr.
L 309, side 1.
7) Europa-Parlamentets og Rådets direktiv 2009/128/EF af 21. oktober 2009 om en ramme for Fællesskabets indsats for en bæredygtig anvendelse af pesticider, EU-Tidende 2009, nr.
L 309, side 71.
