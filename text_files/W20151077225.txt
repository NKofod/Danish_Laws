Ligestillingsnævnets afgørelse J.nr. 2006-4241 Nævnet fandt ikke, at den omstændighed, at klageren (en kvinde) ikke havde haft pensionsbetaling som et ansættelsesvilkår, var en overtrædelse af ligelønsloven.
¬Klageren, en kvinde, havde været ansat som ufaglært til forefaldende arbejde i flere perioder siden den 25. april 2001 hos indklagede, en produktionsvirksomhed med sæsonarbejde.
Klageren anførte overfor nævnet, at mandlige ansatte hos indklagede, i modsætning til hende selv, havde en pensionsordning, hvorfor der var tale om forskelsbehandling på grund af køn.
Indklagede bestred, at der var tale om forskelsbehandling på grund af køn.
Til støtte herfor anførte indklagede, at der i den periode, hvor klageren var ansat, i alt var 13 medarbejdere på timeløn.
Af disse var 10 mænd og 3 kvinder, og af en personaleoversigt fremlagt i sagen fremgik det, at ud af disse 13 medarbejdere havde 3 mænd pension.
Indklagede gjorde gældende, at de medarbejdere, der modtog pension ikke havde samme arbejde som klageren, hvilket ligeledes fremgik af personaleoversigten, hvor de var anført som nøglemedarbejdere.
Nævnet lagde efter indklagedes oplysninger til grund, at 10 ansatte, 7 mænd og 3 kvinder, af de i alt 13 medarbejdere, ikke modtog pension.
Herefter var der ikke grundlag for at statuere, at det var på grund af klagerens køn, at hun ikke modtog pension, hvorfor klagen ikke blev taget til følge.
