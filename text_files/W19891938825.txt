 En 25-årig mand med en let til middelsvær nedsættelse af  

 lungefunktionen som følge af cystisk fibrose var ikke omfattet af  

 personkredsen i bistandslovens § 48, stk. 3.
 REDEGØRELSE FOR SAGEN:
 En 25-årig mand M, der var uddannet værktøjsmager med støtte i henhold til  

 bistandslovens § 42, led af cystisk fibrose og sukkersyge.
 M var i fuldtidsarbejde og modtog tillige invaliditetsydelse.
 M var i konstant medicinsk behandling, ligesom han regelmæssigt var  

 indlagt til behandling på hospital.
 Af udtalelser fra hospitalet fremgik, at M havde en let til middelsvært  

 nedsat lungefunktion.
 M søgte om hjælp efter bistandslovens § 48, stk. 3, til betaling af  

 medicinudgifter samt hjælp til ekstra kostudgifter på grund af sukkersygen.
 AFGØRELSEN, DER KLAGES OVER:
 Socialforvaltningen meddelte afslag på ansøgningen om hjælp i henhold til  

 bistandslovens § 48, stk. 3, til dækning af kost- og medicinudgifter med den  

 begrundelse, at M's lidelse ikke var omfattet af bistandslovens § 48, stk. 3.
 KLAGEN TIL ANKESTYRELSEN:
 Sagen blev anket af M.
 LOVGRUNDLAG:
 Bistandslovens § 48, stk. 3.
 Socialministeriets bekendtgørelse nr. 863 af 11. december 1986 om  

 afgrænsning af personkredsen efter bistandslovens § 48, stk. 3.
 Socialministeriets vejledning af 3. juli 1987 om hjælp efter  

 bistandslovens § 48, pkt. 39.
 ANKESTYRELSENS AFGØRELSE:
 På baggrund af oplysningerne om M's lidelse fandt Ankestyrelsen, at M ikke  

 var omfattet af personkredsen i § 48, stk. 3, da lidelsen ikke kunne  

 sidestilles med de lidelser, der henføres til denne bestemmelse.
 Ankestyrelsen tiltrådte således socialforvaltningens afgørelse.
