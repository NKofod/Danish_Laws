Nr BSF 146 Forslag til folketingsbeslutning om særlige initiativer til støtte for  

 eneforsørgere Fremsat af Bente Søltoft (SF) Agerschou (SF) Carsten Andersen (SF)  

 Ingerlise Koefoed (SF) Bjørn Poulsen (SF) Ebba Strange (SF) den 13. april 1988 Folketinget pålægger regeringen at iværksætte særlige initiativer til støtte for eneforsørgere efter følgende retningslinjer:
1. Eneforsørgere, der i perioden 1. juni til 30. september i et kalenderår modtager bistandshjælp, dagpenge eller førtidspension, får ret til ferietilskud med hjemmel i bistandsloven.
2. Eneforsørgere, der modtager bistandshjælp, får ret til at få dækket rimelige udgifter til børnepasning.
Bemærkninger til forslaget Almindelige bemærkninger Ifølge Socialforskningsinstituttets undersøgelse i publikation nr.
175: »Enlige forsørgere mellem selvforsørgelse og bistandshjælp« modtager hver femte eneforsørger løbende bistandshjælp.
Ca. 84 pct. af eneforsørgerne er kvinder, og blandt disse er der yderligere en stor gruppe med meget lave indkomster, typisk arbejdsløshedsdagpenge eller førtidspension, der er udstødt fra arbejdsmarkedet.
At blive langtidsforsørget af det offentlige medfører en så ringe levestandard, at der ikke er råd til det mest nødvendige som f.eks. ordentlig beklædning, udskiftninger i hjemmet og ferie/fritidsaktiviteter.
Det medfører også, at en stor gruppe børn gennem deres opvækst afskæres fra at få de samme oplevelser som deres jævnaldrende og dermed også fra den livskvalitet, der er i dette samvær.
Penge er ikke alt, men hvis budgettet er lille år ud og år ind, kommer alting netop til at handle om penge, fordi man aldrig har råd, heller ikke til at give sig selv og sine børn en indholdsrig tilværelse på lige fod med andre.
Bemærkninger til forslagets enkelte punkter ad 1 Eneforsørgere, der modtager dagpenge, bistandshjælp eller førtidspension, har sjældent råd til at tage på ferie sammen med deres børn.
Det foreslås derfor, at der ydes et fast tilskud pr.
 barn og til eneforsørgeren med hjemmel i bistandsloven.
ad 2 For at give eneforsørgere, der modtager bistandshjælp, mulighed for aflastning, indføres ret til dækning af rimelige børnepasningsudgifter (maksimalt fem timer pr. uge). Også bistandshjælpsmodtagere med børn har behov for at foretage sig noget på egen hånd, hvad enten det nu er samvær med venner/familie, aftenskole eller biografbesøg.
Alt for mange bliver ensomme og savner kontakt med andre voksne i dagligdagen.
