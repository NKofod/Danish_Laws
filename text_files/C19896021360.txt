 1. Gennem længere tid har Finanstilsynet været  

 opmærksom på forsikringsbranchens aktivitet på terminsmarkedet.
 Det har været tilsynets opfattelse, at formålet med aktiviteterne på  

 terminsmarkedet har været at fastfryse kursniveauet for planlagte finansielle  

 transaktioner for at undgå unødig risiko for tilfældige kursudsving på  

 tidspunkter for planlagte køb eller salg af værdipapirer, f.eks. i  

 forbindelse med placering af præmieindbetalinger og terminsydelser.  

 Finanstilsynet har derfor ikke hidtil fundet anledning til at udarbejde  

 retningslinier for selskabernes anvendelse af terminsmarkedet.
 På baggrund af fremkomsten af et standardiseret marked for futures og  

 optionskontrakter samt erfaringer fra udlandet har Finanstilsynet fundet det  

 nødvendigt at udarbejde denne vejledning.
 Finanstilsynet skal påpege, at spekulationsforretninger er i strid med §  

 6, jf. § 6a, i lov om forsikringsvirksomhed (LFV). De finansielle  

 instrumenter kan derfor alene anvendes på en sådan måde, at der ikke er tale  

 om spekulationsforretninger, men en forsvarlig formueforvaltning.
 Finanstilsynet finder endvidere anledning til at påpege, at indgåelse af  

 options- og futureskontrakter alene kan ske, når det underliggende aktiv  

 eller de underliggende aktiver (indeks) er aktiver, som selskabet i øvrigt  

 kan investere i, da der ellers vil være mulighed for omgåelse af forbuddet i  

 § 6, jf. § 6a, i LFV mod drift af anden virksomhed.
2. Forretninger i finansielle instrumenter, der ikke  

 indgås med henblik på at afdække risici, kan for den enkelte forretning  

 medføre betydelige tab for selskabet.
Dette skyldes de finansielle  

 instrumenters karakteristika, hvorefter man kan opnå det samme afkast  

 (tab/gevinst) som ved transaktioner i det underliggende aktiv, men uden at  

 binde midler svarende til erhvervelse af dette aktiv.
Et finansielt instrument kan i denne sammenhæng forenklet beskrives som en  

 kontrakt, der indebærer en ret/pligt til et fremtidigt salg eller køb af en  

 given mængde af et givet aktiv til en given kurs.
Typisk sker der ikke fysisk  

 levering af det for kontrakten givne aktiv (kontraktens underliggende aktiv),  

 men alene afregning af gevinst/tab.
 Kontrakten vil angive arten af det underliggende aktiv, en nominel værdi  

 og en aftalekurs for det underliggende aktiv og en  

 leveringsdato/afregningsdato.
3. Finanstilsynet er opmærksom på problemerne med at  

 afgrænse begrebet spekulationsforretning.
Forretninger, der alene indgås for  

 på kort sigt at udnytte specifikke kursforventninger, vil ofte falde ind  

 under begrebet spekulation.
Om der foreligger en spekulationsforretning, kan  

 imidlertid som regel alene afgøres konkret under hensyntagen til  

 engagementets formål og karakter.
Ved bedømmelsen af hvorvidt en konkret disposition er udtryk for en  

 spekulationsforretning, vil det være væsentligt at skelne mellem dækkede og  

 udækkede forretninger.
Heller ikke for så vidt angår begreberne  

 dækket/udækket forretning foreligger der nogen entydig definition.
Dækkede  

 forretninger i finansielle instrumenter kan beskrives som forretninger, hvor  

 gevinsten eller tabet på instrumenter opvejes af et tilsvarende kurstab eller  

 -gevinst på aktiver, passiver eller et andet finansielt instrument, som  

 selskabet besidder.
 Et eksempel på en dækket forretning er erhvervelse af et finansielt  

 instrument med det formål at sælge et aktiv selskabet besidder, hvor  

 instrumentets underliggende aktiv er lig dette aktiv, og hvor instrumentets  

 nominelle værdi for det underliggende aktiv er lig den nominelle værdi for  

 dette aktiv.
 En udækket forretning må som udgangspunkt betegnes som en  

 spekulationsforretning.
 Finanstilsynet skal understrege, at det at udækkede forretninger som  

 udgangspunkt betegnes som spekulationsforretninger ikke forhindrer, at  

 selskaberne anvender de finansielle instrumenter med henblik på placering af  

 erhvervede endnu ikke indbetalte beløb.
 Arbitragevirksomhed i futures og optioner i form af lukkede positioner med  

 henblik på at udnytte konstaterbare kursforskelle på forskellige markeder vil  

 næppe kunne karakteriseres som spekulationsvirksomhed.
4. Udstedelse af call-optioner kan ske, hvis der er  

 tale om dækkede forretninger.
Det vil f.eks. være tilfældet, når det  

 underliggende aktiv er en aktie, som selskabet har i sin portefølje.
 Udstedelse af put-optioner kan ske, hvis udstedelsen er led i  

 arbitragevirksomhed, hvis udstedelsen har til formål at lukke et allerede  

 indgået engagement, eller hvis udstedelsen sker som led i en  

 immuniseringsstrategi.
 Herudover kan udstedelse af optioner næppe betegnes som værende tilladt.
 For planlagte køb eller salg af aktier i en bestemt virksomhed finder  

 Finanstilsynet, at der kun kan ske afdækning af selskabets kursrisiko ved, at  

 den for kontrakten underliggende aktie er identisk med den aktie, som ønskes  

 afdækket.
 Finanstilsynet skal i denne forbindelse gøre livsforsikringsselskaberne  

 opmærksom på, at § 129, stk. 1, i LFV indirekte sætter grænser for anvendelse  

 af finansielle instrumenter for køb af aktier i en enkelt virksomhed.
 Livsforsikringsselskaberne kan således ikke købe en future med aktier i en  

 enkelt virksomhed som underliggende aktiv, der indebærer, at selskabets  

 anbringelse af midler i den pågældende virksomhed, samt kontraktens maksimale  

 forpligtelse (kontraktens nominelle værdi gange aftalekursen), overstiger 2%  

 af livsforsikringsselskabets samlede passiver.
 Hvis kontrakten ikke indebærer fysisk levering af aktien, skal  

 2%»s-reglen være opfyldt på sædvanlig måde ved et eventuelt køb af  

 aktien på afregningstidspunktet.
 For planlagte køb og salg af obligationer finder Finanstilsynet, at kravet  

 til identitet må anses for opfyldt, hvis der må antages at være en høj grad  

 af samvariation i kursbevægelsen mellem den for kontrakten underliggende  

 obligation og den obligation, som ønskes kurssikret.
 Hvis salg af future og erhvervelse af put-optioner baseret på obligations-  

 eller aktieindeks anvendes til hel eller delvis kurssikring af selskabets  

 værdipapirbeholdning, påhviler det selskabet på given foranledning at kunne  

 sandsynliggøre en sådan grad af samvariation i indeksets værdi og værdien af  

 selskabets portefølje, at afdækningen må antages at være effektiv.
Hvis køb af future og erhvervelse af call-optioner anvendes som substitut  

 for placering i de underliggende aktiver, er dette kun tilladt, hvis  

 selskabet lovligt kan erhverve de underliggende aktiver.
Køb af finansielle  

 instrumenter må heller ikke antage et omfang, der ville være i strid med  

 lovens og vedtægternes bestemmelser, såfremt selskabet i stedet havde  

 erhvervet de underliggende aktiver.
5. Efter § 87, stk. 2 i LFV forestår bestyrelsen og  

 direktionen ledelsen af et selskabs anliggender og skal sørge for en  

 forsvarlig organisation af selskabets virksomhed.
Den daglige ledelse  

 varetages af direktionen, og direktionen skal derved følge de retningslinier  

 og anvisninger, som bestyrelsen har givet, jf.
LFV § 87, stk. 3. Bestyrelsen  

 skal påse, at bogføringen og formueforvaltningen kontrolleres på en efter  

 selskabets forhold tilfredsstillende måde, og direktionen skal sørge for, at  

 selskabets bogføring sker under iagttagelse af lovgivningens regler herom, og  

 at formueforvaltningen foregår på betryggende måde, jf.
LFV § 87, stk. 4.
 For at bestyrelsen kan leve op til sine kontrolforpligtelser vedrørende  

 formueforvaltningen, må anvendelse af de finansielle instrumenter ikke  

 påbegyndes, før bestyrelsen er informeret om, hvad denne type forretninger  

 indebærer af risici.
 Ledelsen må sikre sig, at selskabet har den fornødne ekspertise med hensyn  

 til instrumenternes virkemåde og risikopotentiale.
 Finanstilsynet er af den opfattelse, at forretninger i finansielle  

 instrumenter er af en sådan beskaffenhed, at bestyrelsen må sikre sig, at der  

 foreligger klare retningslinier for selskabets politik for dette område,  

 herunder regler for den interne forretningsgang, attestations-, bogførings-  

 og rapporteringsforhold.
Direktionen har det umiddelbare ansvar for den daglige ledelse i  

 overensstemmelse med de af bestyrelsen udstukne retningslinier.
Bestyrelsen  

 bør gennem løbende rapportering sørge for at holde sig underrettet om,  

 hvorvidt retningslinierne også på dette område følges.
 Uden et særskilt, velfungerende system til risikostyring indenfor dette  

 område kan den samlede risikoeksponering blive uoverskuelig.
 Ved et forretningsomfang af en vis størrelse må det antages, at der kræves  

 en vis edb-kapacitet til beregning af positioner, resultater og  

 risikoeksponering.
 6. Revisionen på området bør tilrettelægges således,  

 at den eksterne revision løbende kan holde sig orienteret om status for endnu  

 ikke afviklede engagementer samt resultatforløbet af allerede afviklede  

 engagementer.
 Revisor bør påse, at der oprettes tilstrækkelige og hensigtsmæssige  

 dokumentationsprocedurer, således at det for hver enkelt handel bliver muligt  

 at kontrollere, om de af bestyrelsen udstukne retningslinier er overholdt.
 Det bør tillægges en særskilt vurdering i selskabets revisionsprotokol, om  

 de oprettede kontrolforanstaltninger er hensigtsmæssige selskabets forhold  

 taget i betragtning.
