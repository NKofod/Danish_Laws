Fremsat den 15. november 2017 af udlændinge- og integrationsministeren (Inger Støjberg) Forslag til Lov om ændring af udlændingeloven (Videreførelse af adgangen til opholdstilladelse med henblik på at drive selvstændig erhvervsvirksomhed) § 1 I udlændingeloven, jf. lovbekendtgørelse nr. 1117 af 2. oktober 2017, som ændret ved § 1 i lov nr. 572 af 31. maj 2010, foretages følgende ændringer:
 1. § 9 a, stk. 2, nr. 10, affattes således:
 »10) hvis innovative forretningsplan med henblik på at drive selvstændig erhvervsvirksomhed er positivt vurderet af et uafhængigt ekspertpanel nedsat af Erhvervsstyrelsen, og som er omfattet af en kvote, jf. stk. 14,«.
 2. I § 9 a, stk. 14, 1. pkt., ændres »50« til: »75«.
 3. I § 9 a, stk. 15, 2. pkt., ændres »ekspertpanelet« til: »det uafhængige ekspertpanel«, og »Erhvervs- og Vækstministeriet« ændres til: »Erhvervsstyrelsen«.
 4. § 48 h affattes således:
»En forretningsplan efter § 9 a, stk. 2, nr. 10, afvises af Erhvervsstyrelsen, hvis den ikke er egnet til bedømmelse ved det uafhængige ekspertpanel.
Afgørelsen om afvisning kan ikke påklages.
Stk. 2. Det uafhængige ekspertpanels vurdering af en forretningsplan efter § 9 a, stk. 2, nr. 10, og stk. 15, kan påklages til et nyt uafhængigt ekspertpanel nedsat af Erhvervsstyrelsen.
Den nye vurdering kan ikke påklages.« § 2 Loven træder i kraft den 1. januar 2018.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning Den 26. juni 2014 indgik den daværende regering (Socialdemokratiet og Det Radikale Venstre) Aftale om en reform af international rekruttering  Lettere adgang til højtkvalificeret arbejdskraft med Venstre, Dansk Folkeparti, Socialistisk Folkeparti, Liberal Alliance og Det Konservative Folkeparti.
Det fremgår af aftalen, at reformen skal styrke virksomhedernes konkurrencevilkår og dermed fundamentet for at skabe vækst og velfærd i Danmark.
Det indgik bl.a. i aftalen som noget nyt at indføre en 3-årig forsøgsordning, Start Up Denmark, for innovative udenlandske iværksættere, der vil starte selvstændig erhvervsvirksomhed i Danmark.
Med ordningen ønskede aftalepartierne at gøre Danmark til et mere attraktivt land for dygtige internationale iværksættere, der kan skabe nye succesfulde virksomheder og dermed bidrage til vækst og arbejdspladser i Danmark.
Der blev fastsat en kvote, så der i forsøgsperioden maksimalt kan komme 50 iværksættere ind på ordningen årligt.
Start Up ordningen trådte i kraft den 1. januar 2015.
2. Baggrund Formålet med Start Up ordningen er at tiltrække internationale iværksættere med innovative forretningsidéer, der kan skabe nye succesfulde virksomheder og bidrage til vækst og arbejdspladser i Danmark.
Det fremgår af den politiske aftale, at Start Up ordningen er en 3-årig forsøgsordning.
Ordningen udløber dermed den 31. december 2017. Regeringen ønsker, at Danmark fortsat skal kunne tiltrække dygtige og innovative udenlandske iværksættere, som kan bidrage med nye idéer, internationalt netværk og viden om nye markeder til det danske iværksættermiljø samt til at skabe vækst og velfærd i Danmark.
De foreløbige erfaringer viser, at Start Up ordningen henover forsøgsperioden er blevet til en velfungerende ordning for meddelelse af opholds- og arbejdstilladelse til udenlandske iværksættere med innovative forretningsidéer.
For at opnå opholds- og arbejdstilladelse under ordningen skal iværksætteren først have vurderet sin forretningsplan af et ekspertpanel nedsat af Erhvervsministeriet.
Hvis vurderingen er positiv kan iværksætteren efterfølgende søge opholds- og arbejdstilladelse i Styrelsen for International Rekruttering og Integration.
Ekspertpanelet har i perioden fra den 1. januar 2015 til den 1. august 2017 godkendt 94 forretningsplaner, og Styrelsen for International Rekruttering og Integration har i samme periode meddelt 56 opholds- og arbejdstilladelser.
 Regeringen foreslår med lovforslaget at videreføre Start Up ordningen og samtidig at justere ordningen på baggrund af de hidtidige erfaringer med ordningen.
3. Lovforslagets hovedindhold 3.1. Videreførelse og justering af Start Up ordningen 3.1.1. Gældende ret Det følger af udlændingelovens § 9 a, stk. 1, at der kan gives opholdstilladelse til en udlænding på grundlag af beskæftigelse eller selvstændig erhvervsvirksomhed, jf. stk. 2. Efter udlændingelovens § 9 a, stk. 2, nr. 10, kan der efter ansøgning gives opholdstilladelse til en udlænding, hvis forretningsplan med henblik på at drive selvstændig erhvervsvirksomhed er positivt vurderet af et ekspertpanel nedsat af Erhvervsministeriet, og som er omfattet af en kvote.
For at kunne søge opholdstilladelse efter Start Up ordningen skal iværksætteren således have vurderet sin forretningsplan af et uafhængigt ekspertpanel.
Ekspertpanelet består af erfarne konsulenter fra det regionale erhvervsfremmesystem med erfaring i at vurdere forretningsplaner og rådgive iværksættervirksomheder.
Hver forretningsplan bliver i dag vurderet af fem konsulenter.
Ekspertpanelets godkendelse har en gyldighed på 3 måneder.
Ekspertpanelet vurderer ikke forretningsplaner til selvstændige erhvervsvirksomheder inden for restaurationsbranchen, mindre handels-, import- og eksportvirksomhed, detailhandel, herunder kiosker, og lignende.
Forretningsplanerne uploades elektronisk til en webportal under Erhvervsstyrelsen.
Erhvervsstyrelsen varetager sekretariatsbistanden af ekspertpanelet (Start Up Denmark sekretariatet ved Erhvervsstyrelsen, herefter sekretariatet ved Erhvervsstyrelsen). Sekretariatet ved Erhvervsstyrelsen foretager en indledende screening af sagerne.
Er der tale om sprogligt eller informationsmæssigt meget mangelfulde forretningsplaner eller forretningsplaner knyttet til selvstændige erhvervsvirksomheder inden for restaurationsbranchen, mindre handels-, import- og eksportvirksomhed, detailhandel, herunder kiosker, og lignende, afvises forretningsplanerne.
Ekspertpanelets vurdering af en forretningsplan kan påklages til Erhvervsstyrelsen.
Dette fremgår af udlændingelovens § 48 h.
Hvis en iværksætter påklager ekspertpanelets vurdering, forelægger sekretariatet ved Erhvervsstyrelsen klagen for et nyt uafhængigt ekspertpanel.
Det nye ekspertpanel består af et nyt sæt konsulenter, der ikke har bidraget til den første vurdering.
Hvis forretningsidéen vurderes positivt af det uafhængige ekspertpanel, kan udlændingen sende en ansøgning om opholds- og arbejdstilladelse til Styrelsen for International Rekruttering og Integration, jf. udlændingelovens § 9 a, stk. 2, nr. 10. Styrelsen lægger ved behandling af ansøgningen ekspertpanelets vurdering uprøvet til grund.
Arbejdstilladelsen stedfæstes til beskæftigelse i virksomheden, jf. § 26, stk. 1, 1. pkt., jf. § 25, stk. 1, i bekendtgørelse om udlændinges adgang her til landet (udlændingebekendtgørelsen), jf. bekendtgørelse nr. 1197 af 26. september 2016. Det bemærkes, at et team på op til to personer kan søge opholds- og arbejdstilladelse på baggrund af en godkendt forretningsplan.
Som det gælder for de øvrige ordninger om opholdstilladelse på baggrund af beskæftigelse, kan der meddeles opholdstilladelse til medfølgende familie til en udlænding med opholdstilladelse efter Start Up ordningen.
Dette følger af udlændingelovens § 9 m, stk. 1.
Det følger af udlændingelovens § 9 a, stk. 4, 1. pkt., at opholdstilladelse efter bl.a.
Start Up ordningen er betinget af, at udlændingen og personer, der meddeles opholdstilladelse som følge af familiemæssig tilknytning til udlændingen, ikke modtager hjælp efter lov om aktiv socialpolitik.
 Opholdstilladelse efter ordningen er endvidere betinget af, at udlændingens forsørgelse og forsørgelsen af personer, der meddeles opholdstilladelse som følge af familiemæssig tilknytning til udlændingen, er sikret gennem egne midler det første år af opholdet her i landet, jf. udlændingelovens § 9 a, stk. 4, 2. pkt.
Ansøgning om opholdstilladelse og forlængelse af opholdstilladelse efter Start Up ordningen skal indgives digitalt.
Dette følger af § 2, stk. 1, nr. 9, i bekendtgørelse om brug af obligatorisk selvbetjening for indgivelse af ansøgning til Styrelsen for International Rekruttering og Integration i henhold til udlændingeloven, jf. bekendtgørelse nr. 737 af 12. juni 2017.
 Opholdstilladelse efter ordningen meddeles for en 2-årig periode med mulighed for forlængelse i 3 år ad gangen, jf. udlændingebekendtgørelsens § 16, stk. 10. Når tilladelsen skal forlænges, sender iværksætteren en status på virksomhedens udvikling til ekspertpanelet, som vurderer, om virksomheden er etableret og i al væsentlighed fortsat lever op til den forretningsplan, der i første omgang dannede baggrund for ekspertpanelets vurdering, jf. udlændingelovens § 9 a, stk. 15. Der kan eksempelvis blive lagt vægt på, om virksomheden har fået udviklet en prototype, har fået kunder, har rejst risikovillig kapital m.v.
Som udgangspunkt består ekspertpanelet i forlængelsessager af én konsulent.
Konsulenten kan i tvivlstilfælde indkalde iværksætteren til et interview, hvor en repræsentant for sekretariatet ved Erhvervsstyrelsen deltager som observatør.
Hvis der herefter fortsat er tvivl om, hvorvidt virksomheden er etableret og i al væsentlighed lever op til forretningsplanen, udvides ekspertpanelet med to eksperter, således at det består af tre konsulenter.
Ekspertpanelets vurdering har en gyldighed på 3 måneder.
Vurderingen kan påklages til Erhvervsstyrelsen, jf. udlændingelovens § 48 h.
Hvis det uafhængige ekspertpanel vurderer, at virksomheden fortsat i al væsentlighed lever op til den oprindelige forretningsplan, kan udlændingen sende en ansøgning om forlængelse af opholds- og arbejdstilladelse til Styrelsen for International Rekruttering og Integration sammen med ekspertpanelets vurdering.
Ansøgningen om forlængelse af opholds- og arbejdstilladelse skal dog indgives, inden udlændingens opholdstilladelse udløber, også selvom ekspertpanelets vurdering endnu ikke foreligger.
Styrelsen for International Rekruttering og Integration lægger ekspertpanelets vurdering uprøvet til grund.
Styrelsen for International Rekruttering og Integration kan bl.a. inddrage en opholds- og arbejdstilladelse meddelt efter Start Up ordningen, hvis grundlaget for ansøgningen eller opholdstilladelsen er urigtigt eller ikke længere er til stede, eller hvis udlændingen undlader at overholde de betingelser, der er fastsat for opholdstilladelsen eller for arbejdstilladelsen.
Det følger af udlændingelovens § 19, stk. 1, nr. 1 og 3. Det kan f.eks. være, hvis virksomheden går konkurs.
 Afslag på opholdstilladelse og forlængelse af opholdstilladelse samt inddragelse af opholdstilladelse efter Start Up ordningen kan påklages til Udlændingenævnet, jf. udlændingelovens § 52 b, stk. 2, nr. 1 og 2.
Ansøgning om opholds- og arbejdstilladelse og forlængelse af opholds- og arbejdstilladelse efter Start Up ordningen er gebyrfinansieret.
Gebyrsatsen for at indgive en førstegangsansøgning og en ansøgning om forlængelse er i 2017 fastsat til 2.315 kr., jf. § 5, stk. 3, nr. 1, i bekendtgørelse om indbetaling og tilbagebetaling af gebyrer for at indgive ansøgninger og klager på studie- og erhvervsområdet, jf. bekendtgørelse nr. 1764 af 27. december 2016. Indgivelse af en klage over afslag på opholdstilladelse og forlængelse af opholdstilladelse efter ordningen er i 2017 fastsat til 830 kr., jf. § 5, stk. 7, i bekendtgørelse om indbetaling og tilbagebetaling af gebyrer for at indgive ansøgninger og klager på studie- og erhvervsområdet.
I forsøgsperioden er der fastsat en kvote, så der maksimalt kan komme 50 udlændinge ind på ordningen årligt, jf. herved udlændingelovens § 9 a, stk. 14, 1. pkt.
Hvis kvoten ikke udnyttes, falder den bort, jf. § 9 a, stk. 14, 2. pkt.
Hvis kvoten opfyldes inden udgangen af et kalenderår, vil Erhvervsstyrelsen lukke for modtagelse af forretningsplaner for resten af det år med genåbning pr. 1. januar det følgende år.
Tilsvarende vil der ikke før det følgende kalenderår kunne meddeles opholds- og arbejdstilladelse.
Allerede indsendte forretningsplaner vil således afvente bedømmelse til genåbning af ordningen.
Styrelsen for International Rekruttering og Integration behandler ansøgningerne om opholds- og arbejdstilladelse i den rækkefølge, de modtages i styrelsen.
3.1.2. Ministeriets overvejelser og de foreslåede ændringer Den 3-årige forsøgsperiode, der i aftalen om en reform af international rekruttering er aftalt for Start Up ordningen, udløber den 31. december 2017. Regeringen ønsker en videreførelse af ordningen for at sikre, at Danmark fortsat kan tiltrække dygtige og innovative udenlandske iværksættere, der kan skabe nye succesfulde virksomheder og dermed bidrage til vækst og arbejdspladser i Danmark.
 Det foreslås derfor, at Start Up ordningen videreføres.
 Samtidig foreslås det  på baggrund af de hidtidige erfaringer  at justere Start Up ordningen på en række punkter.
I dag kan Start Up ordningen benyttes af et team på to personer, der ønsker at starte virksomhed sammen, men ikke af et team på flere personer end to.
Inden for teknologidrevet iværksætteri, som ordningen bl.a. skal fremme, er det ofte forekommende, at der er mere end to stiftere i et team.
Ordningen afskærer derfor i dag potentielt en række kompetente teams i at søge til Danmark.
 Det foreslås derfor at øge loftet for personer i et team, således at teams på op til tre personer, der ønsker at starte virksomhed sammen, kan søge efter Start Up ordningen via en fælles forretningsplan.
 Forslaget betyder, at op til tre personer fremadrettet vil kunne få opholds- og arbejdstilladelse efter Start Up ordningen på baggrund af en positiv vurdering foretaget af ekspertpanelet.
Start Up ordningen er i dag underlagt en kvote, hvorefter maksimalt 50 udlændinge kan komme ind på ordningen årligt.
Som det fremgår af afsnit 2, er kvoten ikke blevet opbrugt i de snart 3 år, hvor ordningen har eksisteret.
En udvidelse fra to til tre personer, der kan søge opholds- og arbejdstilladelse på baggrund af en positiv vurdering fra ekspertpanelet, vil dog kunne sætte kvoten under pres.
Endvidere ønsker regeringen at sende et signal om, at Danmark er åbent for innovative iværksættere.
 Det foreslås derfor, at kvoten forhøjes til 75.
Det foreslås også at præcisere, at sekretariatet ved Erhvervsstyrelsen ved en eventuel fuld udnyttelse af kvoten administrativt kan forlænge gyldighedsperioden af allerede godkendte forretningsplaner til 1. februar det følgende år.
Dette kan blive relevant i de tilfælde, hvor en forretningsplan er godkendt, men hvor den årlige kvote er opfyldt, og iværksætteren endnu ikke har ansøgt om opholds- og arbejdstilladelse.
I dag er det fem erfarne konsulenter fra det regionale erhvervsfremmesystem med erfaring i at vurdere forretningsplaner og rådgive iværksættervirksomheder, som vurderer, om en forretningsplan har potentiale.
Det betyder, at kun konsulenter fra de regionale væksthuse i dag kan optages som medlemmer af ekspertpanelet.
For at sikre et tilstrækkeligt og bredere rekrutteringsgrundlag, foreslås det, at der fremadrettet også skal kunne rekrutteres personer til ekspertpanelet blandt personer med tilsvarende erfaring i at bedømme forretningsplaner, f.eks. erfarne danske business angels og andre professionelle, der udbyder risikovillig kapital i form af blandt andet seed- og venture-investeringer.
 I forlængelse heraf foreslås det endvidere, at antallet af konsulenter, der benyttes til at vurdere hver enkelt forretningsplan, ændres fra fem til minimum tre konsulenter.
Forsøgsperioden har vist, at spredningen i karaktergivningen blandt konsulenterne er lille, hvilket indikerer, at konsulenterne er relativt enige i vurderingerne.
En nedjustering af antallet af konsulenter fra fem til minimum tre konsulenter kan således ske uden negative konsekvenser for ansøgerne og kvaliteten af de godkendte forretningsplaner.
Samtidig understøtter forslaget et tilstrækkeligt rekrutteringsgrundlag til ekspertpanelet.
Iværksættere uploader forretningsplanerne elektronisk til en webportal under Erhvervsstyrelsen (www.startupdenmark.info), der sekretariatsbetjener ekspertpanelet.
Som led i sekretariatsbetjeningen foretages en indledende screening af forretningsplanerne.
De foreløbige erfaringer med Start Up ordningen har vist, at kvaliteten af de uploadede forretningsplaner ikke i alle tilfælde har et tilstrækkeligt niveau til, at ekspertpanelet kan foretage sin faglige vurdering.
Det kan f.eks. være, hvis det sproglige eller informationsmæssige niveau i det fremsendte materiale er utilstrækkeligt til at foretage en vurdering.
I disse tilfælde afviser sekretariatet ved Erhvervsstyrelsen forretningsplanen.
 Det bemærkes, at forretningsplaner fra selvstændige erhvervsvirksomheder inden for restaurationsbranchen, mindre handels-, import- og eksportvirksomhed, detailhandel, herunder kiosker, og lignende, som i dag også vil blive afvist.
 Den indledende screening har til formål at betjene ordningens målsætning om at tiltrække iværksættere med potentiale til at skabe vækst og beskæftigelse i Danmark og at sikre, at ekspertpanelets konsulenter bruger deres bedømmelsestid på seriøse forretningsidéer med udviklingspotentiale.
Det foreslås, at det i udlændingeloven præciseres, at sekretariatet ved Erhvervsstyrelsen kan afvise mangelfulde forretningsplaner.
Det foreslås endvidere, at en afvisning som følge af screening ikke skal kunne påklages.
En afvisning udelukker ikke, at der kan ansøges på ny.
Sekretariatet ved Erhvervsstyrelsen fastlægger i samarbejde med ekspertpanelet bedømmelseskriterierne for vurdering af forretningsplanerne.
Der anvendes fem kriterier.
Der ses på, hvor innovativ forretningsplanen er, hvor attraktivt markedet er, skaleringsgraden af forretningsplanen og iværksætterens kompetencer til at indfri forretningsplanen.
Desuden anlægger ekspertpanelet i et femte kriterium en helhedsbetragtning af den givne forretningsplan med henblik på at vurdere virksomhedens bidrag til at fremme ordningens formål.
Kriterierne justeres løbende efter behov og er offentligt tilgængelige på webportalen.
Når en forretningsplan godkendes, kan iværksætteren søge om en opholds- og arbejdstilladelse hos Styrelsen for International Rekruttering og Integration.
Opholds- og arbejdstilladelse meddeles for en 2-årig periode med mulighed for forlængelse i 3 år ad gangen, jf. udlændingebekendtgørelsens § 16, stk. 10.
 Ekspertpanelets godkendelse af forretningsplanen har en gyldighed på 3 måneder, og iværksætteren skal derfor søge om en opholds- og arbejdstilladelse inden udløbet af den 3 måneders periode.
De foreløbige erfaringer med Start Up ordningen har vist, at en del iværksættere, som har fået deres forretningsplan godkendt af ekspertpanelet, ikke ansøger om en opholds- og arbejdstilladelse efterfølgende.
Dette skyldes bl.a., at forretningsplanernes gyldighedsperiode på 3 måneder er for kort tid for iværksætterne til at forberede flytningen til Danmark.
 For at understøtte, at dygtige og innovative udenlandske iværksættere, der har fået deres forretningsplan godkendt, etablerer deres virksomhed i Danmark, vil ekspertpanelets godkendelse af en forretningsplan fremadrettet have en gyldighed på 6 måneder fra godkendelsesdatoen.
 Hermed gives godkendte ansøgere yderligere 3 måneder til at planlægge etableringen af en ny tilværelse i Danmark.
Det følger af udlændingelovens § 48 h, at ekspertpanelets afslag på godkendelse af en forretningsplan kan påklages til Erhvervsstyrelsen.
Det foreslås, at det præciseres i udlændingeloven, at en forretningsplan ved klage over ekspertpanelets afslag på godkendelse forelægges et nyt sæt konsulenter i ekspertpanelet, der ikke tidligere har vurderet forretningsplanen.
Den nye vurdering kan ikke påklages.
4. De økonomiske og administrative konsekvenser for det offentlige Lovforslaget er en videreførelse af Start Up ordningen med mindre justeringer på baggrund af de hidtidige erfaringer med ordningen.
Behandlingen af sager om opholds- og arbejdstilladelse med henblik på at drive selvstændig erhvervsvirksomhed vil fortsat ske i Styrelsen for International Rekruttering og Integration.
Udgifterne forbundet med sagsbehandlingen vil fortsat blive gebyrfinansieret, jf. lovforslagets afsnit 3.1.1.
Sagsbehandlingen vedrørende klager over en afgørelse om opholds- og arbejdstilladelse med henblik på at drive selvstændig erhvervsvirksomhed truffet af Styrelsen for International Rekruttering og Integration varetages af Udlændingenævnet.
Klagesagsbehandlingen forventes at medføre meget begrænsede merudgifter, der afholdes inden for Udlændingenævnets eksisterende økonomiske ramme.
Til brug for Erhvervsstyrelsens varetagelse af sekretariatsfunktionen i Start Up ordningen er der afsat 2,0 mio. kr. årligt i perioden 2018-2021, heraf 0,5 mio. kr. årligt i lønsum.
Bevillingen er indbudgetteret på forslag til finanslov for 2018 under § 8.
 5. De økonomiske og administrative konsekvenser for erhvervslivet mv.
 Lovforslaget har ikke økonomiske og administrative konsekvenser for erhvervslivet mv.
6. De administrative konsekvenser for borgerne Lovforslaget vil have betydning for tredjelandsstatsborgeres retssikkerhed, da det foreslås, at Erhvervsstyrelsens afvisning af en forretningsplan, der ikke er egnet til bedømmelse ved det uafhængige ekspertpanel, ikke skal kunne påklages til anden administrativ myndighed.
Ved indgivelse af en ansøgning om opholds- og arbejdstilladelse og indgivelse af ansøgning om forlængelse af opholds- og arbejdstilladelse efter Start Up ordningen skal der betales et gebyr, der i 2017 er fastsat til 2.315 kr.
Ved indgivelse af en klage over afslag på opholdstilladelse og forlængelse af opholdstilladelse efter ordningen skal der betales et gebyr, der i 2017 er fastsat til 830 kr., jf. afsnit 3.1.1.
7. De miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer mv.
 Et udkast til lovforslag har i perioden fra den 7. september 2017 til den 5. oktober 2017 været sendt i høring hos følgende myndigheder og organisationer m.v.:
 Aarsome, Advokatsamfundet, Akademikernes Centralorganisation, Arbejderbevægelsens Erhvervsråd, Beskæftigelsesrådet, Business Danmark, Bygge-, Anlægs- og Trækartellet, Centralorganisationernes Fællesudvalg CFU, CEPOS, Cevea, Copenhagen Capacity, CPHFTW, Danmarks Rederiforening, Danmarks Rejsebureau Forening, Danmarks Skibsmæglerforening, Dansk Arbejdsgiverforening, Dansk Byggeri, Dansk Erhverv, Dansk iværksætterforening, Danske Advokater, Danske Havne, Danske Regioner, Danske Universiteter, Datatilsynet, Den Danske Dommerforening, Den Kooperative Arbejdsgiver og interesseorganisation i Danmark, De Regionale Arbejdsmarkedsråd, Det Faglige Hus, DI, Dommerfuldmægtigforeningen, Domstolsstyrelsen, Finansrådet, Finanssektorens Arbejdsgiverforening, Forbundet af Offentlige Ansatte, Foreningen af Udlændingeretsadvokater, Frie Funktionærer, FTF, Færøernes Landsstyre, Gartneri-, Land- og Skovbrugets Arbejdsgivere, Naalakkersuisut (Grønlands Selvstyre), HK, Håndværksrådet, HORESTA, Indvandrerrådgivningen, Innovationsfonden, Institut for Menneskerettigheder, KL, Kommunale Tjenestemænd og Overenskomstansatte, Kraka, Kristelig Arbejdsgiverforening, Kristelig Fagbevægelse, Landbrug & Fødevarer, Landsforeningen af Forsvarsadvokater Landsorganisationen i Danmark, Ledernes Hovedorganisation, Politiforbundet i Danmark, Producentforeningen  The Danish Producers Association, Præsidenten for Vestre Landsret, Præsidenten for Østre Landsret, PROSA  Forbundet af It-professionelle, Retspolitisk Forening, Rådet for Etniske Minoriteter, Samtlige byretter, SOS mod Racisme, Sundhedskartellet, Sø- og Handelsretten, Udlændingenævnet, Væksthus Hovedstadsregionen, Væksthus Midtjylland, Væksthus Nordjylland, Væksthus Sjælland, Væksthus Syddanmark og 3F.
Bemærkninger til lovforslagets enkelte bestemmelser Til § 1 Til nr. 1 Det følger af udlændingelovens § 9 a, stk. 2, nr. 10, at der kan gives opholdstilladelse til en udlænding på grundlag af beskæftigelse eller selvstændig erhvervsvirksomhed, hvis udlændingens forretningsplan med henblik på at drive selvstændig erhvervsvirksomhed er positivt vurderet af et ekspertpanel nedsat af Erhvervsministeriet, og hvis udlændingen er omfattet af en kvote.
 Den 3-årige forsøgsperiode, der i aftalen om en reform af international rekruttering er aftalt for Start Up ordningen, udløber den 31. december 2017. Med forslaget om at nyaffatte udlændingelovens § 9 a, stk. 2, nr. 10, foreslås det, at Start Up ordningen videreføres.
Forslaget indebærer, at udenlandske iværksættere, der har en innovativ forretningsplan, som er positivt vurderet af et uafhængigt ekspertpanel nedsat af Erhvervsstyrelsen, og som er omfattet af en kvote, kan få opholds- og arbejdstilladelse til at starte selvstændig erhvervsvirksomhed i Danmark.
Det bemærkes, at kvoten i dag er fastsat til 50 opholdstilladelser om året.
Med lovforslaget foreslås det at hæve kvoten fra 50 til 75. Der henvises til lovforslagets § 1, nr. 2.
Forslaget indebærer endvidere, at det i bestemmelsen præciseres, at det kun er innovative forretningsplaner, der kan danne grundlag for en positiv vurdering af ekspertpanelet, og at ekspertpanelet er uafhængigt.
Det svarer til, hvad der gælder i dag.
I dag kan Start Up ordningen benyttes af et team på to personer, der ønsker at starte virksomhed sammen, men ikke af et team på flere personer end to.
Det foreslås at øge loftet for personer i et team, således at teams på op til tre personer, der ønsker at starte virksomhed sammen, kan søge efter Start Up ordningen via en fælles forretningsplan.
Der henvises til afsnit 3.1.2 i lovforslagets almindelige bemærkninger.
 Ekspertpanelet nedsat af Erhvervsstyrelsen består i dag af fem erfarne konsulenter fra det regionale erhvervsfremmesystem med erfaring i at vurdere forretningsplaner og rådgive iværksættervirksomheder.
 Det foreslås, at der fremadrettet også skal kunne rekrutteres personer til ekspertpanelet blandt personer med tilsvarende erfaring i at bedømme forretningsplaner, f.eks. erfarne danske business angels og andre professionelle, der udbyder risikovillig kapital i form af blandt andet seed- og venture-investeringer.
 I forlængelse heraf vil antallet af konsulenter, der benyttes til at vurdere hver enkelt forretningsplan, ændres fra fem konsulenter til minimum tre konsulenter.
 Der henvises til afsnit 3.1.2 i lovforslagets almindelige bemærkninger.
Iværksættere uploader forretningsplanerne elektronisk til en webportal under Erhvervsstyrelsen (www.startupdenmark.info), der sekretariatsbetjener ekspertpanelet.
Som led i sekretariatsbetjeningen foretager Erhvervsstyrelsen en indledende screening af forretningsplanerne.
Forretningsplaner, der ikke er egnet til bedømmelse ved ekspertpanelet, afvises.
Der henvises til lovforslagets § 1, nr. 4.
Sekretariatet ved Erhvervsstyrelsen fastlægger i samarbejde med ekspertpanelet bedømmelseskriterierne for vurdering af forretningsplanerne.
Der anvendes fem kriterier.
Der ses på, hvor innovativ forretningsplanen er, hvor attraktivt markedet er, skaleringsgraden af forretningsplanen og iværksætterens kompetencer til at indfri forretningsplanen.
Desuden anlægger ekspertpanelet i et femte kriterium en helhedsbetragtning af den givne forretningsplan med henblik på at vurdere virksomhedens bidrag til at fremme ordningens formål.
Kriterierne justeres dog løbende efter behov og er offentligt tilgængelige på webportalen.
Ekspertpanelets vurdering af en forretningsplan kan påklages til et nyt uafhængigt ekspertpanel, som nedsættes af Erhvervsstyrelsen.
Der henvises til lovforslagets § 1, nr. 4.
Ekspertpanelets positive vurdering af en forretningsplan har i dag en gyldighed på 3 måneder fra godkendelsesdatoen.
For at understøtte, at dygtige og innovative udenlandske iværksættere, der har fået deres forretningsplan godkendt, etablerer deres virksomhed i Danmark, vil ekspertpanelets godkendelse af en forretningsplan fremadrettet have en gyldighed på 6 måneder fra godkendelsesdatoen.
Ved en eventuel fuld udnyttelse af kvoten vil sekretariatet ved Erhvervsstyrelsen administrativt kunne forlænge gyldighedsperioden af allerede godkendte ansøgninger til 1. februar det følgende år.
Dette kan blive relevant i de tilfælde hvor en forretningsplan er godkendt, men hvor den årlige kvote er opfyldt, og iværksætteren endnu ikke har ansøgt om opholds- og arbejdstilladelse.
 Der henvises til lovforslagets § 1, nr. 2, og afsnit 3.1.2 i lovforslagets almindelige bemærkninger.
Når en forretningsplan vurderes positivt kan iværksætteren søge om en opholds- og arbejdstilladelse hos Styrelsen for International Rekruttering og Integration.
Opholds- og arbejdstilladelse meddeles for en 2-årig periode med mulighed for forlængelse i 3 år ad gangen, jf. udlændingebekendtgørelsens § 16, stk. 10. Styrelsen for International Rekruttering og Integration lægger ekspertpanelets vurdering uprøvet til grund.
 Meddelelse af opholds- og arbejdstilladelse til at starte selvstændig erhvervsvirksomhed i Danmark vil som i dag være betinget af, at iværksætteren og dennes eventuelle medfølgende familie ikke modtager hjælp efter lov om aktiv socialpolitik, jf. udlændingelovens § 9 a, stk. 4, 1. pkt.
Opholdstilladelse vil endvidere som i dag være betinget af, at iværksætterens forsørgelse og forsørgelsen af eventuel medfølgende familie er sikret gennem egne midler det første år af opholdet her i landet, jf. udlændingelovens § 9 a, stk. 4, 2. pkt.
Det fremgår af udlændingebekendtgørelsens § 22, stk. 1, at betingelsen i udlændingelovens § 9 a, stk. 4, 2. pkt., om, at forsørgelsen af udlændinge, der meddeles opholdstilladelse som følge af familiemæssig tilknytning til hovedpersonen (medfølgende familie), er sikret gennem egne midler det første år af opholdet her i landet, anses for opfyldt, hvis hovedpersonen på ansøgningstidspunktet dokumenterer at råde over midler, der svarer til kontanthjælpssatsen for enlige ikke-forsørgere over 30 år i et år.
Hvis iværksætterens familie kommer med til Danmark, afhænger kravet til midler af, hvilke familiemedlemmer, der er tale om.
Der henvises til udlændingebekendtgørelsens § 22, stk. 1, nr. 1-4.
Når tilladelsen skal forlænges, sender iværksætteren som i dag en status på virksomhedens udvikling til ekspertpanelet, som vurderer, om virksomheden er etableret og i al væsentlighed fortsat lever op til den forretningsplan, der i første omgang dannede baggrund for ekspertpanelets vurdering, jf. udlændingelovens § 9 a, stk. 15. Der kan eksempelvis blive lagt vægt på, om virksomheden har fået udviklet en prototype, har fået kunder, har rejst risikovillig kapital m.v.
Der henvises til lovforslagets § 1, nr. 3.
Styrelsen for International Rekruttering og Integration kan bl.a. inddrage en opholds- og arbejdstilladelse meddelt efter Start Up ordningen, hvis grundlaget for ansøgningen eller opholdstilladelsen er urigtigt eller ikke længere er til stede, eller hvis udlændingen undlader at overholde de betingelser, der er fastsat for opholdstilladelsen eller for arbejdstilladelsen.
Det følger af udlændingelovens § 19, stk. 1, nr. 1 og 3. Det kan f.eks. være, hvis virksomheden går konkurs.
 Afslag på opholdstilladelse og forlængelse af opholdstilladelse samt inddragelse af opholdstilladelse efter Start Up ordningen kan påklages til Udlændingenævnet, jf. udlændingelovens § 52 b, stk. 2, nr. 1 og 2. Det svarer til, hvad der gælder i dag.
Til nr. 2 Det følger af udlændingelovens § 9 a, stk. 14, at en opholdstilladelse efter Start Up ordningen kan gives inden for en årlig kvote på 50. Det følger endvidere, at hvis kvoten ikke udnyttes, falder den bort.
 Med ændringen af udlændingelovens § 9 a, stk. 14, 1. pkt., foreslås det, at den nuværende kvote forhøjes fra 50 til 75. Den foreslåede ændring indebærer, at der i et kalenderår højst vil kunne gives 75 opholdstilladelser med henblik på at drive selvstændig erhvervsvirksomhed, jf. § 9 a, stk. 2, nr. 10.
 Styrelsen for International Rekruttering og Integration vil som i dag behandle ansøgningerne om opholds- og arbejdstilladelse i den rækkefølge, de modtages i styrelsen.
 Der henvises til lovforslagets § 1, nr. 2, og afsnit 3.1.2 i lovforslagets almindelige bemærkninger.
Til nr. 3 Det følger af udlændingelovens § 9 a, stk. 15, at en opholdstilladelse efter Start Up ordningen kan forlænges, hvis erhvervsvirksomheden er etableret og i al væsentlighed fortsat lever op til den forretningsplan, efter hvilken opholdstilladelsen oprindelig blev givet.
 Med forslaget i § 1, nr. 3, præciseres det i § 9 a, stk. 15, at ekspertpanelet, som vurderer iværksætterens forretningsplan, er nedsat af Erhvervsstyrelsen, og at ekspertpanelet er uafhængigt.
Når en opholdstilladelse skal forlænges, skal iværksætteren som i dag sende en status på virksomhedens udvikling til et uafhængigt ekspertpanel nedsat af Erhvervsstyrelsen.
Ekspertpanelet vurderer, om virksomheden er etableret og i al væsentlighed fortsat lever op til den forretningsplan, der oprindeligt dannede baggrund for ekspertpanelets vurdering.
Der kan eksempelvis blive lagt vægt på, om virksomheden har fået udviklet en prototype, har fået kunder, har rejst risikovillig kapital m.v.
Som udgangspunkt består ekspertpanelet i forlængelsessager af én konsulent.
Konsulenten kan i tvivlstilfælde indkalde iværksætteren til et interview, hvor en repræsentant for sekretariatet ved Erhvervsstyrelsen deltager som observatør.
Hvis der herefter fortsat er tvivl om, hvorvidt virksomheden er etableret og i al væsentlighed lever op til den oprindelige forretningsplan, udvides ekspertpanelet med to eksperter, således at det består af tre konsulenter.
 Det svarer til, hvad der gælder i dag.
Ekspertpanelets vurdering har i dag en gyldighed på 3 måneder.
Gyldighedsperioden vil fremadrettet være 6 måneder.
Der henvises til lovforslagets § 1, nr. 1. Vurderingen kan påklages til et nyt uafhængigt ekspertpanel nedsat af Erhvervsstyrelsen.
Der henvises til lovforslagets § 1, nr. 4.
Hvis det uafhængige ekspertpanel vurderer, at virksomheden fortsat i al væsentlighed lever op til den oprindelige forretningsplan, kan udlændingen sende en ansøgning om forlængelse af opholds- og arbejdstilladelse til Styrelsen for International Rekruttering og Integration sammen med ekspertpanelets vurdering.
Ansøgningen skal dog indgives, inden udlændingens opholdstilladelse udløber, også selvom ekspertpanelets vurdering endnu ikke foreligger.
Styrelsen for International Rekruttering og Integration lægger ekspertpanelets vurdering uprøvet til grund.
 Opholdstilladelse efter ordningen kan som i dag forlænges for en periode på op til 3 år ad gangen, jf. udlændingebekendtgørelsens § 16, stk. 10.
Til nr. 4 Det følger af udlændingelovens § 9 a, stk. 2, nr. 10, at der kan gives opholdstilladelse til en udlænding på grundlag af selvstændig erhvervsvirksomhed, hvis udlændingens forretningsplan med henblik på at drive selvstændig erhvervsvirksomhed er positivt vurderet af et ekspertpanel nedsat af Erhvervsstyrelsen, og hvis udlændingen er omfattet af en kvote.
 Iværksættere, der ønsker at starte selvstændig erhvervsvirksomhed i Danmark, skal således som det første have vurderet deres forretningsplan af et ekspertpanel.
Dette sker ved, at iværksætterne uploader forretningsplanerne elektronisk til en webportal under Erhvervsstyrelsen (www.startupdenmark.info), der sekretariatsbetjener ekspertpanelet.
Som led i sekretariatsbetjeningen foretager Erhvervsstyrelsen en indledende screening af forretningsplanerne.
De foreløbige erfaringer med Start Up ordningen har vist, at kvaliteten af de uploadede forretningsplaner ikke i alle tilfælde har et tilstrækkeligt niveau til, at ekspertpanelet kan foretage sin faglige vurdering.
Det kan f.eks. være, hvis det sproglige eller informationsmæssige niveau i det fremsendte materiale er utilstrækkeligt til at foretage en vurdering.
I disse tilfælde afviser sekretariatet ved Erhvervsstyrelsen forretningsplanen.
 Det bemærkes, at forretningsplaner fra selvstændige erhvervsvirksomheder inden for restaurationsbranchen, mindre handels-, import- og eksportvirksomhed, detailhandel, herunder kiosker, og lignende, som i dag også vil blive afvist.
 Den indledende screening har til formål at betjene ordningens målsætning om at tiltrække iværksættere med potentiale til at skabe vækst og beskæftigelse i Danmark og til at sikre, at ekspertpanelets konsulenter bruger deres bedømmelsestid på seriøse forretningsidéer med udviklingspotentiale.
Med den foreslåede bestemmelse i udlændingelovens § 48 h, stk. 1, 1. pkt., foreslås det, at det i udlændingeloven præciseres, at Erhvervsstyrelsen kan afvise en forretningsplan, hvis den ikke er egnet til bedømmelse ved det uafhængige ekspertpanel.
Det svarer til, hvad der gælder i dag.
 Med den foreslåede bestemmelse i udlændingelovens § 48 h, stk. 1, 2. pkt., foreslås det, at Erhvervsstyrelsens afgørelse om at afvise en forretningsplan efter den foreslåede bestemmelse i § 48 h, stk. 1, 1. pkt., ikke kan påklages.
Forslaget indebærer, at Erhvervsstyrelsens afgørelse om at afvise en forretningsplan ikke kan påklages til anden administrativ myndighed.
Der henvises i øvrigt til afsnit 3.1.2 i lovforslagets almindelige bemærkninger.
 Det følger af den gældende bestemmelse i udlændingelovens § 48 h, at ekspertpanelets vurdering af en forretningsplan efter Start Up ordningen kan påklages til Erhvervsstyrelsen, og at dette gælder både for ekspertpanelets første vurdering af en forretningsplan og for ekspertpanelets vurdering i forbindelse med en forlængelsesansøgning.
Hvis en iværksætter påklager ekspertpanelets vurdering, forelægger sekretariatet ved Erhvervsstyrelsen klagen for et nyt uafhængigt ekspertpanel.
Det nye ekspertpanel består af et nyt sæt konsulenter, der ikke har bidraget til den første vurdering.
 Med den foreslåede bestemmelse i udlændingelovens § 48 h, stk. 2, 1. pkt., foreslås det at præcisere i udlændingeloven, at en klage over det uafhængige ekspertpanels vurdering af en forretningsplan bliver behandlet af et nyt uafhængigt ekspertpanel nedsat af Erhvervsstyrelsen.
 Forslaget indebærer en præcisering af, at en klage forelægges et nyt uafhængigt ekspertpanel  nedsat af Erhvervsstyrelsen  som ikke tidligere har vurderet forretningsplanen.
 Efter den foreslåede bestemmelse i udlændingelovens § 48 h, stk. 2, 2. pkt., kan det ny-nedsatte ekspertpanels nye vurdering ikke påklages.
 Forslaget indebærer, at det ny-nedsatte uafhængige ekspertpanels vurdering ikke kan påklages til anden administrativ myndighed.
Til § 2 Det foreslås i § 2, at loven træder i kraft den 1. januar 2018.
 Der vil dermed være en uafbrudt videreførelse af Start Up ordningen.
Til § 3 Bestemmelsen vedrører lovens territoriale gyldighed.
 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
