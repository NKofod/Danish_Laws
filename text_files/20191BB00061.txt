Fremsat den 13. december 2019 af Morten Messerschmidt (DF), Lise Bech (DF), René Christensen (DF), Kristian Thulesen Dahl (DF), Søren Espersen (DF), Dennis Flydtkjær (DF), Marie Krarup (DF) og Peter Skaarup (DF) Forslag til folketingsbeslutning om forbehold mod FNs konvention om begrænsning af statsløshed Folketinget pålægger regeringen at meddele de underskrivende lande af FNs konvention om begrænsning af statsløshed, at Danmark i lighed med Storbritannien vil kunne fratage et statsborgerskab, uagtet at den pågældende derved bliver statsløs, i tilfælde, hvor den pågældende groft har virket imod staten Danmarks interesser og sikkerhed.
Bemærkninger til forslaget I 2019 står Danmark over for en ny og alvorlig trussel angående landets interesser og sikkerhed.
Efter Islamisk Stats sammenbrud i Syrien er såkaldte fremmedkrigere med dansk statsborgerskab på vej mod Danmark.
 Fremmedkrigerne, der har tjent Islamisk Stat i den årelange konflikt, og som formentlig har gjort sig skyldig i eller medvirket til alvorlige forbrydelser mod menneskeheden, er bestemt uønskede i Danmark.
Det er et kendt karakteristika for mange af dem, der meldte sig til tjeneste hos Islamisk Stat, at de for det første er stærk radikaliserede og for det andet har måttet bevise deres loyalitet til Islamisk Stat ved f.eks. at dræbe tilfangetagne.
Medlemmer af Islamisk Stat har utvivlsomt begået grusomme og umenneskelige forbrydelser, men de har været meget bevidste herom og har undgået at dokumentere det.
Der findes derfor næppe nedskrevne beretninger, fotos eller videooptagelser, der dokumenterer forbrydelserne og omfanget heraf, eller af hvem disse forbrydelser skulle være begået.
Eksempelvis er Islamisk Stats forbrydere ofte i propagandavideoer maskeret netop for at undgå genkendelse, hvilket ses i videoer, hvor fremmedkrigere skærer halsen over på en uskyldig tilfangetagen.
I forslagsstillernes øjne fortjener disse fremmedkrigere absolut ingen medfølelse eller hjælp, og de er uværdige til at være danske statsborgere.
De fortjener intet andet end den strengest mulige straf samt at få deres statsborgerskab frataget.
Det er hensigten med forslaget.
 FNs konvention om begrænsning af statsløshed fra 1961 forhindrer imidlertid et medunderskrivende land i at fratage dets borgere statsborgerskabet, hvis den pågældende derved bliver statsløs, medmindre statsborgerskabet er erhvervet ved urigtige oplysninger eller svig.
Danmark har sammen med omkring 20 andre lande underskrevet konventionen.
Danmark har underskrevet uden forbehold, hvorimod Storbritannien har taget et forbehold mod, at den pågældende bliver statsløs i tilfælde, hvor den pågældende har forbrudt sig mod det, konventionen beskriver som »loyalitetspligt over for den kontraherende stat«.
Det vil med andre ord sige, at hvis en britisk borger har forbrudt sig mod landets interesser og sikkerhed, kan Storbritannien fratage statsborgerskabet, uagtet at den pågældende derved bliver statsløs.
Det er det, der med andre ord står i konventionen.
 Beslutningsforslaget pålægger regeringen at meddele de andre underskrivende lande, at Danmark indtager et lignende forbehold.
Som en slutbemærkning undrer forslagsstillerne sig over, at konventionen, der er fra 1961, i de forløbne år kun har fundet tilslutning fra omkring 20 lande.
Ikke engang EU28 har tilsluttet sig konventionen, og af de europæiske medlemslande har kun Storbritannien, Tyskland, Østrig, Holland og Letland underskrevet.
Der synes således ikke at være nogen EU-retlige hindringer for Danmark i at foretage dette nødvendige skridt.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbehold mod FNs konvention om begrænsning af statsløshed.
(Beslutningsforslag nr.
B 61) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
