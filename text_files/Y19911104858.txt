 I en skrivelse af 14. februar 1990, jf.nr. 21D.18, har  

 Udenrigsministeriet forespurgt, om mandlige danske statsborgere, domicileret  

 i udlandet, kan opnå dansk registrering af faderskab til børn født udenfor  

 ægteskab i udlandet.
I den anledning kan det oplyses, at faderskabssag i henhold til  

 retsplejelovens § 456 b, stk. 1, nr. 2, bl.a. kan anlægges her i landet,  

 såfremt moderen eller barnet har bopæl her.
Er dette tilfældet, kan den mand,  

 som moderen har opgivet som fader, i medfør af børnelovens § 11, stk. 1-3,  

 jf. kapitel 2 i bekendtgørelse nr. 650 af 18. september 1990 om behandling af  

 faderskabssager m.v. i stedet anerkende faderskabet over for det statsamt,  

 inden for hvis område moderen eller barnet bor, jf. § 5 i bekendtgørelse om  

 behandling af faderskabssager.
 Har ingen af parterne bopæl eller andet værneting her, jf.
retsplejelovens § 456 b, stk. 1, kan der ikke anlægges faderskabssag  

 her i riget.
Dette er dog ikke til hinder for, at der i særlige tilfælde  

 alligevel kan ske anerkendelse af faderskabet ved et dansk statsamt.
 Der lægges har navnlig vægt på, om parterne - for eksempel på grund af  

 deres statsborgerforhold - har tilknytning til Danmark, og om forældrene har  

 særligt behov for at få fastslået faderskabet efter danske regler, for  

 eksempel fordi de har planlagt at flytte til Danmark med barnet på et senere  

 tidspunkt, og fordi anerkendelse i bopælslandet vil volde vanskeligheder.
 Modtagelse i Danmark af anerkendelse af faderskab til et i udlandet  

 født barn kan ske med forbehold, at der ikke herved er taget stilling til  

 barnets retsstilling i henhold til andre landes lovgivning.
Såfremt faderskabet på bindende måde er fastslået i udlandet, vil der  

 normalt ikke kunne ske anerkendelse her i landet.
Der lægges herved blandt  

 andet vægt på de nærmere retsvirkninger af den udenlandske retsakt.
Civilretsdirektoratet kan ifølge børnelovens § 11, stk. 5, bestemme,  

 at anerkendelse af faderskab afgivet i udlandet ligestilles med en her i  

 landet truffet afgørelse.
Efter praksis kræves det i almindelighed blandt  

 andet, at anerkendelse er afgivet med henblik på en dansk faderskabssag.
