 K fandtes først berettiget til førtidspension efter § 14, stk. 3, nr.  

 2, i lov om social pension med virkning fra 1. juni 1987, hvor hendes  

 forsørgelsesbehov ikke længere var dækket gennem udbetaling af sygedagpenge.
 REDEGØRELSE FOR SAGEN:
 En 46-årig fraskilt kvinde K søgte førtidspension i januar 1987.
 K havde arbejdet som syerske indtil hun blev sygemeldt den 20. november  

 1986. K modtog sygedagpenge indtil udgangen af maj 1987.
 Om K's helbredsmæssige forhold var oplyst, at hun led af astmatisk  

 bronchitis i let grad, en lidelse i venstre tommelfinger samt en astenisk  

 neurose.
 AFGØRELSEN, DER KLAGES OVER:
 Revaliderings- og pensionsnævnet tilkendte K forhøjet almindelig  

 førtidspension efter § 14, stk. 3, nr. 2, i lov om social pension med  

 virkning fra den 1. juni 1987.
 Nævnet fandt ikke K berettiget til førtidspension i tiden fra ansøgningen  

 og indtil 31. maj 1987, da K i dette tidsrum kunne få sit forsørgelsesbehov  

 dækket af sygedagpenge.
 KLAGEN TIL ANKESTYRELSEN:
 Afgørelsen blev anket af K.
 LOVGRUNDLAG:
 Lov om social pension § 14, stk. 3 og § 15.
 ANKESTYRELSENS AFGØRELSE:
 Ankestyrelsen tiltrådte med den givne begrundelse revaliderings- og  

 pensionsnævnets afgørelse, hvorefter K først fandtes berettiget til forhøjet  

 almindelig førtidspension efter lovens § 14, stk. 3, nr. 2, fra 1. juni 1987,  

 hvor hun ikke længere fik udbetalt sygedagpenge.
