Nr BTB 103 Betænkning over Forslag til folketingsbeslutning om bekæmpelse af  

 organiseret kriminalitet og rockerkriminalitet   

 Nr B 103 1995-96, 1. samling Afgivet af Retsudvalget Afgivet: 19960430 Udvalget har behandlet beslutningsforslaget i nogle møder og har herunder stillet spørgsmål til justitsministeren, som denne har besvaret skriftligt.
Nogle af udvalgets spørgsmål og justitsministerens svar herpå er optrykt som bilag til betænkningen.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) beslutningsforslaget til forkastelse.
 Et flertal inden for flertallet (Socialdemokratiets, Det Radikale Venstres  

 og Centrum-Demokraternes medlemmer af udvalget) konstaterer, at  

 beslutningsforslaget behandler et meget seriøst problem, der såvel  

 internationalt som nationalt betragtes med megen alvor.
 Der er allerede iværksat flere udredningsarbejder, ligesom nogle forslag  

 p.t. er udsendt til høring.
 Justitsministeren har meddelt, at forslag til imødegåelse af problemerne  

 vil blive fremsat i det kommende folketingsår, ligesom der arbejdes på at  

 forbedre det internationale politisamarbejde.
Regeringen har tillige givet løfte om at fortsætte sine overvejelser med  

 henblik på næste folketingsår.
Inden udløbet af indeværende år vil regeringen  

 fremsætte de lovforslag, som regeringspartierne finder rigtige og nødvendige,  

 herunder initiativer vedrørende vidnebeskyttelse og bedre  

 efterforskningsvilkår for politiet.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller beslutningsforslaget  

 til vedtagelse uændret.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
Bilag Nogle af udvalgets spørgsmål til justitsministeren og dennes besvarelse  

 heraf Spørgsmål nr. 1:
»Kan det bekræftes, at den nuværende ombudsmand, Hans  

 Gammeltoft-Hansen, var et af medlemmerne af Strafferetsplejeudvalget, der i  

 betænkning nr. 1023 fra 1984 var med til at anbefale, at der indførtes en  

 mulighed for anvendelse af civile agenter?» Spørgsmål nr. 2:
»Hvem var medlemmer af Strafferetsplejeudvalget, da det afgav sin  

 betænkning nr. 1023?» Spørgsmål nr. 3:
»Er det korrekt, at en enigt udvalg fandt, at det i ganske særlige  

 tilfælde kunne være nødvendigt at anvende privatpersoner som agenter, og at  

 udvalget derfor fastslog, at en regel, der forbød anvendelse af private  

 personer som agenter, ville være for restriktiv?» Svar:
 Ved afgivelsen af betænkning nr. 1023/1984 om politiets indgreb i  

 meddelelseshemmeligheden og anvendelse af agenter bestod  

 Strafferetsplejeudvalget af følgende medlemmer (jf. bet. s. 8-9):
Landsdommer Ib Dalgas Rasmussen (formand) Politimester Tage Bækgård Kontorchef i Justitsministeriet Michael Elmer Professor, dr.jur.
Hans Gammeltoft-Hansen Advokat Ove Hansen, Viborg Statsadvokat Karsten Hjorth Dommer N.
Kirk-Sørensen Udvalgets lovudkast indeholde følgende forslag til retsplejelovens  

§ 754 b, stk. 2:
»Foranstaltningerne (dvs. agentvirksomhed) må ikke udføres af  

 privatpersoner, der på grund af afhængighedsforhold til politiet eller andre  

 omstændigheder må befrygtes ikke at ville udføre opgaven på betryggende måde,  

 jfr. stk. 1.« Under Folketingets behandling af lovforslaget, der var i overensstemmelse  

 med udvalgets lovudkast, ændredes § 754 b, stk. 2, således at bestemmelsen i  

 den vedtagne lov nr. 319 af 4. juni 1986 fik følgende ordlyd:
»Foranstaltningerne må alene udføres af polititjenestemænd.« Om Strafferetsplejeudvalgets forslag anføres i bet. 1023/1984, s. 176 f om  

 agentens personlige forhold bl.a.:
»Udvalget har overvejet generelt at forbyde privatpersoners  

 anvendelse som agenter, men har fundet en sådan regel for restriktiv.
Ud over  

 hensynet til meddelerens deltagelse i agentvirksomheden, jf. ovenfor, har det  

 herved været afgørende for udvalget, at muligheden for at anvende en  

 privatperson som agent i særlige tilfælde kan være en forudsætning for at  

 skaffe bevis i en sag.
Derimod foreslår udvalget, at det forbydes at lade agentvirksomhed udføre  

 af privatpersoner, der på grund af afhængighedsforhold til politiet eller  

 andre omstændigheder må befrygtes ikke at ville udføre opgaven på betryggende  

 måde med hensyn til overholdelse af provokationsforbuddet.
Dette vil især  

 kunne være tilfældet med hensyn til personer, der har verserende straffesager  

 af ikke ubetydelig karakter, strafafsonere og personer, for hvem politiets  

 behandling af løbende sager af anden art, f.eks. bevillingsmæssige sager  

 eller sager om opholdstilladelse, vil være af væsentlig betydning.
 En vurdering af, hvorvidt politiet overskrider den i en sådan regel  

 nedlagte grænse, må foretages dels ved politiets forudgående tilrettelæggelse  

 af aktionen og dels ved den efterfølgende retlige kontrol . . .
 Et flertal af udvalgets medlemmer (Dalgas Rasmussen, Bækgård, Elmer,  

 Hjorth og Kirk-Sørensen) mener, at der ved denne vurdering må foretages  

 en konkret afvejning af alle sagens omstændigheder.
 Et mindretal (Gammeltoft-Hansen og Ove Hansen) ville have  

 foretrukket, at reglen var blevet udformet således, at følgende persongrupper  

 af hensyn til den abstrakte risiko for udnyttelse af et afhængighedsforhold  

 var blevet udelukket fra at virke som agenter:
1) Personer, der selv mistænkes for strafbart forhold, med hensyn til  

 hvilket en straffesag verserer, 2) personer, som er idømt frihedsstraf, der ikke endeligt er afsonet,  

 eller 3) personer, som i øvrigt kan befrygtes at stå i et afhængighedsforhold  

 til politiet.
Mindretallet vil dog efter omstændighederne ikke afvise flertallets  

 lovudkast, idet dette giver mulighed for at udelukke de personer som agenter,  

 hvor der virkelig er behov herfor.« Som det fremgår heraf, var udvalgets medlemmer enige om, at et generelt  

 forbud mod anvendelse af privatpersoner som agenter ville være for  

 restriktivt.
Derimod delte udvalget sig i et vist omfang med hensyn til  

 spørgsmålet om udformningen af en regel om, i hvilke tilfælde privatpersoner  

 ikke kunne anvendes som agenter.
 Spørgsmål nr. 4:
»Kan ministeren bekræfte, at nedenstående teoretiske eksempel er en  

 beskrivelse af gældende retstilstand? »Politiet har fået retskendelse til at telefonaflytte et antal  

 rockere i forbindelse med særlig bestyrket mistanke om alvorlig  

 narkokriminalitet.
I forbindelse med aflytningen kommer det ved samtaler mellem rockerne  

 frem, at de står bag indbruddet i et udenlandsk våbendepot, og at de nu er  

 ved at »løbe tør« for flere af de panserbrydende granater, de  

 stjal.
Derfor aftaler de - stadig over telefonen - hvordan de eventuelt kan  

 gennemføre et nyt indbrud i et våbendepot her i landet.' Sådanne oplysninger om tidligere og eventuelt kommende våbentyverier kan  

 ikke anvendes som bevismidler i en retssag, fordi politiet alene havde fået  

 retskendelse til at aflytte i forbindelse med narkokriminalitet.' Svar:
 Det er som udgangspunkt en betingelse for at foretage telefonaflytning, at  

 politiets efterforskning angår en lovovertrædelse, som efter loven kan  

 straffes med fængsel i 6 år eller derover, jf. retsplejelovens § 781, stk. 1,  

 nr. 3 (kriminalitetskravet).
For så vidt angår såkaldte »tilfældighedsfund« - dvs.  

 oplysninger om andre lovovertrædelser end den eller dem, der oprindeligt  

 begrundede telefonaflytningen - følger det af retsplejelovens § 789, stk. 2,  

 at aflytningen, for så vidt angår disse oplysninger, kun må anvendes som  

 bevis i retten, hvis lovovertrædelsen opfylder kriminalitetskravet og dermed  

 i sig selv kunne have dannet grundlag for telefonaflytningen.
Hvis dette ikke  

 er tilfældet, kan oplysningerne kun anvendes som led i efterforskningen, jf.  

 § 789, stk. 1.
 Forudsættes det, at der i det eksempel, der er nævnt i spørgsmålet, alene  

 er grundlag for at rejse tiltale for tyveri efter straffelovens § 276 og  

 ulovlig våbenbesiddelse efter våbenloven, vil kriminalitetskravet i  

 retsplejelovens § 781, stk. 1, nr. 3 (strafferamme på mindst 6 års fængsel),  

 ikke være opfyldt.
I denne situation kan oplysningerne derfor ikke anvendes som bevis i  

 retten.
Tyveri af særlig grov beskaffenhed kan således højst straffes med  

 fængsel i 4 år, jf. straffelovens § 286, stk. 1, mens ulovlig våbenbesiddelse  

 højst kan straffes med fængsel i 2 år, jf. våbenlovens § 10.
 For fuldstændighedens skyld kan det dog tilføjes, at de oplysninger, der  

 er fremkommet ved telefonaflytning, vil kunne anvendes som bevis i retten,  

 hvis der er grundlag for at rejse tiltale for forbrydelser, der har en  

 strafferamme på 6 år eller derover, eller forsøg herpå.
 Hvis der i et tilfælde som nævnt i spørgsmålet kan rejses tiltale f.eks.  

 for drab eller forsøg herpå efter straffelovens § 237 (fængsel på livstid)  

 eller vold af særlig grov beskaffenhed eller forsøg herpå efter straffelovens  

 § 246 (fængsel i 8 år), vil det således være muligt at anvende oplysningerne  

 fra telefonaflytningen som bevis i retten.
