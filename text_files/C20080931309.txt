Ansættelsesvilkår i forbindelse med kommunalreformen (særvilkår for overenskomstansatte sygepleje- og radiograflærere (Til samtlige ministerier mv.) Generelle bemærkninger 1. Finansministeriet og CO II har indgået vedlagte aftale om ansættelsesvilkår i forbindelse med kommunalreformen (særvilkår for overenskomstansatte sygepleje- og radiograflærere).
Personalestyrelsen, den 3. juli 2008 P.M.V., E.B., Per Gårdsted Jensen Aftale om ansættelsesvilkår i forbindelse med kommunalreformen (særvilkår for overenskomstansatte sygepleje- og radiograflærere) § 1. Dækningsområde Aftalen gælder for ansatte, der før overgangstidspunktet var omfattet af:
1) Overenskomst af 21. december 2005 for sygepleje- og radiograflærere samt adjunkter og lektorer, der ansættes ved sygeplejeskoler og radiografskoler i amterne, eller 2) Organisationsaftale af 15. februar 2006 om løn og ansættelsesvilkår for sygepleje- og radiograflærere samt adjunkter og lektorer, der ansættes ved sygeplejeskoler i H:S 3) og fra overgangstidspunktet omfattes af organisationsaftale for lærere ved centre for videregående uddannelser og andre institutioner for mellemlange videregående uddannelser (CO II´s forhandlingsområde) samt Fællesoverenskomst mellem Finansministeriet og Statstjenestemændenes Centralorganisation (CO II/LC/OC-fællesoverenskomsten).
 Stk. 2. De ansatte omfattes af de i §§ 2-6 nævnte særvilkår som supplerer/fraviger organisationsaftalen.
§ 2. Tjenestedragt I stedet for fællesoverenskomstens § 22 gælder:
 Der ydes lærere fri tjenestedragt, hvor arbejdsopgaverne betinger, at tjenestedragt anvendes.
§ 3. Lektorbedømmelse I det omfang der for sygeplejelærere og radiograflærere af ansættelsesmyndigheden er fastsat en dato for lektorbedømmelse, respekteres denne dato, medmindre ny dato for lektorbedømmelse fastsættes.
 Cirkulærebemærkning til § 3:
 Der henvises til § 10, stk. 5 i overenskomst af 21. december 2005 for sygepleje- og radiograflærere samt adjunkter og lektorer, der ansættes ved sygeplejeskoler og radiografskoler i amterne og § 9, stk. 5 i organisationsaftale af 15. februar 2006 om løn- og ansættelsesvilkår for sygepleje- og radiograflærere samt adjunkter og lektorer, der ansættes ved sygeplejeskoler i H:S.
§ 4. Merarbejde I stedet for organisationsaftalens § 9, stk. 3, 2. linie gælder:
 Sådan afspadsering bør normalt være givet den ansatte inden udløbet af det kvartal, der ligger umiddelbart efter det tidspunkt, da merarbejdets omfang er opgjort.
§ 5. Særlige bestemmelser for lærere med nedsat arbejdstid I stedet for organisationsaftalen § 3, stk. 3 gælder: For lærere, adjunkter og lektorer med nedsat arbejdstid ydes løn i forhold til den nedsatte arbejdstid.
 Cirkulærebemærkning til § 5:
 For lærere, adjunkter og lektorer med nedsat arbejdstid medregnes sygedage mv. og søgnehelligdage i arbejdstidsopgørelsen med et forholdsmæssigt timetal.
§ 6. Kombinationsbeskæftigelse Adjunkter, lektorer, sygepleje- og radiograflærere ved sygepleje- og radiografskoler/CVU´er kan ansættes i kombinationationsbeskæftigelse som sygeplejerske og radiograf ved sygehuse mv.
De generelle løn- og ansættelsesvilkår er i henhold til overenskomst for hovedbeskæftigelsen, med mindre andet aftales.
For adjunkter er det dog et krav, at hovedbeskæftigelsen er ved en sygepleje- og radiografskole/CVU.
De konkrete vilkår aftales mellem Dansk Sygeplejeråd og ansættelsesmyndigheden på baggrund af de gældende overenskomster.
Der kan aftales funktionsbestemte tillæg for arbejde på bestemte tidspunkter.
 Kombinationsbeskæftigelse kan etableres enten indtil videre eller for en nærmere aftalt periode.
 Cirkulærebemærkning til § 6:
 Der er ikke for den ansatte en ret til kombinationsbeskæftigelse.
§ 7. Ikrafttræden og bortfald Aftalen er indgået under henvisning til § 6, stk. 2, i aftale af 21. december 2005 om ansættelsesvilkår for ansatte, der overgår til ansættelse i staten mv. i forbindelse med kommunalreformen.
 Stk. 2. Aftalen har virkning fra overgangstidspunktet og gælder i perioden indtil 31. marts 2008, på hvilket tidspunkt den ophører uden opsigelse, jf. § 16, stk. 1, i aftalen af 21. december 2005.
