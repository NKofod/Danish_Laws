Betænkning afgivet af Sundheds- og Forebyggelsesudvalget den 9. december 2014 Betænkning over Forslag til lov om ændring af sundhedsloven og lov om autorisation af sundhedspersoner og om sundhedsfaglig virksomhed (Lægesamtaler, lægelig stofmisbrugsbehandling, frit valg i forbindelse med stofmisbrugsbehandling og befordring af personer i lægelig stofmisbrugsbehandling med heroin) [af ministeren for sundhed og forebyggelse (Nick Hækkerup)]:
1. Udvalgsarbejdet Lovforslaget blev fremsat den 9. oktober 2014 og var til 1. behandling den 30. oktober 2014. Lovforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og ministeren for sundhed og forebyggelse sendte den 12. juli 2014 dette udkast til udvalget, jf.
SUU alm. del  bilag 531, folketingsåret 2013-14. Den 9. oktober 2014 sendte ministeren for sundhed og forebyggelse de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Brugernes Akademi.
 Ministeren for sundhed og forebyggelse har over for udvalget kommenteret den skriftlige henvendelse til udvalget.
Deputationer Endvidere har Brugernes Akademi mundtligt over for udvalget redegjort for deres holdning til lovforslaget.
Spørgsmål Udvalget har stillet 29 spørgsmål til ministeren for sundhed og forebyggelse til skriftlig besvarelse, som denne har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
 Venstres, Socialdemokratiets og Radikale Venstres medlemmer af udvalget noterer sig, at KL i forbindelse med DUT-forhandlingerne med Ministeriet for Sundhed og Forebyggelse gav udtryk for, at det ville være forbundet med meget store udgifter, hvis en lægesamtale skulle gennemføres senest 3 hverdage efter henvendelsen til kommunen, således som der var lagt op til i det udkast til lovforslag, der har været i høring.
V, S og RV anerkender, at en frist på 3 hverdage ville medføre større udgifter end de 6 mio. kr., som blev afsat med satspuljeaftalen for 2014. I forbindelse med høringen pegede KL i øvrigt på, at en frist på 3 hverdage ville vanskeliggøre arbejdet for et betydeligt antal kommunale behandlingstilbud, hvortil kommer, at Centerlederforeningen gav udtryk for, at fristen ville lægge et betydeligt ressourcepres på små kommuner.
Dansk Sygeplejeråd og Fagligt Selskab for Addiktiv Sygepleje gav udtryk for deres bekymring for, hvorvidt der er nok kvalificerede læger til at varetage opgaven.
Rådet for Socialt Udsatte pegede på samme problemstilling og nævnte, at lægemangel kan være en udfordring i forhold til opfyldelse af kravet.
Dette er baggrunden for, at ministeren for sundhed og forebyggelse inden fremsættelsen af lovforslaget vendte en ændring af fristen med ordførerne for satspuljepartierne  hvoraf ingen af satspuljepartierne fremkom med indvendinger eller bemærkninger  hvorefter der fra regeringens side blev foreslået en ændring af lovforslaget, således at lægesamtaler skal finde sted senest inden iværksættelse af stofmisbrugsbehandlingen, dvs. senest 14 dage efter henvendelsen til kommunen.
Partierne noterer sig i den forbindelse, at hvis en person henvender sig til en kommune med et akut behandlingsbehov, som kommunen ikke kan opfylde, så bør kommunen vejlede personen om muligheden for, at andre end kommunalt ansatte læger, f.eks. egen praktiserende læge, kan iværksætte abstinensbehandling, som kan vare i en kort periode, indtil den egentlige stofmisbrugsbehandling er sat i værk.
V, S og RV lægger vægt på ministeren for sundhed og forebyggelses tilkendegivelse om, at Ministeriet for Sundhed og Forebyggelse er indstillet på at gennemføre en evaluering i 2017. I evalueringen skal indgå de oplysninger, som efter lovforslagets bemærkninger planlægges registreret og indberettet, og som skal gøre det muligt at følge op på den kommunale indsats for de foreslåede rettigheder.
Bl.a. vil registreringerne og indberetningerne vise, hvor hurtigt lægesamtalerne gennemføres i praksis.
 V, S og RV noterer sig samtidig, at ministeren for sundhed og forebyggelse i svaret på spørgsmål 20 tilkendegiver, at ministeren er enig i vigtigheden af, at personer, der ønsker at komme i stofmisbrugsbehandling, skal have mulighed for nemt at danne sig et overblik over ledig kapacitet på behandlingsstederne og eventuelle ventelister.
På den baggrund noterer V, S og RV sig ministeren for sundhed og forebyggelses tilkendegivelse om, at der i første omgang vil blive stillet krav om, at behandlingssteder, der er registreret i henhold til sundhedslovens § 215 a, og offentlige behandlingssteder på deres hjemmesider  eller på kommunens eller regionens hjemmeside, hvis behandlingsstedet ikke har sin egen hjemmeside  skal oplyse, hvorvidt behandlingsstedet har mulighed for at modtage personer, som ønsker at vælge behandlingsstedet efter den foreslåede bestemmelse om frit valg, eller hvorvidt kapacitetsmæssige hensyn for tiden umuliggør dette.
Kravet vil betyde, at man let vil kunne orientere sig om, hvorvidt det er muligt at komme i lægelig stofmisbrugsbehandling på f.eks. nabokommunens behandlingssted.
V, S og RV noterer sig med tilfredshed, at Ministeriet for Sundhed og Forebyggelse vil fortsætte dialogen med KL om, hvordan ledig kapacitet kan opgøres, og hvordan der kan føres ventelister.
Partierne noterer sig endvidere, at Ministeriet for Sundhed og Forebyggelse i tilknytning til evalueringen vil foretage en høring af de relevante brugerorganisationer med henblik på at afdække, om de personer, som det handler om, finder oplysningerne relevante og tilstrækkelige.
V, S og RV noterer sig, at Ministeriet for Sundhed og Forebyggelse for tiden gennemfører en evaluering af patientklagesystemet, og at det i den forbindelse bl.a. undersøges, om adgangen til at klage over myndighedernes manglende efterlevelse af visse patientrettigheder er tilstrækkelig, eller om klagemulighederne skal udvides til områder, der efter gældende ret ikke er omfattet, herunder f.eks. kommunens afgørelser om stofmisbrugsbehandling efter sundhedslovens kapitel 41 og afgørelser om befordring til sådanne tilbud.
Efter planen skal evalueringens resultater og forslag vurderes primo 2015, og afhængigt deraf tages der stilling til den videre proces, herunder eventuelt behov for lovændringer.
Dansk Folkepartis, Socialistisk Folkepartis, Enhedslistens og Det Konservative Folkepartis medlemmer af udvalget udtaler, at nærværende lovforslag er en udmøntning af beslutningsforslag nr.
B 16 (folketingsåret 2012-13), som dels skulle indføre en ret til lægesamtale, inden for de første 3 dage efter at en stofmisbruger har henvendt sig til kommunen om lægelig eller social stofmisbrugsbehandling, dels en ret til en behandlingsplan senest 14 dage efter henvendelsen.
Efter vedtagelsen aftalte partierne med satspuljeaftalen for 2014-2017 at prioritere behandlingsindsatsen på stofmisbrugsområdet gennem en forbedring af indsatsen for de personer, som ønsker at komme i behandling.
Ifølge aftalen ville satspuljepartierne indføre en ret til en lægesamtale inden for de første 3 dage.
Selv i regeringens lovprogram var der nævnt en 3-dagesfrist og ikke en 14-dagesfrist.
DF, SF, EL og KF finder, at der med nærværende lovforslag rent faktisk sker en forbedring for stofmisbrugere i Danmark, der ønsker at komme i behandling.
Det er DF, SF, EL og KF's opfattelse, at det gør en stor forskel for stofmisbrugere, der beder om at komme i behandling, og som er motiveret for det, at de kommer til en lægesamtale så hurtigt som overhovedet muligt for at kunne fastholde motivationen.
DF, SF, EL og KF er skuffede over, at regeringen med nærværende lovforslag er gået bort fra den 3-dagesfrist, som ellers var udgangspunktet for satspuljeaftalen, og at de 6 mio. kr. årligt, der blev afsat til behandlingsindsatsen på stofmisbrugsområdet, ikke er tilstrækkeligt til at indføre de nye rettigheder for stofmisbrugere.
DF, SF, EL og KF bemærker yderligere, at det er skuffende, at regeringen ikke har kunnet finde midler til at finansiere det oprindelige forslag om en 3-dagesfrist.
 DF, SF, EL og KF finder, at nærværende lovforslag ikke kommer stofmisbrugerne til gavn i det omfang, som satspuljepartierne har aftalt.
 DF, SF, EL og KF bemærker, at ministeriet under udvalgsbehandlingen er blevet anmodet om bistand til udarbejdelse af et ændringsforslag om en differentieret lægelig behandlingsgaranti, således at der, for så vidt angår behandlingssøgende misbrugere af hårde stoffer, som kræver øjeblikkelig behandling, tilbydes en lægesamtale senest 3 dage efter første henvendelse frem for ministerens eget forslag om 14 dage.
DF, SF, EL og KF har noteret sig, at udgifterne, som ændringsforslaget vil medføre efter KLs opfattelse, overstiger de med satspuljeaftalen for 2014 afsatte midler, hvilket hænger sammen med det beredskab, der ville være nødvendigt for, at enhver person, som har et sådant behov, og som retter henvendelse til en kommune med et ønske om at komme i behandling, skulle kunne tilbydes en lægesamtale senest 3 dage efter henvendelsen, uanset hvor og hvornår henvendelsen finder sted.
DF, SF, EL og KF ønsker således ikke at fremsætte ændringsforslaget.
Liberal Alliances medlemmer af udvalget havde foretrukket den 3-dagesfrist, som lå i satspuljeaftalen.
LA stiller sig tvivlende over for, hvor store forbedringer herværende lovforslag vil medføre.
LA vil arbejde for yderligere forbedringer for stofmisbrugeres forhold i de kommende år.
LA støtter på trods af disse bemærkninger lovforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Julie Skovsby (S) Karen J.
Klint (S) fmd.
Anne Sina (S) Rasmus Horn Langhoff (S) Orla Hav (S) Helle Løvgreen Mølvig (RV) Marlene Borst Hansen (RV) Liv Holm Andersen (RV) Özlem Sara Cekic (SF) Karl H.
Bornhøft (SF) Eigil Andersen (SF) Stine Brix (EL) Per Clausen (EL) Hans Andersen (V) nfmd.
Martin Geertsen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Finn Thranum (V) Liselott Blixt (DF) Jens Henrik Thulesen Dahl (DF) Karina Adsbøl (DF) Anita Christensen (DF) Simon Emil Ammitzbøll (LA) Thyra Frank (LA) Daniel Rugholm (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 34 Bilagsnr.
