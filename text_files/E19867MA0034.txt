Højesterets dom af 9. december 1986 Østre Landsrets dom af 19. marts 1986 Under en af et arkitekt- og et ingeniørfirma anlagt sag ved Østre Landsret  

 påstod selskaberne Skatteministeriet tilpligtet at anerkende, at der var  

 fradragsret for momsen af et erstatningsbeløb, som var udbetalt til et  

 kollegie i anledning af mangler ved byggeriet.
 Selskaberne, der havde virket som rådgivere ved et kollegiebyggeri for en  

 ikke momsregistreret institution, tiltrådte et forligsforslag fra en  

 voldafgiftsret, hvorefter de på grund af tagskader, der skyldes  

 projekterings- og tilsynsfejl, skulle betale en erstatning på 2,1 mill kr.  

 med tillæg af moms.
 Selve erstatningen betales af et forsikringsselskab, mens de to  

 virksomheder betalte momsen til bygherren og fratrak den som indgående moms i  

 deres regnskaber.
 Nævnet havde truffet afgørelse om, at den i erstatningsbeløbet indeholdte  

 moms, som arkitekterne og ingeniørerne har betalt, ikke er fradragsberettiget  

 i deres afgiftsregnskaber, idet der efter nævnets opfattelse ikke er tale om  

 indkøb, som udelukkende vedrører deres omsætning af varer og afgiftspligtige  

 ydelser.
Sagsøgerne har anført, at de ifølge momslovens § 15, stk. 3 og 4 samt §  

 16, stk. 1, er berettiget til at medregne de betalte momsbeløb til deres  

 indgående afgift.
Når et rådgivende ingeniør- eller arkitektfirma mod  

 betaling projekterer og fører tilsyn med opførelsen af et byggeri, består  

 firmaets ydelse ikke alene i projektet og tilsynet, men nok så meget i at  

 firmaet påtager sig et professionelt ansvar herfor.
En betydelig del af honoraret til firmaet skal dække risikoen ved dette  

 ansvar.
Hos firmaet skal der beregnes udgående moms af hele honoraret, idet  

 også den del, der dækker ansvaret anses som værditilvækst.
Som følge af  

 ansvaret bliver firmaet undertiden pålagt at betale erstatningsbeløb.  

 Udgiften hertil må ganske sidestilles med udgifter til indkøb, der vedrører  

 den afgiftspligtige omsætning, og derfor må momsen af erstatningsbeløb kunne  

 medregnes i den indgående moms.
Dette er i lovbestemmelsen hjemlet med  

 forkortelsen "mv.".
Sagsøgerens standpunkt harmonerer også med hele systemet i momsloven, der  

 er bygget således op, at værditilvæksten kun beskattes én gang.
Ved  

 reparationen af tagene har vedkommende entreprenør medtaget den beregnede  

 moms som udgående moms.
Hvis ikke sagsøgerne får fradrag, vil der derfor  

 blive betalt moms to gang af værditilvæksten af byggeriet, både ved  

 opførelsen og ved afhjælpningen af manglerne.
Dette vil betyde en generel  

 fordyrelse af byggeri.
For forsikringsselskabet vil det således betyde, at de  

 årlige erstatningsbeløb i ansvarsforsikringer for rådgivere ved byggeri vil  

 stige med 7-10 mill kr., hvilket vil nødvendiggøre forhøjelse af præmierne.
Hertil kommer, at sagsøgtes standpunkt vil medføre en forskelsbehandling  

 mellem på den ene side entreprenører, der som indgående afgift vil kunne  

 fratrække moms af udgifter til afhjælpning af mangler ved entreprisen, og på  

 den anden side rådgivere ved byggeri, der ikke får en tilsvarende adgang.
Det  

 vil også medføre en forskelsbehandling mellem byggeri, hvor bygherren er  

 momsregistreret, og byggeri, hvor dette ikke er tilfældet i førstnævnte  

 tilfælde kan bygherren medregne momsen af reparationsregningen i sin  

 indgående moms, hvorfor der ikke bliver lagt moms til erstatningsbeløbet.
I  

 sidstnævnte tilfælde har bygherren ikke samme mulighed, hvorfor den  

 erstatningsansvarlige rådgiver også må erstatte bygherren dennes momsudgift  

 ved reparationen.
Hvis byggeri-rådgivere ikke selv kan fratrække momsudgiften  

 som indgående moms, kan det blive nødvendigt for dem at arbejde med  

 forskellige skalaer for honorering af deres rådgivning afhængigt af om  

 bygherren er momsregistreret eller om dette - som fx ved det meste offentlige  

 byggeri - ikke er tilfældet.
Den omstændighed, at der ikke i nærværende sag er udstedt faktura direkte  

 fra reparatøren til sagsøgerne eller deres forsikringsselskab, kan ikke være  

 afgørende.
Kravet om faktura er i øvrigt af toldvæsenet afsvækket i  

 proceduren for momsnævnet.
Det afgørende må være, om der faktisk er afholdt  

 momspligtige udgifter til afhjælpning af manglerne ved byggeriet.
Sagsøgerne  

 har herved oplyst, at der ved kollegiet blev foretaget afhjælpningsarbejder  

 for i alt over 15 mill kr.
 Sagsøgerne har endvidere anført, at spørgsmålet om rådgiveres adgang til  

 fradrag for de omhandlede momsbeløb i hvert fald må være et sådant tvivlsomt  

 lovfortolkningsspørgsmål, at toldvæsenet må være afskåret fra at ændre den af  

 momsnævnet engang ved kendelse nr. 187 fastlagte fortolkning.
Momsreglerne er udformet således, at loven ikke fastlægger alle detaljer.  

 Dette ville ikke kunne lade sig gøre på grund af den økonomiske og  

 erhvervsmæssige aktivitets mangfoldighed.
I stedet for en udførlig regulering  

 i loven har man i § 16, stk. 2, givet ministeren bemyndigelse til at  

 fastsætte nærmere regler, ligesom man har oprettet det i momslovens § 37  

 omhandlede nævn, som i sin virksomhed kan fortolke og udfylde lovreglerne.
Nævnets afgørelser offentliggøres, jf. bekendtgørelse nr. 262 af 8. juni  

 1967, således at erhvervslivet kan indrette sig på de ved nævnets praksis  

 fastlagte retningslinier.
Kendelse nr. 187 er offentliggjort i hæfte 7 af  

 "Afgørelser om den almindelige omsætningsafgift", udsendt i juli  

 1968 af tolddepartementet med følgende ordlyd:
 Nr. 187. Fejlprojektering.
 En arkitekt eller ingeniør, der som følge af en fejlprojektering pådrager  

 sig et erstatningsansvar omfattende reparation af den forvoldte skade, kan  

 medregne afgiften af reparationen til den indgående afgift.
 Autoritative lovkommentarer såsom den kommenterede momslov,  

 Skattekartoteket og noterne i Karnovs Lovsamling har hidtil lagt denne  

 retningslinie til grund.
Der er imidlertid ikke givet nævnet nogen bemyndigelse til efter  

 forgodtbefindende at ændre på den ved dets tidligere afgørelser fastlagte  

 lovforståelse.
En sådan adgang ville stride mod retssikkerheden og hensyn til  

 fasthed i lovanvendelse.
Alligevel ændrede nævnet praksis i 1983 ved kendelse  

 nr. 861, der nægtede en arkitekt fradrag for den del af et erstatningsbeløb,  

 som udgjordes af momsen.
Det hedder i det offentliggjorte referat af denne  

 afgørelse: "Beløbet var ikke betaling for varer og afgiftspligtige  

 ydelser, som blev udvekslet mellem arkitekten og den nuværende ejer, og kunne  

 heller ikke anses som et prisafslag.
Det måtte betragtes som en egentlig  

 erstatningsydelse til den nuværende ejer for de konstaterede skader på  

 ejendommen.
Nævnet tilføjede, at efter fast nævnspraksis har en momsregistreret  

 skadevolder, der ikke selv udbedrer skaden, men yder en pengeerstatning, incl  

 afgift, ikke fradragsret for et beregnet afgiftsbeløb af denne  

 erstatningssum, jf. herved momslovens § 16, stk. 1." Den i sidste afsnit indeholdte bemærkning er der imidlertid ikke  

 holdepunkter for i nævnets praksis.
Nævnet har endvidere i en udtalelse af 10. april 1984 til folketingets  

 ombudsmand udtalt, at når nævnet i kendelse nr. 187 indrømmede fradragsret,  

 skyldes det, "at der her var tale om virksomheders egne  

 entrepriser." Nævnet har også i en ny udtalelse, der agtes offentliggjort i januar 1986  

 anført følgende:
 "nr. 939. Fejlprojektering - egne entrepriser.
 Afgørelse nr. 187 hæfte 7, suppleres med følgende:
Der var i sagen tale om et rådgivningsfirma, som samtidig drev  

 entreprenørvirksomhed.
Fradragsretten angik reparationsarbejder, som var  

 indkøbt af og tilfaktureret rådgivningsfirmaet/entreprenørvirksomheden til  

 udbedring af en skade i forbindelse med udførelsen af egen entreprise." Hverken udtalelsen til ombudsmanden eller udtalelsen af januar 1986 er  

 imidlertid i overensstemmelse med de faktiske forhold, idet det af den fulde  

 ordlyd af nævnsafgørelse nr. 187 med tilhørende notat, der har været fremlagt  

 i nærværende sag, fremgår, at det omhandlede rådgivende ingeniørfirma ikke  

 selv udførte entrepriser på byggeriet.
Derimod betalte firmaets  

 ansvarsforsikringsselskab regningen for reparationsarbejdet.
 En ændring af retningslinierne for momsregnskaber kan og bør ikke søges  

 gennemført ved en "autentisk fortolkning" af en tidligere  

 momsnævnskendelse som forsøgt ved den ovenfor beskrevne fremgangsmåde, men må  

 kræve lovændring.
Skatteministeriet har under sagen anført, at der ikke i momslovens §§ 15  

 og 16, der handler om beregningen af afgiftstilsvaret, er hjemmel til at lade  

 sagsøgerne afløfte nogen del af den til kollegiet betalte erstatning som  

 indgående moms.
Forudsætningerne for at et momsregistreret firma kan medregne  

 en del af en udgift i sin indgående moms er dels, at der er tale om afgift af  

 varer eller ydelser, der er tilført firmaet, og dels at varerne eller ydelsen  

 er af betydning for firmaets egen afgiftspligtige virksomhed.
Ingen af disse  

 forudsætninger er opfyldt i nærværende sag.
For det første er der ikke mellem kollegiet eller andre og sagsøgerne  

 udvekslet nogen afgiftspligtig vare eller ydelse i tilknytning til  

 erstatningsbetalingen.
Der er tale om et rent erstatningsbeløb for en skade.  

 For det andet ligger selve arbejdet med taget uden for sagsøgernes  

 virksomhedsområde.
Selv hvis sagsøgerne for egen regning havde ladet  

 afhjælpningsarbejderne på tagene udføre, ville det ikke have berettiget dem  

 til at trække momsen af afhjælpningsarbejderne fra som indgående moms.  

 Sagsøgernes virksomhed har bestået i at levere ydelser i form at projektering  

 og tilsyn.
At der til disse hovedydelser kan være knyttet et mangelansvar er  

 ikke noget for sagsøgerne særegent.
Også håndværkere kan ifalde  

 erstatningsansvar, hvis deres leverancer har haft mangler, der har bevirket  

 skader på byggeriet.
Afhjælpningsarbejdet i nærværende sag har ikke angået  

 selve sagsøgernes ydelse i form af et nyt projekt eller supplerende tilsyn,  

 men har bestået i et nyt tagarbejde.
Ministeriet har endvidere anført, at momsnævnets afgørelse i nærværende  

 sag har været i overensstemmelse med en fast og langvarig praksis, og har  

 herved henvist til nævnsafgørelserne numrene 443, 655, 682, 685 og 861 samt  

 departementsafgørelserne numrene 432 og 569, som alle har været  

 offentliggjort.
Den i 1983 gennemførte ændring af praksis har kun bestået i,  

 at man før ændringen gav arkitekter, ingeniører og tilsvarende rådgivere ved  

 et byggeri fradrag for moms af afhjælpningsarbejder, som de var ansvarlige  

 for, såfremt arbejderne var leveret og faktureret til rådgiverne.
Efter  

 ændringen krævede man yderligere, at afhjælpningsarbejdet skulle vedrøre den  

 pågældende rådgivers egen entreprise.
Der kræves ikke lovændring for at foretage en sådan ændring af praksis,  

 men ændringen bør ikke ske med tilbagevirkende kraft, jf.
Højesterets dom i U  

 1983-8.
 Endelig har ministeriet anført, at momsnævnet er et særligt sagkyndigt  

 nævn, hvis afgørelser ikke bør ændres af domstolene, medmindre de er åbenbart  

 urigtige.
 Landsrettens udtalelse:
 Efter det for Landsretten oplyste vedrørte momsnævnskendelse nr. 187 af  

 1968 et rådgivende ingeniørfirma, der til opfyldelse af sin erstatningspligt  

 vedrørende et byggeri lod sit ansvarsforsikringsselskab betale regningerne  

 for afhjælpningsarbejder, således at fakturaerne herfor blev udstedt til  

 forsikringsselskabet.
 Afhjælpningsarbejderne vedrørte ikke - som anført i det fremlagte udkast  

 af januar 1986 til meddelelse fra momsnævnet - skade i forbindelse med  

 rådgivningsfirmaets egen entreprise, ligesom det ikke af det for Landsretten,  

 oplyste fremgår, at det erstatningsansvarlige rådgivningsfirma samtidig drev  

 entreprenørvirksomhed.
 Ved momsnævnets kendelse nr. 861 af 1983 skete der derfor - som i  

 sagsøgtes procedure anført - en ændring af nævnets praksis i retning af, at  

 et rådgivningsfirma ved et byggeri ikke længere kunne fratrække moms af  

 beløb, der - mod faktura til rådgivningsfirmaet eller dettes ansvarsforsikrer  

 - betaltes til dækning af afhjælpningsarbejder vedrørende skader, som  

 rådgivningsfirmaet var ansvarlig for, medmindre rådgivningsfirmaet selv  

 samtidigt udførte entrepriser på byggeriet, og skaderne stod i forbindelse  

 hermed.
 Der ses ikke ved de momsnævnet i momsloven tillagte beføjelser at være  

 noget til hinder for, at momsnævnet på denne måde ændrer sin praksis, men  

 under hensyn til de væsentlige forandringer i de involverede virksomheders  

 økonomiske vilkår, som en sådan praksisændring medfører, bør den kun  

 gennemføres, således at den efter offentliggørelse i overensstemmelse med  

 bekendtgørelse nr. 262 af 8. juni 1967, jf. momslovens § 37, stk. 6, har  

 virkning for fremtiden.
 Som nærværende sag er forelagt Landsretten må det lægges til grund, at det  

 af sagsøgerne og deres forsikringsselskab i overensstemmelse med  

 forligsforslaget fra Byggeriets Voldgiftsret betalte beløb er ydet som  

 erstatning til kollegiet og ikke som betaling for afhjælpningsarbejder, som  

 sagsøgerne har ladet udføre på kollegiet.
 Betalingen kan derfor ikke anses som vedrørende "virksomhedens indkøb  

 mv af varer og afgiftspligtige ydelser", jf. momslovens § 15, stk. 3.
 Allerede med denne begrundelse vil der være at give sagsøgte medhold i  

 dets påstand, således at retten ikke har anledning til at tage stilling til,  

 hvorvidt betalingen, hvis den havde vedrørt afhjælpningsarbejder, som  

 sagsøgerne havde ladet udføre på kollegiet, havde angået varer og  

 afgiftspligtige ydelser, som sagsøgerne havde anskaffet "til brug for  

 virksomheden", jf. momslovens § 15, stk. 3.
 Sagen blev af arkitekt- og ingeniørfirmaet indbragt for Højesteret.
Højesterets dom af 9. december 1986 Til brug for Højesteret blev der tilvejebragt yderligere oplysninger og  

 afgivet forklaringer.
 Det blev herved oplyst, at handlingsforløbet i den sag, som blev afgjort  

 ved kendelse nr. 187, var følgende:
På grund af fejl i et rådgivende ingeniørfirmas projektering opstod der  

 skader på en bygnings facadebeklædning.
Ingeniørfirmaet påtog sig ansvaret  

 for skaderne og engagerede det entreprenørfirma, der havde opført bygningen,  

 til at udbedre skaderne.
Entreprenørfirmaets regning herfor blev sendt til  

 ingeniørfirmaet, som videresendte den til sit ansvarsforsikringsselskab.
Ved  

 kendelsen blev der givet ingeniørfirmaet adgang til at medregne momsen af  

 reparationsbeløbet til den indgående afgift.
 I den meddelelse om afgørelsen, som blev offentliggjort i hæfte 7 af  

 "Afgørelser om den almindelige omsætningsafgift", og som er citeret  

 i dommen er det ikke oplyst, at regningen på reparationsarbejdet var blevet  

 sendt til ingeniørfirmaet, men meddelelsen har fået en ordlyd, som kan  

 forstås således, at en arkitekt eller ingeniør, som ved en fejlprojektering  

 har pådraget sig et erstatningsansvar, altid kan medregne afgiften af  

 reparationsomkostningerne til den indgående afgift.
 Efter en af forsikringsselskabet til brug for Højesteret afgivet  

 forklaring, hvis rigtighed indstævnte ikke har bestridt, har man hos de  

 lokale momsmyndigheder i tiden efter juli 1968 forstået meddelelse nr. 187 på  

 den anførte måde og har tilladt fradrag af afgiften på  

 reparationsomkostninger som indgående afgift hos rådgivningsfirmaet i de godt  

 100 sager af denne art, som forsikringsselskabet har haft hvert år.
 Højesterets udtalelse:
 Højesteret udtalte, at bestemmelserne i momslovens §§ 15 og 16 må forstås  

 således, at et rådgivende arkitekt- eller ingeniørfirma, som på grund af fejl  

 ved dets projektering eller tilsyn er ansvarligt for skader eller mangler ved  

 et byggeri for en bygherre, der ikke er momsregistreret, kan fratrække  

 afgiften på reparationsudgiften, når faktura på denne bliver tilstillet  

 firmaet eller dets forsikringsselskab til betaling.
Denne fremgangsmåde ses ikke at have været anvendt i denne sag.
Under  

 hensyn til, at der gennem en længere årrække på grundlag af meddelelse nr.  

 187 er blevet givet fradragsret også i tilfælde som det foreliggende, findes  

 momsmyndighederne imidlertid ikke at kunne ændre denne praksis uden  

 forudgående meddelelse herom.
Sagsøgernes påstand tages derfor til følge.
