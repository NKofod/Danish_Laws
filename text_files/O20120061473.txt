Inspektion af det socialpsykiatriske botilbud Blåkærgård , opfølgning nr. 2 Jeg sendte den 30. januar 2012 en opfølgningsrapport om inspektionen den 15. juni 2010 af Blåkærgård.
Jeg bad i rapporten Region Midtjylland om et uddybende svar på mit spørgsmål om, hvorvidt der foretages regelmæssige psykiatriske tilsyn med beboerne på Blåkærgård.
 Jeg har i den anledning modtaget et brev af 8. maj 2012 fra Region Midtjylland.
 Jeg skal herefter meddele følgende:
Ad 4.2.1. Psykiatrisk tilsyn Jeg har forstået udtalelsen sådan, at hovedparten af beboerne på Blåkærgård er i vedvarende psykiatrisk behandling i Regionspsykiatrien i Viborg.
De fleste af disse er tilknyttet den samme psykiater ved Psykoseteamet.
De beboere, som har en behandlingsdom, tilses af denne psykiater hver tredje måned.
De øvrige beboere  dem uden behandlingsdom  tilses af psykiateren efter behov.
Den pågældende psykiater står samtidig til rådighed som konsulent.
Enkelte af de beboere, som er i vedvarende psykiatrisk behandling i Regionspsykiatrien, følger i stedet behandling ved Retspsykiatrisk Ambulatorium og er derfor tilknyttet en anden psykiater.
Denne psykiater kan kontaktes af personalet efter behov.
Der er på Blåkærgård endvidere enkelte beboere, som ikke er i vedvarende psykiatrisk behandling.
Disse tilses efter behov  og mindst én gang om året  af egen læge.
Dette sker bl.a. med henblik på en vurdering af, om der er opstået behov for fornyet henvisning til undersøgelse i Regionspsykiatrien.
 Det fremgår af regionens udtalelse, at personalet på Blåkærgård modtager supervision af psykologer  blandt andet med henblik på udvikling af personalets kompetencer til at vurdere signaler og tegn på behov for psykiatrisk vurdering.
 Det fremgår endvidere af udtalelsen, at det er Region Midtjyllands vurdering, at der er tale om en ordning, som sikrer, at beboerne i fornødent omfang tilses og vurderes af Regionspsykiatrien.
 Jeg har noteret mig det oplyste.
Opfølgning Jeg betragter sagen om inspektionen af det socialpsykiatriske botilbud Blåkærgård den 15. juni 2010 for afsluttet.
Underretning Dette brev sendes til Blåkærgård og til Region Midtjylland.
Folketingets Retsudvalg og beboerne på Blåkærgård modtager en kopi af brevet til regionen.
