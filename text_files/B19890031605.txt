I henhold til § 65, stk. 6, i lov om arbejdsformidling og arbejdsløshedsforsikring m.v., jf. lovbekendtgørelse nr. 480 af 8.
august 1988, som ændret senest ved lov nr. 840 af 21. december 1988, fastsættes efter forhandling med Landsarbejdsnævnet:
 § 1.  En arbejdsløshedskasse har pligt til aktivt at  

 informere dens medlemmer om de rettigheder og pligter, der følger af  

 arbejdsløshedsforsikringslovens kapitlerne 7-16, samt ved personlig kontakt  

 med det enkelte medlem at vejlede dette, når medlemmet har behov herfor.  

 Informationsforpligtelsen kan opfyldes ved udlevering af et fyldestgørende  

 informationsmateriale.
 Stk. 2.  Et arbejdsløshedskassemedlem har pligt til at  

 medvirke ved tilvejebringelsen af de oplysninger, som arbejdsløshedskassen  

 har behov for at kende for at kunne opfylde sin vejledningspligt.
 § 2.  Arbejdsløshedskassen skal straks, når et af dens  

 medlemmer bliver ledig, informere medlemmet om betydningen af pligten til at  

 stå til rådighed for arbejdsmarkedet.
 Stk. 2.  Arbejdsløshedskassen skal sikre sig, at  

 medlemmet bliver bekendt med betydningen af at opretholde kontakten til  

 Arbejdsformidlingen, kravet om at være aktivt arbejdssøgende og om  

 konsekvenserne af at afvise formidlet arbejde.
 Stk. 3.  Arbejdsløshedskassen skal informere medlemmet  

 om, på hvilke tidspunkter og i hvilke situationer arbejdsløshedskassen har  

 pligt til at vurdere medlemmets rådighed.
§ 3.  Arbejdsløshedskassen skal med 14 dages varsel  

 indkalde et medlem til samtale i arbejdsløshedskassen med henblik på en  

 vurdering af medlemmets rådighed, når medlemmet er udeblevet fra den samtale,  

 som medlemmet bliver indkaldt til i Arbejdsformidlingen efter 3 måneders  

 sammenhængende ledighed.
Arbejdsformidlingen giver straks  

 arbejdsløshedskassen meddelelse om medlemmets udeblivelse fra samtalen.
 Stk. 2.  Arbejdsløshedskassen skal i indkaldelsen til  

 den i stk. 1 nævnte samtale informere medlemmet om, at medlemmet ikke anses  

 for at være til rådighed, hvis medlemmet uden en fyldestgørende grund  

 udebliver fra samtalen, og om de dagpengemæssige konsekvenser heraf.
 § 4.  Arbejdsløshedskassen skal, når et medlem har  

 haft en sammenlagt ledighed på 26 uger inden for en periode på 39 uger,  

 skriftligt indkalde medlemmet til en personlig samtale for at sikre sig, dels  

 at medlemmet er orienteret om de foreliggende muligheder af beskæftigelses-  

 og uddannelsesmæssig art, og dels at medlemmet udnytter disse muligheder.  

 Samtalen skal senest have fundet sted 4 uger efter indkaldelsestidspunktet.
 Stk. 2.  Arbejdsløshedskassen skal i indkaldelsen til  

 den i stk 1 nævnte samtale informere medlemmet om, at medlemmet ikke kan  

 modtage dagpenge, så længe medlemmet udebliver fra samtalen.
§ 5.  Arbejdsløshedskassen skal i forbindelse med  

 afholdelsen af den 1. vejledningssamtale i henhold til § 4 udlevere et  

 jobsøgningsskema, jf. bilag 1, til medlemmet.
Medlemmet skal under samtalen  

 give oplysninger om sin jobsøgningsaktivitet samt deltagelse i kurser og  

 andre beskæftigelsesfremmende aktiviteter.
Oplysningerne skal indgå i  

 grundlaget for den vejledning, som arbejdsløshedskassen skal give medlemmet.
 Stk. 2.  Arbejdsløshedskassen skal i forbindelse med  

 samtalen vejlede medlemmet om mulighederne for at opnå beskæftigelse.  

 Arbejdsløshedskassen skal desuden vejlede om de muligheder for uddannelse,  

 genoptræning eller omskoling, der findes inden for arbejdsløshedskassens  

 faglige område, og som har betydning for medlemmets genplacering på  

 arbejdsmarkedet.
 Stk. 3.  Arbejdsløshedskassen skal i forbindelse med  

 afholdelsen af den 1. vejledningssamtale, jf. stk. 1, vejlede medlemmet om  

 pligten til løbende at udfylde jobsøgningsskemaet med de oplysninger, der  

 skal indgå i grundlaget for arbejdsløshedskassens fremtidige vejledning af  

 medlemmet.
 § 6.  Arbejdsløshedskassen kan vejlede medlemmet i  

 jobsøgningsfærdigheder, hvis arbejdsløshedskassen skønner, at medlemmets  

 beskæftigelsesmuligheder herved forbedres.
 Stk. 2.  Arbejdsløshedskassen kan kræve, at medlemmet  

 deltager i et jobsøgningskursus, hvis arbejdsløshedskassen skønner, at  

 medlemmet har et særligt behov herfor.
 § 7.  Arbejdsløshedskassen får til brug for  

 vejledningen af medlemmet oplysninger af Arbejdsformidlingen dels om de  

 kurser og andre beskæftigelsesfremmende aktiviteter, som medlemmet er blevet  

 henvist til af Arbejdsformidlingen, og dels om, hvilke af disse aktiviteter  

 medlemmet har deltaget i, i det omfang oplysningerne er registreret i  

 Arbejdsformidlingen, jf. bilag 2.
Stk. 2.  Arbejdsløshedskassen har pligt til at  

 registrere, hvad medlemmet er blevet informeret og vejledt om, hvilke  

 stillinger medlemmet har søgt, samt hvilke uddannelser eller kurser medlemmet  

 har gennemført eller ønsker at gennemføre.
Arbejdsløshedskassen skal give  

 oplysning herom til Arbejdsformidlingen, jf. bilag 2.
 § 8.  Arbejdsløshedskassen skal sikre sig den fornødne  

 dokumentation for arbejdsløshedskassens administration af reglerne i denne  

 bekendtgørelse, jf. arbejdsløshedsforsikringslovens § 79, stk. 3.
 § 9.  Bekendtgørelsen træder i kraft den 1. juni 1989.
 § 10.  Der udarbejdes en vejledning om anvendelsen af  

 bekendtgørelsen.
Direktoratet for  

 Arbejdsløshedsforsikringen, den 18. maj 1989 Troels Nørgaard / Tove Hunderup Bilag 2 Oversigt over de informationer, der skal udveksles mellem  

 arbejdsløshedskasserne og Arbejdsformidlingen til brug for vejledningen af  

 ledige arbejdsløshedskassemedlemmer.
