Bekendtgørelse om regulering af ikkeerhvervsmæssig sejlads på søterritoriet med vandscootere m.v. og om lokale forskrifter om sejlads ved udlagte badeområder i badesæsonen1) I medfør af § 29, stk. 1 og 5, og § 89, stk. 3, i lov om naturbeskyttelse, jf. lovbekendtgørelse nr. 240 af 13. marts 2019, fastsættes:
Kapitel 1 Generel regulering af ikkeerhvervsmæssig sejlads på søterritoriet med vandscootere m.v.
§ 1. Bekendtgørelsens kapitel 1 omfatter ikkeerhvervsmæssig sejlads, dvs. fritidssejlads på søterritoriet med vandscootere.
Ved en vandscooter forstås et vandfartøj beregnet til fritidsformål med en skroglængde på under 4 m, som anvender en fremdriftsmotor med vandstrålepumpe som hovedfremdrivningsmiddel, og som er beregnet til at skulle betjenes af en eller flere personer, som sidder, står eller knæler på  snarere end i  skroget.
 Stk. 2. Kapitel 1 gælder tilsvarende for fritidssejlads med luftpudefartøjer og andre motordrevne fartøjer af tilsvarende karakter, der er konstrueret til at blive fremført af personer, som sidder, står eller knæler på  snarere end i  skroget.
 § 2. Sejlads med fartøjer omfattet af § 1 er forbudt i følgende områder:
 1) Områder, der efter lov om miljømål m.v. for internationale naturbeskyttelsesområder (miljømålsloven) er udpeget som internationale naturbeskyttelsesområder.
 2) Vildtreservater, der er oprettet i henhold til lov om jagt og vildtforvaltning.
 3) Fredede arealer på søterritoriet og fiskeriterritoriet oprettet i henhold til naturbeskyttelsesloven herunder ved bekendtgørelser.
§ 3. Uden for de områder, der er omfattet af § 2, er sejlads med fartøjer omfattet af § 1 forbudt inden for 300 meter fra kystlinjen.
Medmindre andet følger af kommunale forskrifter, jf. kapitel 2, eller af anden regulering, er det dog tilladt at sætte fartøjet i vandet fra kysten eller fra havne.
Stk. 2. Sejladsen skal inden for 300 meter fra kystlinjen foregå med en hastighed på maksimalt 5 knob vinkelret på kystlinjen.
Der må alene foretages direkte gennemsejling af 300 meter zonen.
 Stk. 3. Ved isætning i havne skal vandscootere følge sejlløbet til og fra havnen, med mindre havnereglementet bestemmer andet.
 § 4. Kommunalbestyrelsen kan dispensere fra §§ 2 og 3 til arrangementer af interesse for almenheden.
 Stk. 2. Kommunalbestyrelsen kan dispensere fra § 3, stk. 1 og 2, til sejlads til og på de af Kystdirektoratet tilladte trænings- og prøveanlæg på søterritoriet med henblik på erhvervelse af vandscooterførerbevis, jf. bekendtgørelse om beviskrav til førere af visse motordrevne fritidsfartøjer med skroglængde på under 4 meter (vandscooterførerbekendtgørelsen).
 Stk. 3. Kommunalbestyrelsen påser ved behandling af ansøgning om dispensation efter stk. 1, for så vidt angår sejlads inden for de i § 2, nr. 2 og 3, nævnte områder, at der er opnået fornøden dispensation fra andre myndigheder i henhold til øvrige regler for disse områder.
 Stk. 4. Ved afgørelser efter stk. 2, koordinerer kommunalbestyrelsen sagen med den lokale politikreds af hensyn til regler om sejlads, der er udstedt i medfør af bekendtgørelse om politiets sikring af den offentlige orden og beskyttelse af enkeltpersoners og den offentlige sikkerhed m.v., samt politiets adgang til at iværksætte midlertidige foranstaltninger.
Kapitel 2 Kommunalbestyrelsens fastsættelse af lokale forskrifter om forbud mod ikkeerhvervsmæssig sejlads med visse hurtigtsejlende fartøjer ved udlagte badeområder i badesæsonen § 5. Kommunalbestyrelsen kan i overensstemmelse med reglerne i §§ 6-13 vedtage lokale forskrifter, hvorefter ikkeerhvervsmæssig sejlads på søterritoriet med visse hurtigtsejlende fartøjer forbydes helt eller delvist i badesæsonen ved områder, som i en kommuneplan er udlagt til badeformål, jf. lovens § 29, stk. 3.
§ 6. Lokale forskrifter skal som minimum indeholde bestemmelser om 1) hvilke fartøjstyper forskriften omfatter, jf. § 7, 2) hvilken periode forskriften gælder for, jf. § 8, og 3) afgrænsning af de badeområder, som forskriften gælder for, jf. § 9.
§ 7. Følgende fartøjer kan omfattes af lokale forskrifter 1) vandscootere m.v. omfattet af kapitel 1, jf. § 1, stk. 1 og 2, og 2) fartøjer, som er omfattet af bekendtgørelse om beviskrav til førere af visse motordrevne fritidsfartøjer med en skroglængde under 15 meter (speedbådsførerbekendtgørelsen).
 Stk. 2. Kommunalbestyrelsen kan fastsætte lokale forskrifter, hvorefter sejladsforbud kun omfatter nærmere bestemte af de i stk. 1 nævnte fartøjstyper.
§ 8. Lokale forskrifter kan fastsættes for badesæsonen, dvs. perioden fra 1. juni til 1. september, jf. bekendtgørelse om badevand og badeområder.
Kommunalbestyrelsen kan for enkelte eller alle badeområder omfattet af lokale forskrifter forlænge badesæsonen til 15. september, hvis kommunalbestyrelsen har forlænget badesæsonen tilsvarende efter de i 1. pkt. nævnte regler.
 Stk. 2. Kommunalbestyrelsen kan fastsætte lokale forskrifter, hvorefter et sejladsforbud kun skal gælde i dele af badesæsonen.
 § 9. Der kan fastsættes lokale forskrifter ved områder, der er udlagt til badeformål i kommuneplanen, jf. § 5, på strækninger, hvor der erfaringsmæssigt er mange badende og f.eks. kano og kajakroere, robåde eller andre småfartøjer, og hvor et forbud efter kommunalbestyrelsens vurdering er nødvendigt af hensyn til friluftslivet, de rekreative interesser og de badendes sikkerhed.
 Stk. 2.  Lokale forskrifter om sejladsforbud kan omfatte en zone på op til 300 meter fra kysten.
§ 10. I lokale forskrifter kan kommunalbestyrelsen undtage visse former for sejlads fra regler om forbud mod sejlads, således at f.eks. sejlklubber, roklubber, kajakklubber, svømmeklubber og andre vandsportsforeninger har mulighed for at anvende følgebåde og redningsbåde ved undervisning, træning og stævner.
Kommunalbestyrelsen kan dog ikke herved fravige reglerne i kapitel 1.
§ 11. Forud for kommunalbestyrelsens bekendtgørelse af et forslag til lokale forskrifter, jf. § 12, skal forslaget være koordineret med den lokale politikreds af hensyn til gældende eller planlagte regler om sejlads, der er udstedt eller kan udstedes i medfør af bekendtgørelse om politiets sikring af den offentlige orden og beskyttelse af enkeltpersoners og den offentlige sikkerhed m.v., samt politiets adgang til at iværksætte midlertidige foranstaltninger.
Forslaget skal endvidere være koordineret med Søfartsstyrelsen af hensyn til gældende eller påtænkte  forbud og påbud til sikring af sejladsen, overholdelse af orden og forebyggelse af fare efter lov om sikkerhed til søs.
 § 12. Kommunalbestyrelsen foretager offentlig bekendtgørelse af forslag til lokale forskrifter om sejlads, herunder kortbilag, over det område, som forslaget omfatter.
 Stk. 2. Offentlig bekendtgørelse af forslag kan ske udelukkende digitalt.
 Stk. 3. Kommunalbestyrelsen skal særskilt orientere ejerne af de kystejendomme, der støder op til de områder, der er omfattet af forslaget, og lokale vandsportsforeninger og lign. med lokalt tilhørsforhold om det offentliggjorte forlag.
§ 13. Kommunalbestyrelsen skal offentliggøre vedtagne lokale forskrifter.
Forskrifterne skal indeholde kortbilag, der viser, hvor sejladsforbuddet er gældende.
 Stk. 2. Offentlig bekendtgørelse kan ske udelukkende digitalt f.eks. på kommunens hjemmeside.
Stk. 3.  Kommunalbestyrelsen kan endvidere informere om lokale forskrifter f.eks. ved skiltning, hvis dette kan ske i overensstemmelse med anden lovgivning, og ved afmærkning på søterritoriet i overensstemmelse med Søfartsstyrelsens regler herom.
Sådan information erstatter ikke offentliggørelse efter stk. 1.
Kapitel 3 Tilsyn, straf og ikrafttrædelse § 14. Tilsyn og kontrol med overholdelsen af reglerne i bekendtgørelsen udøves af kommunalbestyrelsen, jf. lovens regler herom.
 § 15. Overtrædelse af § 2 og § 3 samt af vilkår i en dispensation efter § 4, stk. 1 og 2, straffes med bøde.
 Stk. 2. Overtrædelse af lokale forskrifter om forbud mod ikkeerhvervsmæssig sejlads udstedt i medfør af lovens § 29, stk. 3, straffes med bøde.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 16. Bekendtgørelsen træder i kraft den 1. september 2019.
 Stk. 2. Bekendtgørelse nr. 23 af 6. januar 2012 om regulering af ikke-erhvervsmæssig sejlads på søterritoriet med vandscootere m.v. ophæves.
Miljø- og Fødevareministeriet, den 9. august 2019 Lea Wermelin / Isabelle Navarro Vinten 1) Bekendtgørelsen indeholder bestemmelser, der gennemfører dele af Rådets direktiv 92/43/EØF af 21. maj 1992 om bevaring af naturtyper samt vilde dyr og planter (EF-habitatdirektivet), EF-Tidende 1992, nr.
L 206, side 7, som senest ændret ved Rådets direktiv 2013/17/EU af 13. maj 2013 om tilpasning af visse direktiver vedrørende miljø på grund af Republikken Kroatiens tiltrædelse, EU-Tidende 2013, nr.
L 158, side 193, og dele af Europa-Parlamentets og Rådets direktiv 2009/147/EF af 30. november 2009 om beskyttelse af vilde fugle, EU-Tidende 2010, nr.
L 20, side 7, som ændret ved Rådets direktiv 2013/17/EU af 13. maj 2013 om tilpasning af visse direktiver vedrørende miljø på grund af Republikken Kroatiens tiltrædelse, EU-Tidende 2013, nr.
L 158, side 193.
