 Indholdsfortegnelse.
 I medfør af § 9 i lov nr. 421 af 15. juni 1973 om radio- og  

 fjernsynsvirksomhed har ministeren for kulturelle anliggender udfærdiget  

 følgende reglement:
1. del Almindelige bestemmelser Kapitel 1. Reglementets område.
 § 1.  Som tjenestemand i Danmarks Radio anses enhver,  

 der er ansat i Danmarks Radio's tjeneste efter reglerne i dette reglement.
 Kapitel 2. Ansættelse.
 § 2.  Ansættelse som tjenestemand sker i følgende  

 former:
 § 3.  Tjenestemænd i lønramme 36-40 udnævnes af  

 ministeren for kulturelle anliggender efter Radiorådets indstilling, der skal  

 være ledsaget af en fortegnelse over samtlige ansøgere, disses ansøgninger og  

 - såfremt der har været nedsat et bedømmelsesudvalg - dettes indstilling til  

 Radiorådet.
 Såfremt der ikke i Radiorådet har været enighed om indstillingen, skal  

 Radiorådets indstilling indeholde oplysning om navnene på de af mindretallet,  

 eller mindretallene, foreslåede med angivelse af det af hver af disse opnåede  

 stemmetal.
 Stk. 2.  Alle andre tjenestemænd udnævnes af  

 generaldirektøren.
 § 4.  Ansættelse som tjenestemand forudsætter, at  

 vedkommende efter sin alder, helbredstilstand og uddannelse er i stand til at  

 bestride tjenesten i den pågældende stilling.
 Stk. 2.  Danmarks Radio udfærdiger nærmere regler om  

 betingelserne for ansættelse som tjenestemand.
 § 5.  Ansættelse som tjenestemand sker efter  

 offentligt opslag, medmindre den pågældende ansættes efter forudgående  

 ansættelse på prøve.
Stk. 2.  Opslaget skal angive stillingens betegnelse  

 samt den for tiden for stillingen gældende lønramme og det for tiden gældende  

 tjenestested.
Det skal endvidere angives, om ansættelsen er varig eller på  

 åremål.
 Stk. 3.  Ved besættelse af ledige stillinger i de faste  

 orkestre skal der tillige finde konkurrence sted mellem ansøgerne.  

 Konkurrence kan dog undtagelsesvis efter generaldirektørens bestemmelse  

 undlades i tilfælde, hvor vedkommende afdelings chef, kapelmester og  

 orkesterbestyrelse er enig herom.
 Stk. 4.  Efter anmodning meddeles der ansøgere og  

 organisationer, hvis medlemmer er naturlige ansøgere til stillingen,  

 oplysning om ansøgernes navne.
 Stk. 5.  Hvor ikke ganske særlige forhold er til stede,  

 må ansøgningsfristen ikke være mindre end 14 dage.
 Stk. 6.  Hvis ansættelsesmyndigheden skønner, at ingen  

 af de ansøgere, der rettidigt har meldt sig til en opslået stilling, er  

 tilstrækkeligt egnet til stillingen, eller at man ved fornyet opslag kan  

 fremskaffe ansøgning fra mere kvalificerede ansøgere, skal stillingen opslås  

 på ny.
 Stk. 7.  Ministeren for kulturelle anliggender kan efter  

 indstilling fra Danmarks Radio godkende fravigelse af reglerne i stk. 1 og 2.
 Stk. 8.  Danmarks Radio fastsætter nærmere regler om  

 fremgangsmåden ved opslag.
 Stk. 9.  Ansættelse sker i pensionsberettigende stilling  

 efter bestemmelserne i reglement for Pensionsfonden for Danmarks Radio's  

 tjenestemænd.
 § 6.  Første varige ansættelse sker efter forudgående  

 ansættelse på prøve.
 Stk. 2.  Ministeren for kulturelle anliggender kan efter  

 indstilling fra Danmarks Radio godkende fravigelse af reglen i stk. 1.
 Stk. 3.  Danmarks Radio fastsætter regler om  

 prøveansættelse, herunder om uddannelse og om bedømmelse af prøveansættelsens  

 forløb.
 § 7.  Bestemmelser om åremålsansættelse fastsættes i  

 særligt reglement.
§ 8.  Når en tjenestemand søger en ledig stilling,  

 skal hans hidtidig nærmeste overordnede chef, såfremt ansøgeren eller  

 ansættelsesmyndigheden anmoder herom, afgive en skriftlig bedømmelse af  

 tjenestemanden til ansættelsesmyndigheden.
Tjenestemanden skal have udleveret  

 en afskrift af bedømmelsen.
 Stk. 2.  Danmarks Radio kan fastsætte nærmere  

 bestemmelser om forfremmelsessagers behandling, herunder om grundlaget for  

 personalebedømmelse.
 § 9.  Tjenestemanden modtager et ansættelsesbrev med  

 angivelse af stillingsbetegnelse og ansættelsesdato samt - ved  

 åremålsansættelse - datoen for ansættelsens ophør.
 Stk. 2.  Samtidig meddeles det tjenestemanden, efter  

 hvilken lønramme han for tiden aflønnes, og på hvilket tjenestested han  

 indtil videre skal forrette tjeneste.
Stk. 3.  Ingen kan samtidig være varigt ansat i mere end  

 en tjenestemandsstilling i Danmarks Radio.
Ingen kan samtidig være varigt  

 ansat i en tjenestemandsstilling i og uden for Danmarks Radio.
 Kapitel 3. Tjenestemandens pligter.
 § 10.  Tjenestemanden skal samvittighedsfuldt  

 overholde de regler, der gælder for hans stilling - herunder den af  

 Radiorådet for Danmarks Radio udfærdigede forretningsorden - og såvel i som  

 uden for tjenesten vise sig værdig til den agtelse og tillid, som stillingen  

 kræver.
Stk. 2.  Tjenestemanden skal iagttage tavshed med hensyn  

 til de forhold, som han i medfør af sin stilling bliver bekendt med, og hvis  

 hemmeligholdelse ifølge sagens natur er påkrævet eller bliver ham  

 foreskrevet.
Tavshedspligten ophører ikke med hans udtræden af tjenesten.
 § 11.  En tjenestemand har pligt til at gøre  

 midlertidig tjeneste i en stilling, der er sideordnet med eller højere end  

 hans egen.
§ 12.  En tjenestemand har pligt til at underkaste sig  

 sådanne forandringer i sine tjenesteforretningers omfang og beskaffenhed, der  

 ikke ændrer tjenestens karakter, og som ikke medfører, at stillingen ikke  

 længere kan anses for passende for ham.
I samme omfang kan det pålægges ham  

 at overtage en anden stilling.
 Stk. 2.  Hvis en varigt ansat tjenestemand under 60 år  

 af helbredsmæssige grunde bliver uegnet til at varetage tjenesten i sin  

 stilling, kan det pålægges ham at overtage en stilling, som må anses for  

 passende for ham.
 Stk. 3.  Den, der ansættes på åremål, og som i forvejen  

 er tjenestemand, har ved åremålets udløb eller ved ansættelsens ophør af  

 anden ham utilregnelig årsag pligt til at overtage et andet passende  

 arbejdsområde.
 § 13.  Såfremt det af hensyn til udførelsen af  

 tjenestepligterne skønnes nødvendigt at knytte tjenestebolig til stillingen,  

 har tjenestemanden pligt til at bebo denne, så længe han beklæder stillingen,  

 og til derefter at fraflytte den.
Stk. 2.  Bestemmelser om indretning og vedligeholdelse  

 af tjenesteboliger og om ind- og udflytning m.v. af sådanne boliger  

 fastsættes af Danmarks Radio.
Tjenestemandens bidrag for anvendelse af  

 tjenesteboligen fastsættes dog ved aftale i henhold til § 37, jfr. § 39.
§ 14.  Lejen for andre boliger, der af Danmarks Radio  

 udlejes til tjenestemænd, fastsættes under hensyn til boligens størrelse,  

 alder, kvalitet og udstyr.
De nærmere regler herom fastsættes af Danmarks  

 Radio.
§ 15.  En tjenestemand kan efter ansøgning fritages  

 for at overtage et borgerligt eller kommunalt ombud, når det er påkrævet af  

 hensyn til tjenestens forsvarlige udførelse.
Afgørelse træffes i det enkelte  

 tilfælde af ministeren for kulturelle anliggender efter indstilling fra  

 Radiorådet.
 Stk. 2.  Danmarks Radio fastsætter de nærmere regler  

 for, i hvilket omfang eventuelle udgifter til tjenestens udførelse under en  

 tjenestemands fraværelse som følge af medlemskab af Folketinget, et  

 borgerligt ombud eller kommunalt ombud kan afholdes af Danmarks Radio.
 Stk. 3.  Eventuel lønafkortning for tjenestemænd, der  

 beklæder de i stk. 2 nævnte hverv, sker i henhold til de til enhver tid  

 gældende regler for statstjenestemænd.
 § 16.  En tjenestemand kan kun have beskæftigelse ved  

 siden af sin tjenestemandsstilling, for så vidt og i det omfang det er  

 foreneligt med den samvittighedsfulde udøvelse af de til  

 tjenestemandsstillingen knyttede pligter og med den for stillingen nødvendige  

 agtelse og tillid.
 § 17.  En tjenestemand kan for varetagelsen af de  

 pligter, der følger af tjenestemandsstillingen, samt for sådanne hverv, der  

 må betragtes som led i tjenestemandsstillingen, kun oppebære sådan løn og  

 andre ydelser, som er fastsat i henhold til §§ 37, 39 eller 44.
 Kapitel 4. Suspension, disciplinærforfølgning og injuriesøgsmål.
 § 18.  En tjenestemand kan suspenderes eller  

 midlertidigt overføres til andet arbejde, når han har pådraget sig grundet  

 mistanke om et forhold, der betager ham den tillid, som bestridelsen af  

 stillingen kræver, eller som i øvrigt gør det betænkeligt, at han vedblivende  

 udfører sit hidtidige arbejde.
 Stk. 2.  Forhold, der medfører indskriden efter stk. 1  

 og som ikke gøres til genstand for strafferetlig forfølgning, behandles ved  

 disciplinær undersøgelse efter reglerne i §§ 19-23.
 Stk. 3.  Danmarks Radio kan fastsætte nærmere regler om  

 iværksættelse og ophør af suspension.
§ 19.  En tjenestemand, der tjenstlig indberettes for  

 en tjenesteforseelse eller et strafbart forhold, skal have udleveret en  

 fremstilling af sagens faktiske omstændigheder og have adgang til at afgive  

 en skriftlig udtalelse om fremstillingen.
Han skal samtidig gøres bekendt  

 med, at han ikke har pligt til at udtale sig om fremstillingen.
 Stk. 2.  Når disciplinær undersøgelse indledes mod en  

 tjenestemand for tjenstlig forseelse, udpeges en forhørsleder af den  

 myndighed, der har ansat tjenestemanden.
 Stk. 3.  Såfremt det i særlige tilfælde findes påkræves,  

 kan generaldirektøren efter forhørslederens indstilling og efter indhentet  

 udtalelse fra vedkommende forhandlingsberettigede organisation beskikke en  

 person til at repræsentere administrationen.
 § 20.  Tjenestemanden er berettiget til at give møde  

 med bisidder og skal ved indkaldelsen til det første forhør gøres bekendt  

 hermed.
 Stk. 2.  Som bisidder kan anvendes en repræsentant for  

 tjenestemandens organisation, en tjenestemand i Danmarks Radio eller en  

 advokat.
 Stk. 3.  Forhørslederen træffer bestemmelse om  

 vidneførsel og om tilvejebringelse af andre bevisligheder.
Stk. 4.  Enhver tjenestemand har pligt til at give møde  

 under forhørene og afgive forklaring.
Hvis et vidne undlader at give møde  

 eller vægrer sig ved at afgive forklaring, kan forhørslederen lade ham afhøre  

 ved underretten på det sted, hvor forhørene afholdes eller den pågældende  

 bor.
 Stk. 5.  Tjenestemanden har adgang til at afgive  

 skriftlige indlæg, også efter forhørenes afslutning.
Stk. 6.  Forhørslederen afgiver efter sagens afslutning  

 en beretning.
Hvis den, der har udpeget forhørslederen, anmoder derom, skal  

 forhørslederen tillige afgive en indstilling om sagens afgørelse.
Stk. 7.  Tjenestemandsforhør og retsmøder, der afholdes  

 under sagen, er ikke offentlige.
Dog kan ministeren for kulturelle  

 anliggender bestemme, at offentligheden skal have adgang til at overvære  

 sagens behandling, hvis tjenestemanden med tilslutning af sin organisation  

 fremsætter begæring herom.
 Stk. 8.  Hvad der er passeret under forhør og retsmøder,  

 der ikke er offentlige, må ikke gengives offentligt.
 § 21.  Må det antages, at sagen slutter med  

 overførelse til andet arbejdssted eller til anden stilling, degradation eller  

 afsked, skal der gives vedkommende organisation meddelelse om sagens  

 stilling, således at denne kan få lejlighed til at udtale sig i sagen, inden  

 denne afgøres.
 Stk. 2.  Vedkommende organisation har efter begæring  

 krav på at blive gjort bekendt med den afgørelse, som er truffet på grundlag  

 af det ved den tjenstlige undersøgelse tilvejebragte materiale.
Stk. 3.  Hvis tjenestemanden er mistænkt for et  

 strafbart forhold, kan han forlange sagen behandlet som straffesag.
Dette er  

 ikke til hinder for, at der efter straffesagens afslutning iværksættes  

 tjenstligt forhør imod tjenestemanden.
Stk. 4.  En tjenstemand, hvem der er tildelt en  

 disciplinær straf uden forudgående tjenstligt forhør, jfr. § 23, kan begære  

 en tjenstlig undersøgelse iværksat.
Der er dog kun pligt til at imødekomme  

 begæringen, såfremt den er anbefalet af vedkommende forhandlingsberettigede  

 organisation.
§ 22.  Sluttes undersøgelsen uden ikendelse af  

 disciplinærstraf, godtgøres tjenestemandens udgift til bisidder.
I andre  

 tilfælde afgør ministeren for kulturelle anliggender under hensyntagen til  

 sagens udfald og omstændighederne i øvrigt, om udgiften til bisidder skal  

 godtgøres helt eller delvis.
Stk. 2.  Godtgørelse efter stk. 1 ydes kun, såfremt det  

 må anses for rimeligt, at tjenestemanden har afholdt udgifter til bisidder,  

 og godtgørelsen kan ikke overstige, hvad der for et tilsvarende arbejde ville  

 være blevet tilkendt en beskikket forsvarer i en straffesag.
Forhørslederen  

 afgiver efter begæring en udtalelse herom.
Stk. 3.  Har en tjenestemand under en disciplinærsag på  

 egen hånd fremskaffet beviser, godtgøres udgifter herved ham helt eller  

 delvis, når han må anses for at have haft rimelig grund til at fremskaffe  

 beviserne.
Forhørslederen afgiver efter begæring en udtalelse herom.
§ 23.  Som disciplinær straf for tjenstlig forseelse  

 kan anvendes advarsel eller irettesættelse, bøde, der dog ikke må overstige  

 1/2 måneds løn, overførelse til andet arbejde eller andet arbejdssted eller  

 til anden stilling, degradation - herunder nedrykning med et eller flere  

 løntrin inden for samme lønramme - eller afsked.
Bøde over 1/25 af  

 månedslønnen og overførelse til andet arbejde kan ikke anvendes, inden forhør  

 er afholdt i overensstemmelse med §§ 19-21, medmindre der foreligger en  

 uforbeholden skriftlig tilståelse, i hvilken tjenestemanden vedgår de  

 faktiske omstændigheder i det påsigtede forhold og erkender sig skyldig i en  

 tjenesteforseelse.
Overførelse til andet arbejdssted eller til anden  

 stilling, degradation eller afsked som straf for tjenesteforseelser kan, når  

 forholdet ikke er fastslået ved dom, aldrig finde sted uden efter afholdt  

 tjenstligt forhør.
Ikendte bøder kan indeholdes i lønnen.
 § 24.  Når en tjenestemand beskyldes for  

 uretskaffenhed i tjenesten, eller der fremsættes ærerørige beskyldninger mod  

 ham, kan Danmarks Radio pålægge ham at fralægge sig beskyldningen ved dom.  

 Såfremt forholdene taler derfor, kan Danmarks Radio bestemme, at der af  

 Danmarks Radio ydes tjenestemanden hel eller delvis godtgørelse af eventuelle  

 udgifter ved retssagen.
 Kapitel 5. Afsked.
 § 25.  Den, som har retten til at ansætte i  

 tjenestemandsstilling, tager også bestemmelse om og iværksætter afskedigelse.  

 Dog kan uansøgt afskedigelse af en pensionsberettiget tjenestemand kun finde  

 sted med ministeren for kulturelle anliggenders samtykke.
 § 26.  Tjenestemænd kan med 3 måneders varsel forlange  

 sig afskediget til udgangen af en måned.
Stk. 2.  Tjenestemænd kan afskediges uden ansøgning med  

 3 måneders varsel til udgangen af en måned.
Afsked kan dog ske med kortere  

 varsel, såfremt den er begrundet i, at tjenestemanden som følge af strafbart  

 forhold, tjenesteforseelse eller mislighed er uskikket til at forblive i  

 stillingen.
 § 27.  Tjenestemænd afskediges fra udgangen af den  

 måned, hvori de fylder 70 år eller opnår den alder, der er foreskrevet som  

 aldersgrænse for vedkommende stilling, eller opnår den alder over 60 år, som  

 er fastsat ved aftale, jfr. § 37.
 § 28.  Tjenestemænd ansat på åremål kan kun afskediges  

 uden ansøgning, såfremt afskeden er begrundet i helbredsmæssige årsager eller  

 i forhold som nævnt i § 26, stk. 2, eller i § 27. I øvrigt ophører  

 ansættelsen ved åremålets udløb.
 § 29.  Inden en tjenestemand afskediges uden  

 ansøgning, skal der, bortset fra de i § 27 nævnte tilfælde, gives såvel  

 vedkommende forhandlingsberettigede organisation som tjenestemanden selv  

 adgang til at udtale sig, medmindre forhør har været afholdt efter §§ 19-21.
 Stk. 2.  Enhver, der afskediges uden ansøgning, kan  

 forlange at få skriftlig oplysning om afskedigelsesgrunden.
Stk. 3.  Forud for enhver uansøgt afsked, bortset fra de  

 i § 27 nævnte tilfælde, indhentes en udtalelse fra pensionsfonden for  

 Danmarks Radio's tjenestemænd om tjenestemandens krav på pension.
Det samme  

 gælder ved ansøgt afsked, når afskedsansøgningen skyldes helbredsmæssige  

 årsager.
§ 30.  Hvis en tjenestemand afskediges, fordi  

 ændringer i Danmarks Radio's organisation eller arbejdsform medfører, at hans  

 stilling nedlægges, og det ikke er muligt at anvise ham en anden stilling,  

 som han efter § 12 har pligt til at overtage, bevarer han sin hidtidige  

 lønning i 3 år, dog ikke længere end til den for stillingen fastsatte  

 afgangsalder.
I denne periode er han omfattet af reglerne i § 12.
 Kapitel 6. Pension, efterindtægt.
 § 31.  Der tilkommer Danmarks Radio's tjenestemænd  

 pension og deres ægtefæller og børn ægtefælle- og børnepension samt  

 efterindtægt af pension i henhold til bestemmelserne i Reglement for  

 Pensionsfonden for Danmarks Radio's tjenestemænd.
§ 32.  gtefællen efter en tjenestemand, som ved sin  

 død oppebar lønning, er berettiget til efterindtægt, medmindre ægteskabet var  

 opløst ved skilsmisse.
Efterlader den pågældende sig ikke ægtefælle, men  

 børnepensionsberettigede børn, er disse berettigede til efterindtægt.
 Stk. 2.  Afgår en tjenestemand ved døden uden at  

 efterlade sig ægtefælle eller børnepensionsberettigede børn, er hans bo  

 berettiget til efterindtægt.
 § 33.  Efterindtægt udgør for hver måned et beløb  

 svarende til den sidst udbetalte lønningsindtægt.
 § 34.  Retten til efterindtægt omfatter et tidsrum af  

 3 måneder efter dødsfaldet, jfr. dog stk. 2 og 3.
 Stk. 2.  Er en tjenestemand afgået ved døden som  

 umiddelbar følge af tilskadekomst under tjenesten, omfatter retten til  

 efterindtægt efter § 32, stk. 1, et tidsrum af 12 måneder.
 Stk. 3.  gtefællens ret til efterindtægt efter en  

 tjenestemand, der er afgået ved døden, før ægtefællen efter reglerne i  

 pensionsfondens vedtægter er berettiget til ægtefællepension, omfatter et  

 tidsrum af 9 måneder.
§ 35.  Hvis en ægtefælle, som er berettiget til  

 efterindtægt, afgår ved døden inden efterindtægtsperiodens udløb, tilkommer  

 den del af efterindtægten, som ikke er udbetalt ved dødsfaldet, førsteafdødes  

 børnepensionsberettigede børn.
Så længe denne efterindtægt udbetales til  

 børnene, har disse ikke ret til efterindtægt efter reglerne i pensionsfondens  

 vedtægter.
 Stk. 2.  Så længe den længstlevende ægtefælles ret til  

 efterindtægt vedvarer, sker der ikke udbetaling af ægtefællepension eller af  

 børnepension til den længstlevende ægtefælles børnepensionsberettigede børn.
Stk. 3.  Børnepension til børn, der er berettigede til  

 efterindtægt i medfør af § 32, stk. 1, udbetales ikke, så længe retten til  

 efterindtægt vedvarer.
I tilfælde, hvor børnepension er større, end  

 efterindtægten vil blive, træder børnepensionen dog i efterindtægtens sted.
 Kapitel 7. Særbestemmelse om prøveansatte.
 § 36.  En tjenestemand ansat på prøve kan i de første  

 6 måneder af prøveansættelsen forlange sig afskediget med 14 dages varsel og  

 i den resterende del af prøveansættelsen med 1 måneds varsel, i begge  

 tilfælde til udgangen af en måned.
 Stk. 2.  I de første 6 måneder af prøveansættelsen kan  

 sådanne tjenestemænd afskediges uden ansøgning med 14 dages varsel til  

 udgangen af en måned.
 Stk. 3.  Bestemmelserne i § 29, stk. 3, samt i § 30  

 gælder ikke for tjenestemænd ansat på prøve.
2. del Løn- og andre ansættelsesvilkår.
 Kapitel 8. Forhandlings- og organisationsforhold.
§ 37.  Løn- og andre ansættelsesvilkår for Danmarks  

 Radio's tjenestemænd fastsættes ved aftale mellem Danmarks Radio og de i § 41  

 nævnte organisationer.
Aftalerne forelægges ministeren for kulturelle  

 anliggender til godkendelse.
 Stk. 2.  Aftale efter stk. 1 kan dog ikke indgås om  

 forhold, der bestemmes ved lov eller i henhold til lov eller angår Danmarks  

 Radio's opgaver, organisation eller personalebehov.
 § 38.  En gang årligt indgås der mellem Danmarks Radio  

 og de i § 41 nævnte organisationer aftale om størrelsen af det samlede beløb  

 til ændring af løn og andre ansættelsesvilkår, herunder til justering af  

 lønskala og stedtillæg, til ændring i den lønmæssige placering af  

 tjenestemandsstillinger samt til ændring af andre ydelser for varetagelsen af  

 tjenestemandsstillingen, jfr. § 17.
Stk. 2.  Det er en forudsætning for aftalens indgåelse,  

 at Danmarks Radio's tjenestemænd for så vidt angår skalaløn og stedtillæg  

 m.v. følger de til enhver tid mellem finansministeren og  

 centralorganisationerne aftalte satser.
De heraf opståede økonomiske  

 konsekvenser for Danmarks Radio og/eller Danmarks Radio's pensionsfond indgår  

 forlods i det aftalte samlede beløb.
 Stk. 3.  Kan der ikke mellem parterne opnås enighed om  

 beløbets størrelse, fastsættes dette af ministeren for kulturelle anliggender  

 efter indstilling fra Danmarks Radio.
 Stk. 4.  Kan der ikke opnås enighed om anvendelsen af  

 det i stk. 1 nævnte beløb, træffes afgørelsen herom af ministeren for  

 kulturelle anliggender efter indstilling fra Danmarks Radio.
 § 39.  Kan der ikke opnås enighed om forhold, der ikke  

 er omfattet af § 38, træffes afgørelse af ministeren for kulturelle  

 anliggender efter indstilling fra Danmarks Radio.
 § 40.  Bestemmelser om ansættelsesvilkår, hvorom der  

 ikke kan indgås aftale, samt ændringer af sådanne bestemmelser, fastsættes af  

 Danmarks Radio efter forudgående forhandling med de i § 41 nævnte  

 organisationer.
 Stk. 2.  De i § 41 nævnte organisationer kan forhandle  

 med Danmarks Radio om ethvert fagligt spørgsmål, der angår tjenestemænd.
 § 41.  Tjenestemands- og tjenestemandspensionisters  

 forhandlingsret udøves gennem en hovedorganisation, med hvilken Danmarks  

 Radio indgår en hovedaftale om fremgangsmåden ved indgåelse af aftaler og om  

 regler for udøvelse af forhandlingsret i øvrigt.
 Stk. 2.  De organisationer, der er tilsluttet  

 hovedorganisationen, skal tilsammen give samtlige tjenestemænd og  

 pensionerede tjenestemænd adgang til repræsentation.
 Stk. 3.  I hovedaftalen træffes bestemmelse om adgangen  

 for de grupper, der er tilsluttet organisationerne, til at forhandle  

 spørgsmål, som alene angår gruppens medlemmer.
 Kapitel 9. Voldgift og indbringelse for domstolene.
 § 42.  Spørgsmål om overtrædelse eller fortolkning af  

 indgåede aftaler eller bestemmelser, som efter §§ 38-39 træder i stedet for  

 aftaler, kan af Danmarks Radio eller en eller flere af de i § 41 nævnte  

 organisationer indbringes for en af ministeren for kulturelle anliggender  

 nedsat voldgiftsret.
Stk. 2.  Voldgiftsretten består af 3 medlemmer, en  

 formand, der udpeges af ministeren for kulturelle anliggender, efter  

 indstilling fra højesterets præsident blandt rettens dommere, samt 2  

 medlemmer, der udpeges af ministeren for kulturelle anliggender efter  

 indstilling fra henholdsvis Danmarks Radio og de i § 41 nævnte  

 forhandlingsberettigede organisationer.
De nærmere regler om rettens  

 virkemåde fastsættes af ministeren for kulturelle anliggender.
§ 43.  Spørgsmål, der efter § 42, stk. 1, kan  

 indbringes for og afgøres af voldgiftsretten, kan ikke indbringes for de  

 almindelige domstole.
Dog er en tjenestemand berettiget til at anlægge sag  

 ved domstolene, når vedkommende organisation har afslået at indbringe sagen  

 for voldgiftsretten.
 Stk. 2.  Hvor en sag kan indbringes for domstolene, skal  

 den være anlagt inde 6 måneder efter, at ansøgeren har modtaget meddelelse om  

 den endelige administrative afgørelse, eller sagen er afvist af  

 organisationen eller af voldgiftsretten.
3. del Forskellige bestemmelser.
 Kapitel 10. Personlige tillæg.
 § 44.  Såfremt en tjenestemand i medfør af reglerne i  

 § 12 eller af anden ham utilregnelig årsag overgår til en stilling, der er  

 henført til en lavere lønramme end den hidtidige, ydes der ham et personligt  

 tillæg til udligning af forskellen.
 Stk. 2.  Tillæg efter stk. 1 bortfalder i det omfang,  

 der opnås lønfremgang ved overgang til højere lønramme eller løntrin.
 Kapitel 11. Lønforskud og lønforskrivning.
 § 45.  En tjenestemand kan under ganske særlige og  

 påtrængende omstændigheder opnå et lønforskud uden sikkerhedsstillelse.  

 Regler herom fastsættes af Danmarks Radio.
 § 46.  Efter regler, der fastsættes af Danmarks Radio  

 kan tjenestemænd give transport på løn til låneinstitutter, som ved aftale  

 mellem Danmarks Radio og de i § 41 nævnte organisationer er anerkendt hertil.
 Stk. 2.  Bortset fra de tilfælde, der er nævnt i stk. 1,  

 kan tjenestemanden ikke overdrage, pantsætte eller på anden måde råde over  

 løn, der ikke er udbetalt.
 Kapitel 12. Ekstraordinær tjenestefrihed m.v.
§ 47.  Generaldirektøren kan give en tjenestemand  

 tjenestefrihed uden løn i en på forhånd fastsat periode af mindst en måneds  

 varighed.
Uden samtykke af ministeren for kulturelle anliggender kan perioden  

 ikke overstige 3 år.
Perioden fradrages ved beregning af lønanciennitet.
 Stk. 2.  Hvor særlige forhold taler derfor, kan  

 tjenestefrihed uden for den egentlige ferie indrømmes tjenestemanden af  

 generaldirektøren, uden at der finder lønfradrag sted.
 Stk. 3.  Såfremt det er foreneligt med tjenestens tarv  

 kan generaldirektøren imødekomme en tjenestemands anmodning om nedsat  

 tjenestetid for begrænset tid eller indtil videre mod tilsvarende  

 lønnedsættelse.
 Stk. 4.  Bestemmelser om hel eller delvis bevarelse af  

 løn og lønanciennitet under tjenestefrihed efter stk. 2 eller under nedsat  

 tjenestetid fastsættes af Danmarks Radio.
 Stk. 5.  For generaldirektørens vedkommende meddeles  

 tilladelser efter stk. 1-4 af ministeren for kulturelle anliggender efter  

 indstilling fra Radiorådet.
4. del Kapitel 13. Ikrafttrædelses- og overgangsbestemmelser.
 § 48.  Dette reglement træder i kraft den 1. april  

 1982.
Stk. 2.  Bestemmelserne i §§ 12 og 30 finder dog kun  

 anvendelse på tjenestemænd, som er ansat eller udnævnt i anden stilling efter  

 reglementets ikrafttræden.
Andre tjenestemænd er undergivet de hidtil  

 gældende regler.
 § 49.  Lønningsreglement for Danmarks Radio af 1.  

 februar 1965 ophæves samtidig med dette reglements ikrafttræden.
 Stk. 2.  For kontrakt- og overenskomstansatte ved  

 Danmarks Radio gælder dog fortsat den i lønningsreglement for Danmarks Radio  

 af 1. februar 1965, § 22, stk. 2 b, 2. punktum, nævnte bestemmelser.  

 Bestemmelsen ophæves automatisk ved indgåelde af hovedaftale mellem de i  

 dette reglements § 41 nævnte organisationer og Danmarks Radio.
 Stk. 3.  For så vidt angår forhold, hvorom der efter  

 dette reglement fastsættes regler ved lov, administrative forskrifter eller  

 ved aftale, forbliver det i stk. 1 nævnte reglement og de i medfør heraf  

 udfærdigede forskrifter i kraft, indtil de afløses af regler, der er fastsat  

 som ovenfor nævnt.
 § 50.  Bestemmelser, som fastsættes af Danmarks Radio  

 i henhold til § 4, stk. 2, § 5, stk. 8, § 6, stk. 3, § 8, stk. 2, § 13, stk.  

 2, § 14, § 15, stk. 2, § 18, stk. 3, § 40, § 45, § 46, § 47, stk. 4, og  

 aftaler, som indgås i henhold til §§ 37 og 41, forelægges for ministeren for  

 kulturelle anliggender til godkendelse.
