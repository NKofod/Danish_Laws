Fremsat den 27. november 2013 af erhvervs- og vækstministeren (Henrik Sass Larsen) Forslag til Lov om ændring af lov om kommuners udførelse af opgaver for andre offentlige myndigheder og kommuners og regioners deltagelse i selskaber (Regioners mulighed for at udføre opgaver for andre offentlige myndigheder m.v.) § 1 I lov om kommuners udførelse af opgaver for andre offentlige myndigheder og kommuners og regioners deltagelse i selskaber, jf. lov nr. 548 af 8. juni 2006, som ændret ved lov nr. 620 af 14. juni 2011, § 16 i lov nr. 1231 af 18. december 2012 og § 2 i lov nr. 1234 af 18. december 2012, foretages følgende ændringer:
 1. I lovens titel ændres »kommuners udførelse« til: »kommuners og regioners udførelse«.
 2. I § 1 ændres: »kommuners udførelse« til: »kommuners og regioners udførelse«.
 3. I overskriften til kapitel 2 ændres »Kommuners udførelse« til: »Kommuners og regioners udførelse«.
 4. § 2 affattes således:
»§ 2. Kommuner og regioner kan udføre sådanne opgaver for andre offentlige myndigheder, som kommunerne og regionerne kan løse for sig selv.
Dette gælder dog ikke, hvis en opgaves værdi overstiger den for kommuner og regioner gældende tærskelværdi for offentlige tjenesteydelser i direktiv om samordning af fremgangsmåderne ved indgåelse af offentlige tjenesteydelsesaftaler med senere ændringer.
Stk. 2. Kommunalbestyrelser eller regionsråd skal, forinden de afgiver tilbud på og indgår aftale om udførelse af en opgave for en anden offentlig myndighed, foretage en beregning af de samlede omkostninger, der vil være forbundet med kommunens eller regionens varetagelse af opgaven.
Kommunalbestyrelser eller regionsråd må ikke afgive tilbud på eller indgå aftale om udførelse af opgaver, der indebærer en betaling, som er lavere end det beregnede beløb.
 Stk. 3. Stk. 1 finder ikke anvendelse på opgaver, som kommunale fællesskaber, jf. § 60 i lov om kommunernes styrelse, udfører for de kommuner, der deltager i fællesskabet.
Stk. 4. Erhvervs- og vækstministeren fastsætter efter forhandling med økonomi- og indenrigsministeren regler om kommuners og regioners adgang til at udføre opgaver efter stk. 1 for andre offentlige myndigheder og om kommuners og regioners adgang til at få udført sådanne opgaver af andre kommuner eller regioner, herunder om omkostningsberegning, jf. stk. 2.« Ikrafttræden § 2 Loven træder i kraft den 1. juli 2014.
Bemærkninger til lovforslaget 1. Indledning og baggrund Lovforslaget indeholder ændringer som følge af evaluering af kommunalreformen.
Evalueringen af kommunalreformen har identificeret enkelte områder, hvor regionerne er undergivet uhensigtsmæssige begrænsninger i deres virke, herunder i forhold til regioners mulighed for at udføre opgaver for andre offentlige myndigheder.
Lovforslaget indeholder i lyset heraf forslag om, at regionerne fremover får samme muligheder som kommunerne for under visse betingelser at udløse opgaver for andre offentlige myndigheder, som regionerne kan udføre for sig selv.
Med kommunalreformen i 2007 blev kommunerne større, og der blev etableret fem nye regioner.
Samtidig blev en række opgaver flyttet rundt mellem stat, regioner og kommuner.
 Udvalget for evaluering af kommunalreformen blev nedsat af regeringen den 9. februar 2012 og afgav den endelige evaluering til regeringen den 1. marts 2013. Evalueringen har været i offentlig høring frem til den 8. april 2013.
Udvalget har haft til opgave at vurdere den nuværende opgavefordeling mellem stat, regioner og kommuner samt overveje relevante justeringer af opgavefordelingen.
Endvidere har udvalget haft til opgave at vurdere de eksisterende samarbejdsstrukturer og redskaber til koordination og styring m.v. i den offentlige sektor samt overveje mulige justeringer heraf.
 Evalueringen af kommunalreformen har vist, at de større kommunale og regionale enheder har en god faglig og økonomisk bæredygtighed, men at der på udvalgte områder er behov for justeringer.
Af rammeaftalen om rammer for justering af kommunalreformen af 26. juni 2013 følger, at der skal gennemføres en række initiativer til justering af kommunalreformen.
Initiativerne skal bidrage til i højere grad at give borgere og virksomheder oplevelsen af en smidigere, mere effektiv og sammenhængende offentlig sektor med et tættere og mere velfungerende samarbejde mellem stat, regioner og kommuner.
Lovforslaget følger op på aftalen ved at sikre, at regionerne får øgede frihedsgrader.
Det indebærer, at regionerne under visse betingelser får mulighed for at udføre opgaver for andre offentlige myndigheder.
2. Lovforslaget 2.1 Gældende ret Lov om kommuners udførelse af opgaver for andre offentlige myndigheder og kommuners og regioners deltagelse i selskaber giver kommunerne mulighed for under iagttagelse af visse betingelser at udløse opgaver for andre offentlige myndigheder, som kommunen lovligt kan udføre for sig selv.
Det er bl.a. en betingelse, at en opgaves værdi ikke må overstige tærskelværdien for udbud efter EUs tjenesteydelsesdirektiv.
Overstiges tærskelværdien, vil der alene være mulighed for at udføre opgaver for andre offentlige myndigheder i selskabsform.
Regionerne er ikke omfattet af tilsvarende regler.
Således kan regionerne efter de gældende regler alene udføre opgaver for andre offentlige myndigheder efter loven, hvis det foregår i selskabsform.
2.2 Lovforslagets indhold I evalueringen af kommunalreformen er der identificeret enkelte områder, hvor regionerne er undergivet uhensigtsmæssige begrænsninger i deres virke.
En af disse uhensigtsmæssige begrænsninger er, at regionerne ikke har de samme muligheder som kommunerne for at udføre opgaver for andre offentlige myndigheder.
Det foreslås, at regioner fremadrettet bliver ligestillet med kommuner i forhold til udførelse af opgaver for andre offentlige myndigheder.
Konsekvensen heraf vil være, at regionerne fremover får mulighed for at udføre opgaver for andre offentlige myndigheder, som regionerne kan løse for sig selv.
Denne mulighed vil være underlagt de samme rammevilkår, som allerede i dag gælder for kommuner i medfør af lov om kommuners udførelse af opgaver for andre offentlige myndigheder og kommuners og regioners deltagelse i selskaber.
3. Økonomiske og administrative konsekvenser for det offentlige Det forventes, at forslaget om indførelse af mulighed for, at regionerne ligesom kommunerne under iagttagelse af visse betingelser kan udføre opgaver for andre offentlige myndigheder, vil medvirke til en mere effektiv anvendelse af de offentlige ressourcer.
Baggrunden herfor er, at det vurderes, at det er en uhensigtsmæssig begrænsning, at regionerne ikke har samme mulighed som kommunerne for at udføre opgaver for andre offentlige myndigheder.
4. Økonomiske og administrative konsekvenser for erhvervslivet Forslaget vurderes ikke at have økonomiske og administrative konsekvenser for erhvervslivet.
Forslaget har været sendt til Erhvervsstyrelsens Team Effektiv Regulering (TER) med henblik på en vurdering af, om der skal foretages en måling af de administrative konsekvenser for erhvervslivet inden lovforslaget kan fremsættes.
TER har vurderet, at lovforslaget ikke har administrative konsekvenser for erhvervslivet.
5. Administrative konsekvenser for borgerne Forslaget vurderes ikke at have administrative konsekvenser for borgerne.
6. Miljømæssige konsekvenser Forslaget vurderes ikke at have miljømæssige konsekvenser.
7. Forholdet til EU-retten Forslaget vurderes ikke at have EU-retlige aspekter.
 8. Hørte myndigheder og organisationer m.v.
 Et udkast til lovforslag om ændring af lov om erhvervsfremme og forskellige andre love, som dette lovforslag under høringen var en del af, har været i høring hos følgende myndigheder og organisationer m.v.:
Advokatfirmaet Henning Moritzen, Advokatsamfundet, Akademiet for de Tekniske Videnskaber (ATV), Akademikerne, Akademirådet, Akademisk Arkitektforening, A-kassen for højtuddannede i erhvervslivet, A-kassen for selvstændige (ASE), Alle kommuner, Andelsboligforeningernes Fællesrepræsentation, Anvendt Kommunal Forskning, Arbejderbevægelsens Erhvervsråd, Arkitektforbundet, Arkitektforeningen, Arkitektskolen i Århus, Biokemisk Forening, BL  Danmarks Almene Boliger, By og Havn, Bygherreforeningen, Byggesocietetet, Bygningskultur Danmark, Bæredygtigt Landbrug, Campingrådet, Centralorganisationernes Fællesudvalg (CFU), CO-industri, DANAK - Den Danske Akkrediterings- og Metrologifond, DANIAmet Secretariat, Danmarks Eksportråd, Danmarks Naturfredningsforening, Danmarks Rederiforening, Danmarks Tekniske Universitet, Danmarks Vækstråd, Danmarks Vindmølleforening, Dansk Arbejdsgiverforening (DA), Dansk Arkitekturcenter, Dansk Byggeri, Dansk Bygningsinspektørforening, Dansk Byplanlaboratorium, Dansk Camping Union, Dansk Cyklistforbund, Dansk Detail, Dansk Ejendomsmæglerforening, Dansk Energi, Dansk Energi Brancheforening, Dansk Erhverv, Dansk ErhvervsFremme (DEF), Dansk Fjernvarme, Dansk Industri, Dansk Iværksætter Forening, Dansk Journalistforbund, Dansk Landboungdom, Dansk Landbrugsrådgivning (DLBR), Dansk Landskabsarkitektforening, Dansk Metal, Dansk Opfinderforening, Dansk Retspolitisk Forening, Dansk Skovforening, Dansk Solvarme Forening, Dansk Supermarked A/S, Dansk Transport og Logistik, Dansk Turismefremme, Dansk Vand- og Spildevandsforening, Danske Advokater, Danske Arkitektvirksomheder, Danske Handicaporganisationer, Danske Havne, Danske Maritime, Danske Medier, Danske Mediers Forum, Danske Regioner, Danske Revisorer, Danske Råstoffer, Danske Universiteter, Datatilsynet, DCA  Nationalt Center for Fødevarer og Jordbrug, DCE  Nationalt Center for Miljø og Energi, De Samvirkende Købmænd, Den Danske Landinspektørforening, Det Nationale Institut for Kommuners og Regioners Analyse og Forskning  KORA, Det Økologiske Råd, Det Økonomiske Råd, DHI, DILEM (Danske Idebaserede Lokale Elektroniske Medier), Dong Energy, DS Håndværk & Industri, Ejendomsforeningen Danmark, Ellen Margrethe Basse - Aarhus Universitet, Energi- og Olieforum.dk, Energinet.dk, Energitilsynet, Erhvervsankenævnet, Europa-Kommissionen - Christian Aagaard, Europa-Kommissionen - Frank Elholm, FAB  Foreningen Af Byplanlæggere, Fagligt Internationalt Center (FIC), Feriehusudlejernes Brancheforening, Finansrådet, Finanssektorens Arbejdsgiverforening, Forbrugerrådet, FORCE Technology, Foreningen Bæredygtige Byer og Bygninger, Foreningen af Danske Biogasanlæg, Foreningen af Danske Biologer, Foreningen af Danske Interaktive Medier (FDIM), Foreningen af Danske Kraftvarmeværker, Foreningen af Danske Privathavne, Foreningen af Forlystelsesparker i Danmark, Foreningen af Fredningsnævnsformænd i Danmark og disses suppleanter, Foreningen af Lystbådehavne i Danmark, Foreningen af miljø- plan- og naturmedarbejdere i det offentlige (EnviNa), Foreningen af Rådgivende Ingeniører - F.
R.
I. , Foreningen af Statsforvaltningsjurister, Foreningen af Vandværker i Danmark, Foreningen Bevaringsværdige Bygninger, Forsikring og Pension, Friluftsrådet, Fritidshusejernes Landsforening, Funktionærernes og Tjenestemændenes Fællesråd (FTF), Green Network, Greenpeace Danmark, Grøn Hverdag, GTS - Godkendt Teknologisk Service, Hedeselskabet, Helle Tegner Anker - Københavns Universitet, HK Danmark, HK Handel, HK Kommunal, HORESTA, HTS-A Handel-, Transport og Serviceerhvervene, Håndværksrådet, ICP A/S, Ingeniørforeningen i Danmark (IDA), Institut for Center Planlægning, International Transport Danmark (ITD), IT-Branchen, ITEK, KL Kommunernes Landsforening, KOMM c/o Carsten Warming, Kommunalteknisk Chefforening, Kunstakademiets Arkitektskole, Kyst- Land & Fjord, Københavns Kommune  Center for byudvikling, Københavns Universitet, LandBoUngdom, Landbrug og Fødevarer, Landdistrikternes fællesråd, Landsbyrådet, Landsforeningen for Bygnings- og Landskabskultur, Landsforeningen Praktisk Økologi, Landsforeningen Ældre Sagen, Landsorganisationen i Danmark (LO), Ledernes Hovedorganisation, Miljøbevægelsen NOAH, Miljøpartiet De Grønne, MTG A/S, Mærsk Olie & Gas A/S, Nationalpark Mols Bjerge - sekretariatet, Nationalpark Thy - sekretariatet, Nationalpark Vadehavet, Nationalt Center for Miljø og Energi, Natur og Ungdom, Natur- og Miljøklagenævnet, Novo Nordisk A/S, Parcelhusejernes Landsforening, Peter Pagh - Københavns Universitet, Plastindustrien, Praktiserende Landsinspektørers Forening, RealDania, Realkreditforeningen, Realkreditrådet, Region Hovedstaden, Region Midtjylland, Region Nordjylland, Region Sjælland, Region Syddanmark, Reno-Sam, Rigsrevisionen, RUC  Roskilde Universitetscenter, Rådet for Danske Campister, Sammenslutningen af danske småøer, Sekretariatet for Nordsøprogrammet, Skovdyrkerforeningen, Skov og Landskab (Københavns Universitet), Småskovsforeningen Danmark, Spildevandsteknisk Forening, Statens Byggeforskningsinstitut (Aalborg Universitet), Syddansk Universitet, Tekniq - Installatørernes Organisation, Teknologisk Institut, Teknologi-Rådet, Trolle Advokatfirma, Videnscenter for Landbrug, VisitDenmark, VækstFonden, Vækstforum - Bornholm, Vækstforum - Region Hovedstaden, Vækstforum - Region Midtjylland, Vækstforum - Region Nordjylland, Vækstforum - Region Sjælland, Vækstforum - Region Syddanmark, Økologisk Landsforening, Öresundskomiteen, Aalborg Universitet, Aarhus Universitet, 3F- Fagligt Fælles Forbund, 92-Gruppen.
Bemærkninger til lovforslagets enkelte bestemmelser Til § 1 Til nr. 1 Den foreslåede ændring af lovens titel er en konsekvens af den foreslåede ændring i lovforslagets § 1, nr. 4, hvor det foreslås, at regioner under iagttagelse af visse betingelser får mulighed for at udføre opgaver for andre offentlige myndigheder.
Til nr. 2 Den foreslåede ændring i § 1 er en konsekvens af den foreslåede ændring i lovforslagets § 1, nr. 4, hvor det foreslås, at regioner under iagttagelse af visse betingelser får mulighed for at udføre opgaver for andre offentlige myndigheder.
Til nr. 3 Den foreslåede ændring af overskriften til lovens kapitel 2 er en konsekvens af den foreslåede ændring i lovforslagets § 1, nr. 4, hvor det foreslås, at regioner under iagttagelse af visse betingelser får mulighed for at udføre opgaver for andre offentlige myndigheder.
Til nr. 4 Evalueringen af kommunalreformen har identificeret enkelte områder, hvor regionerne er undergivet uhensigtsmæssige begrænsninger i deres virke, herunder i forhold til regioners mulighed for at udføre opgaver for andre offentlige myndigheder.
Bestemmelsen indeholder i lyset heraf forslag om, at regionerne fremadrettet får samme muligheder som kommuner for under visse betingelser at udføre visse opgaver for andre offentlige myndigheder, som regionerne kan udløse for sig selv.
 Det foreslås i § 2, stk. 1, 1. pkt., at kommuner kan udløse sådanne opgaver for andre offentlige myndigheder, som kommunerne kan udføre for sig selv, og at regioner kan udføre opgaver for andre offentlige myndigheder, som regionerne kan løse for sig selv.
Det er alene opgaver, som en region kan udløse for sig selv, som en region efter forslaget får mulighed for at udføre for andre offentlige myndigheder.
Det svarer til den adgang, som kommuner har efter bestemmelsen til at udføre opgaver for andre offentlige myndigheder.
Kommuners adgang til at varetage opgaver er hjemlet i den skrevne lovgivning samt i de såkaldte kommunalfuldmagtsregler.
Regioners adgang til at varetage opgaver er hjemlet i den skrevne lovgivning samt i den såkaldte myndighedsfuldmagt.
 Den foreslåede bestemmelse er en videreførelse af den gældende bestemmelse i § 2, stk. 1, 1. pkt., og det foreslås, at bestemmelsen udvides, således at regioner fremover får samme mulighed som kommuner for at udføre opgaver for andre offentlige myndigheder.
Begrebet offentlige myndigheder omfatter først og fremmest forvaltningsmyndigheder, hvad enten de henhører under den statslige, den regionale eller kommunale forvaltning, og uanset om der er tale om almindelige forvaltningsmyndigheder, særlige nævn og råd eller særlige forvaltningsenheder og lignende.
Afgørende er således, om den pågældende myndighed kan henregnes til den offentlige forvaltning i formel betydning, uanset om den funktion, som udøves, er dækket af begrebet forvaltning i materiel forstand.
Et væsentligt kriterium herfor vil være, hvorvidt den pågældende myndighed er omfattet af offentlighedslovens anvendelsesområde, jf. offentlighedslovens § 1, stk. 1. Omfattet af begrebet offentlige myndigheder er endvidere domstolene, Folketinget og de myndigheder, der kan henregnes til Folketinget.
Det foreslås i § 1, stk. 1, 2. pkt., at udførelsen af opgaver for andre offentlige myndigheder som hidtil skal være begrænset af, at værdien af opgaven ikke må overstige tærskelværdien for udbud efter EUs tjenesteydelsesdirektiv.
Overstiger den enkelte opgaves værdi EU's udbudsgrænse for kommuners og regioners udbud af tjenesteydelser, vil der alene være mulighed for at udføre opgaver for andre i selskabsform, jf. lovens kapitel 3.
 Hvis en kontrakt opsplittes i mindre delkontrakter, og de enkelte delkontrakter som følge heraf falder under bagatelgrænsen, for eksempel i form af kortvarige kontrakter med en udtrykkelig eller underforstået automatisk forlængelse, må værdien af alle hidtidige og forudseelige delkontrakter lægges sammen i forhold til bagatelgrænsen.
 De foreslåede bestemmelser berører ikke kommuners og regioners løsning af opgaver for sig selv.
De gældende bestemmelser i lovens § 2, stk. 2 og 3, om udbud af opgaver, som kommuner skal udføre for andre offentlige myndigheder, foreslås ikke videreført.
Ved lov nr. 1234 af 18. december 2012, er grænsen i § 2, stk. 2 og 3, blevet sammenfaldende med grænsen i § 2, stk. 1, der regulerer, hvad grænsen er, hvis en kommune skal udføre opgaver for en anden offentlig myndighed.
Bestemmelsen i § 2, stk. 2 og 3, har således efter, at lov nr. 1234 af 18. december 2012 er trådt i kraft den 1. januar 2012, ikke haft et selvstændigt anvendelsesområde, hvilket er baggrunden for, at bestemmelserne ikke foreslås videreført i nyaffattelsen af § 2.
Efter den gældende bestemmelse i lovens § 2, stk. 4, skal en kommune, forinden der afgives tilbud på og indgås aftale om udførelse af opgaver efter bestemmelsen i stk. 1, foretage en omkostningskalkulation.
Det foreslås i § 2, stk. 2, at den gældende bestemmelse i § 2, stk. 4, videreføres.
Bestemmelsen foreslås dog som konsekvens af forslaget til § 2, stk. 1, udvidet til også at omfatte regioner.
 Den gældende bestemmelse i lovens § 2, stk. 5, indebærer, at bestemmelsen i § 2, stk. 1, ikke finder anvendelse ved kommunale fællesskabers udførelse af opgaver for de kommuner, der deltager i fællesskabet. § 2, stk. 5, foreslås videreført uændret som § 2, stk. 3.
 Det fremgår af den gældende bestemmelse i § 2, stk. 6, at økonomi- og erhvervsministeren har hjemmel til efter forhandling med indenrigs- og sundhedsministeren at fastsætte regler om kommuners adgang til at udføre opgaver for andre offentlige myndigheder og om kommuners adgang til at få udført sådanne opgaver af andre offentlige myndigheder, herunder om udbud, jf. stk. 2 og 3, og om omkostningskalkulation, jf. stk. 4. I medfør af hjemlen i § 2, stk. 6, er bekendtgørelse nr. 419 af 24. april 2013 udstedt.
Den gældende bemyndigelsesbestemmelse i § 2, stk. 6, foreslås videreført som lovens § 2, stk. 4. Bemyndigelseshjemlen er i forhold til den gældende bestemmelse konsekvensrettet i lyset af, at bestemmelserne i § 2 er udvidet til også at omfatte regioners udførelse af opgaver for andre offentlige myndigheder, ligesom hjemlen er konsekvensrettet som følge af den foreslåede ophævelse af de gældende bestemmelser i § 2, stk. 2 og 3, om udbud.
Endelig er bestemmelsen ændret i lyset af, at loven i dag henhører under erhvervs- og vækstministeren, mens det kommunalretlige område er under økonomi- og indenrigsministerens ressort.
Hjemlen er tidligere udnyttet ved bekendtgørelse nr. 419 af 24. april 2013, hvori reglerne for kommuners udførelse af opgaver for andre offentlige myndigheder præciseres.
Særligt præciserer bekendtgørelsen reglerne for kommunernes omkostningskalkulation.
Det påtænkes, at reglerne på tilsvarende vis præciseres for regioners udførelse af opgaver for andre offentlige myndigheder.
Til § 2 Ikrafttræden Det foreslås at ændringerne af lov om kommuners udførelse af opgaver for andre offentlige myndigheder og kommuners og regioners deltagelse i selskaber træder i kraft den 1. juli 2014, således som det er aftalt i den politiske aftale omkring justering af kommunalreformen.
