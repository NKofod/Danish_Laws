Fremsat den 13. januar 1999 af  

 Tove Videbæk (KRF), Flemming Kofod-Svendsen (KRF),  

 Ole M.
Nielsen (KRF) og Jann Sjursen (KRF) Forslag til folketingsbeslutning om økonomisk støtte til forældre, der  

 selv passer deres børn Folketinget opfordrer regeringen til at fremsætte  

 lovforslag om en skattefri økonomisk ydelse til børnefamilier  

 med børn under 3 år, der helt eller delvist fravælger  

 fuldtidsarbejde for at være mere sammen med deres børn.  

 Lovforslaget skal indeholde følgende elementer:
 1.	Til familier, hvor den ene af forældrene ikke er tilknyttet  

 arbejdsmarkedet, udgør ydelsen 2500 kr. om måneden pr. barn.
Familier, hvor den ene forælder har en arbejdstid på 1 til  

 16 timer om ugen, modtager 1875 kr. pr. barn om måneden.
Familier, hvor  

 den ene forælder har en arbejdstid på 17 til 27 timer om ugen,  

 ydes et beløb på 1250 kr. pr. barn om måneden.
 2.	Forældre, der har en samlet husstandsindkomst på 180.000  

 kr. om året og derunder, modtager et tillæg på 500 kr. pr.  

 barn om måneden.
 3.	Det er en betingelse for at modtage ydelsen, at der ikke anvendes  

 offentligt støttet dagpasning, eller at anvendelsen af offentligt  

 støttet dagpasning står i forhold til forældrenes  

 arbejdstid.
 4.	En familie må ikke modtage mere end 5.000 kr. om måneden  

 i økonomisk støtte efter dette forslag.
 5.	Det er en betingelse for at modtage støtte, at ingen af  

 forældrene modtager ydelse i forbindelse med barselorlov,  

 børnepasningsorlov eller sabbatorlov.
 6.	Det er en betingelse for at modtage støtte, at den  

 forælder, der vælger at passe barnet, ikke modtager  

 arbejdsløshedsdagpenge, kontanthjælp, førtidspension,  

 ydelse vedrørende uddannelsesorlov, statens uddannelsesstøtte  

 eller lignende overførselsindkomster.
 7.	Bor barnet ikke sammen med begge forældre, ligestilles  

 følgende personer med den ene forælder:
 a)	Ægtefællen til den ene af forældrene.
 b)	En person, der har fået forældremyndigheden over barnet,  

 men som ikke samtidig er forælder til barnet.
 8.	Støtten ydes til forældre med børn under 3  

 år med virkning fra den 1. januar 2000.
Bemærkninger til forslaget Almindelige bemærkninger Hensigten med dette beslutningsforslag, der tager  

 udgangspunkt i tilsvarende ordninger gennemført i Finland og Norge, er  

 at give familier bedre mulighed for at vælge selv at passe deres yngste  

 børn.
Familier, der helt eller delvist passer egne børn, skal  

 kunne få et tilskud, som delvist svarer til det tilskud, der ydes til  

 offentlig børnepasning.
Undersøgelser fra Socialforskningsinstituttet  

 viser, at danske småbørnsfamiliers arbejdstid er steget fra  

 gennemsnitlig 75 timer om ugen i 1990-1991 til 78 timer om ugen i 1996.  

 Undersøgelser viser endvidere, at 83 pct. af mødre med  

 småbørn mener, at det ville være ideelt, hvis en eller  

 begge forældre arbejdede på deltid.
Forslagsstillerne finder, at  

 forældre med dette forslag får økonomisk mulighed for at  

 vælge deltidsarbejde og dermed mere tid sammen med deres  

 børn.
Forslagsstillerne mener, at børn har et stort behov  

 for at være sammen med forældrene.
Samfundets pasningsordninger  

 bør indrettes, så de giver mulighed for, at forældrene kan  

 få mere tid sammen med deres børn.
En væsentlig del af de offentlige tilskud til  

 børnefamilierne gives som tilskud til offentlig dagpasning.  

 Forslagsstillerne finder det paradoksalt, at forældre kan få  

 tilskud til at lade andre passe deres børn, mens de ikke kan få  

 tilskud til at passe egne børn.
Kommunerne kan således via den  

 såkaldte fritvalg-ordning give et tilskud på maksimalt 85 pct. af  

 det billigste dagtilbud til privat børnepasning.
Forslagsstillerne mener, at forældre, der  

 vælger helt eller delvist at passe egne børn, skal have  

 økonomisk mulighed herfor.
Denne gruppe er hidtil ikke i  

 fornødent omfang blevet tilgodeset.
 Personer på arbejdsmarkedet har mulighed for at  

 vælge børnepasningsorlov, men en nedsættelse af satsen fra  

 80 pct. til 60 pct. af den maksimale dagpengesats og et fald i kommunernes  

 anvendelse af supplerende tilskud til ordningen har begrænset  

 anvendelsen af ordningen voldsomt.
 Forslagsstillerne har valgt at lade det gennemsnitlige  

 kommunale tilskud til frit valg af dagpasning fra 1997 være  

 udgangspunktet for fastlæggelse af niveauet for ydelsen til  

 forældre, der selv vælger at passe deres børn på  

 fuld tid.
Beslutningsforslaget indgår i en samlet pakke  

 tillige bestående af beslutningsforslag nr.
B 75 om fleksibel  

 børnepasning og beslutningsforslag nr.
B 77 om ret til deltid for  

 forældre.
Forslagets økonomiske konsekvenser Det anslås, at ordningen vil koste omkring 500 mio.  

 kr.
Modellen kan f.eks. delvist finansieres ved at forhøje maksimum  

 for forældrebetaling til daginstitutioner fra 30 pct. til 35 pct.
Denne  

 ændring ventes at give et provenu på omkring 400 mio. kr.  

 Alternativt kan det overvejes at forøge indkomstgradueringen af  

 institutionstaksterne, således at mere velstående forældre  

 betaler en større andel af de faktiske omkostninger til dagpasning.  

 Forslagsstillerne er åbne over for andre finansieringsmuligheder.
I det  

 omfang der er ventelister på dagpasning i kommunerne, kan kommunerne  

 spare penge ved gennemførelse af ordningen.
Forslagsstillerne er  

 endvidere af den opfattelse, at der kan være positive afledte effekter  

 af forslaget for sundheds- og socialvæsenet.
 Staten bør finansiere ordningen i etableringsfasen,  

 hvorefter finansieringen overgår til kommunerne.
Bemærkninger til forslagets enkelte punkter Ad 1) Det er det enkelte barn, som udløser ydelsen i  

 forhold til barnets anvendelse af offentlig dagpasning.
Kun forældre,  

 der har barnet hos sig, kan modtage ydelsen.
Ydelsesmodtageren skal til  

 enhver tid kunne dokumentere omfanget af eventuel arbejdstid ved  

 lønsedler eller lignende - eventuelt med en erklæring på  

 tro og love.
Formuleringen udelukker ikke, at begge forældre kan  

 gå ind i ordningen samtidigt.
Det er en betingelse for at modtage  

 ydelsen, at forældrenes samlede arbejdstid reduceres med mindst 10  

 timer om ugen i forhold til fuld tid.
Ad 2) Familier med lave indkomster, herunder enlige  

 forældre, har behov for gunstigere økonomiske vilkår end  

 andre børnefamilier for at kunne benytte ordningen.
Forældrene  

 skal ved ansøgning om supplerende ydelse afgive en erklæring og  

 skal give underretning, hvis betingelsen for at opnå ydelsen bortfalder  

 eller ikke opfyldes.
Som basis for husstandsindkomst anvendes den samlede  

 personlige indkomst med tillæg af positiv nettokapitalindkomst.
Ad 3) Hensigten med forslaget er, at børn får mere  

 tid sammen med deres forældre.
Forslaget har endvidere til formål  

 at reducere ventelister i daginstitutioner.
For den person eller det  

 forældrepar, der passer barnet, må der derfor indføres  

 regler, som sikrer, at brug af offentlig dagpasning reduceres svarende til  

 nedsættelsen i arbejdstiden i forhold til fuld arbejdstid.
Ad 4) Bestemmelsen har til hensigt at sikre balance mellem  

 niveauet for ydelsen i forhold til øvrige offentlige ydelser.
Ad 7) I de tilfælde, hvor barnet ikke har begge sine  

 forældre hos sig, kan det ofte være til gavn for barnet, at  

 ægtefællen til en af forældrene eller en  

 forældremyndighedsindehaver kan modtage ydelsen og derved få tid  

 til at give barnet omsorg i forældrenes sted.
Skriftlig fremsættelse Tove Videbæk (KRF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om økonomisk  

 støtte til forældre, der selv passer deres børn.
(Beslutningsforslag nr.
B 76).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
