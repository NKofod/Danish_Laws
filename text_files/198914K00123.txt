Nr BTL 123 Betænkning over Forslag til lov om ændring af lov om radio- og  

 fjernsynsvirksomhed (Sponsorering m.v.)   

 Nr L 123 1989-90, 1. samling Afgivet af Kulturudvalget Afgivet: 19900503 Udvalget har behandlet lovforslaget i nogle møder og har herunder stillet spørgsmål til kommunikationsministeren, som denne har besvaret dels skriftligt og dels i samråd.
 Endvidere har udvalget modtaget skriftlige og/eller mundtlige henvendelser  

 fra:
FTF, Fællesforeningen af Danske Antennelaug/Foreninger, Grossistforeningen for Radio og Elektronik, GRE, Journalistforbundet, Roskildefrekvensen og TV 2/Danmark, direktionen.
 Der er af kommunikationsministeren og af et mindretal stillet  

 ændringsforslag, hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 af kommunikationsministeren stillede ændringsforslag.
 Et flertal inden for flertallet (Socialdemokratiets, Det Konservative  

 Folkepartis, Venstres, Det Radikale Venstres, Centrum-Demokraternes og  

 Kristeligt Folkepartis medlemmer af udvalget) bemærker, at det ikke er  

 tanken, at eventuel sponsorering skal indgå i vurderingen af  

 indtægtsgrundlaget ved fastsættelse af licens.
Et mindretal inden for flertallet (Socialdemokratiets medlemmer af  

 udvalget) havde herudover helst set, at lovgivning om sponsorering havde  

 afventet lovrevisionen i næste folketingsår, men da et flertal ønsker  

 lovforslaget vedtaget i denne samling, kan mindretallet tilslutte sig dette  

 under de forudsætninger, der er tilkendegivet i betænkningen af udvalgets  

 flertal.
Samtidig ønsker mindretallet at tilkendegive, at det vil være  

 forkert, at Danmarks Radio helt udelukkes fra de programmæssige muligheder,  

 der ligger i at kunne vise programmer, der er produceret på sponsorbasis.  

 Mindretallet er endvidere opmærksom på, at Danmarks Radio selv kan fastsætte  

 strengere regler for anvendelsen af sponsorerede programmer og har tillid  

 til, at disse regler vil blive udarbejdet og administreret på en måde, så det  

 ikke vil gå ud over Danmarks Radios troværdighed, kvalitet og forpligtelser.
Et andet mindretal inden for flertallet (Fremskridtspartiets medlem af  

 udvalget) kan støtte nærværende lovforslag, men mener, at det at drive radio  

 og tv burde være et frit erhverv, som enhver skulle have lov til at drive  

 uden tilskud fra det offentlige.
Endvidere er mindretallets tilslutning til  

 lovforslaget ingen accept af hybridnettet, men lovforslaget er trods alt et  

 lille skridt i den rigtige retning.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af  

 kommunikationsministeren og de af mindretallet stillede ændringsforslag og  

 udtaler følgende:
Mindretallet havde helst set, at spørgsmålet om den kommende finansiering  

 af radio- og tv-virksomheden og herunder om den eventuelle sponsorering heraf  

 havde afventet revisionen af TV 2-lovgivningen.
Dette har et flertal i  

 Folketingets Kulturudvalg beklageligvis ikke været enig i.
Radio- og  

 tv-lovgivningen bliver dermed ved med at fremstå som et uoverskueligt  

 lappeværk, som det er meget svært at få samlet overblik over både for  

 politikere, administratorer, producenter og brugere af udsendelserne.
 Der er for mindretallet ingen tvivl om, at sponsorering ligesom  

 reklamefinansiering påvirker programindholdet og programfladen i radio og tv.  

 Når mindretallet alligevel på de betingelser, som fremgår af de stillede  

 ændringsforslag og bemærkningerne hertil, vil acceptere en vis  

 sponsorvirksomhed i de medier, der i forvejen er reklamefinansieret, skyldes  

 det dels, at reklamevirksomhed og sponsorvirksomhed i den virkelighed, der  

 ligger uden for de politiske hårtrukne definitioner, er svære at skelne fra  

 hinanden og dels, at der muligvis ad den vej lidt efter lidt kan frigøres  

 nogle licensmidler, som kan komme den rent licensfinansierede Danmarks Radio  

 til gode.
 Mindretallet opfordrer Folketinget til at tiltræde mindretallets  

 ændringsforslag, der vil betyde en stramning af sponsorreglerne der, hvor  

 sponsorering i medierne bliver tilladt.
Mindretallet understreger endvidere, at medievirksomheder hører ind under  

 sponsoreringsreglerne i de stationer, hvor sponsorering er tilladt.
Hvis de  

 som foreslået undtages fra reglerne, bliver der et »hul« i loven,  

 som kan udnyttes af f.eks. musikvideo- og grammofonpladeproducenter og af  

 mærkevareproducenter, der har opkøbt lyd- og billedvirksomheder.
 Mindretallet understreger endelig, at børne- og ungdomsprogrammer ikke må  

 sponsoreres.
Ændringsforslag Til § 1 Af et mindretal (SF):
 1) Nr. 4 udgår.
 Af kommunikationsministeren, tiltrådt af udvalget:
 2) Efter nr. 5 indsættes som nyt nummer:
» 01. I § 15 i ændres »§ 19 d« til:  

 »kapitel 3 a«.' Af et mindretal (SF):
3) I den under nr. 8 foreslåede nye § 19 f ændres i  

stk. 2, 1. pkt., »begyndelse eller slutning eller begge  

 steder.« til: »begyndelse og slutning.« Af kommunikationsministeren, tiltrådt af udvalget:
Til § 2 4) Paragraffen affattes således:
» § 2 Loven træder i kraft den 1. juni 1990.« Bemærkninger Til nr. 1 Reklamefinansiering er i dag ikke tilladt i Danmarks Radio.
Det samme bør  

 være tilfældet med sponsorering, da sponsorering uundgåeligt vil påvirke både  

 programplanlægningen og programfladen i Danmarks Radio, som derved ikke  

 længere med sikkerhed vil kunne leve op til sin alsidighedsforpligtelse.
Til nr. 2 Ændringsforslaget vedrører lovens § 15 i, som nærmere angiver, i hvilket  

 omfang de regler, som gælder for den ordinære varige lokale radio- og  

 fjernsynsvirksomhed, også skal gælde i forbindelse med de såkaldte  

 »engangstilladelser«.
Denne type tilladelser angår benyttelsen af  

 fællesantenneanlæg - og andre kabelanlæg til lokaler, som anvendes til privat  

 beboelse - til selvstændig programvirksomhed i enkeltstående tilfælde.
 Ifølge lovens § 3 a, nr. 4, kan et lokalt radio- og fjernsynsnævn »i  

 særlige tilfælde tillade, at programmer om enkeltstående begivenheder af  

 lokal karakter fordeles i kortere perioder inden for et lokalt område«.  

 Hvis der ikke skulle være oprettet et lokalt nævn for området, vil  

 tilladelsen eventuelt kunne udstedes af Udvalget vedrørende Lokal Radio og  

 TV.
 Reglen om, at der kan gives engangstilladelser, er oprindelig indsat i  

 loven ved lov nr. 276 af 6. juni 1985 om ændring af lov om radio- og  

 fjernsynsvirksomhed. (Fordeling af radio- og fjernsynsprogrammer ved hjælp af  

 fællesantenneanlæg m.v.). Det fremgik af de bemærkninger, der ledsagede det  

 daværende lovforslag, at reglen tænktes anvendt som grundlag for at  

 imødekomme ønsker, som var fremkommet, om i særlige tilfælde at kunne fordele  

 enkeltstående programmer af lokal karakter, f.eks. om kommunevalg,  

 kommuneplandebatter, byfester, kulturuger m.v.
 Ændringsforslaget skal sikre, at de nu foreslåede regler om sponsorering  

 også skal iagttages med hensyn til programvirksomhed i kabelanlæg i henhold  

 til engangstilladelser, således som dette allerede gælder f.eks. for  

 reklamereglerne.
Til nr. 3 Seerne og lytterne bør klart kunne identificere, hvilke interesser der  

 ligger bag et program.
Deklarering både før og efter programmet øger  

 sandsynligheden herfor.
Til nr. 4 Den foreslåede tekst afløser den nuværende formulering, hvorefter  

 lovforslaget skulle træde i kraft den 1. april 1990.
Ole Bernt Henriksen (KF) Per Stig Møller (KF) Flemming Jensen (KF)  

 Povl Brøndsted (V) Helge Sander (V) nfmd.
Pia Dahl (FP) Marianne  

 Jelved (RV) Duetoft (CD) Lysholm Christensen (KRF) Hanne Andersen (S) Søren  

 Hansen (S) Qvist Jørgensen (S) Lissa Mathiasen (S) Jimmy Stahr (S) Birthe  

 Hansen (SF) Stillinger (SF) Ingerlise Koefoed (SF) fmd.
