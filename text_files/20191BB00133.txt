Fremsat den 28. februar 2020 af Pernille Skipper (EL), Peder Hvelplund (EL), Jakob Sølvhøj (EL), Victoria Velasquez (EL) og Mai Villadsen (EL) Forslag til folketingsbeslutning om ret til efterværn for alle tidligere anbragte unge Folketinget pålægger regeringen inden udgangen af 2020 at stille forslag om at ændre servicelovens bestemmelser om efterværn, således at alle tidligere anbragte unge mellem 18 og 23 år får ret til efterværnsstøtte.
Bemærkninger til forslaget Overgangen fra barn til voksen er vanskelig for de fleste unge.
Men for unge, der har været anbragt uden for hjemmet, kan denne periode være særlig svær.
Formålet med efterværn er at støtte tidligere anbragte i overgangen til voksenlivet, så de får samme muligheder for at leve gode liv som andre unge.
Hjælp og støtte til uddannelse og jobsøgning og en afklaret boligsituation kan være afgørende for at undgå, at den unge ender i en socialt udsat position præget af eksempelvis hjemløshed og kriminalitet.
 I dag har tidligere anbragte unge ikke automatisk ret til efterværn, men har kun krav på, at der bliver truffet beslutning om, hvorvidt de har behov for efterværnsstøtte, senest 6 måneder inden de fylder 18 år.
De mest anvendte efterværnsforanstaltninger er forlængelse af døgnophold, tildeling af en kontaktperson eller en udslusningsordning.
Men der er også mulighed for at iværksætte andre støtteforanstaltninger, der kan lette overgangen til voksenlivet.
 Selv om undersøgelser viser, at efterværn er en vigtig praktisk og emotionel støtte for tidligere anbragte unge, tilbydes efterværn ikke til 40 pct. af målgruppen, og der er meget stor forskel på, hvor meget kommunerne bruger efterværn (»Efterværn og den gode overgang til voksenlivet: undersøgelse af efterværnsområdet i Danmark«, Socialstyrelsen 2017).
Evalueringer af forskellige efterværnsordninger viser, at unge oplever efterværn som en afgørende støtte til at få hverdagslivet til at fungere (se eksempelvis »Lige muligheder  Udsatte børn og unge«, SFI 2016). Efterværnet støtter unge med praktiske gøremål som indkøb og rengøring, hjælp til at læse post fra kommunen eller at få styr på økonomien.
Efterværnet hjælper også unge med at styrke deres sociale kompetencer og håndtere konflikter med venner eller forældre.
Efterværnet er en vigtig støtte for den unges overgang til voksenlivet, og desværre får ikke alle unge den nødvendige støtte.
Det har konsekvenser langt ind i voksenlivet.
Derfor mener Enhedslisten, at alle tidligere anbragte unge skal have ret til et tilbud om efterværn.
Forslagsstillerne vurderer på baggrund af tal fra Social- og indenrigsministeriet (jf.
Social og Indenrigsudvalget, alm. del  svar på spørgsmål 338), at merudgiften ved udvidelse af retten til efterværn vil være ca. 300 mio. kr. årligt.
Forslaget kan eksempelvis finansieres ved afskaffelse af den permanente BoligJobordning, hvilket af Finansministeriet skønnes at ville indbringe 445 mio. kr. årligt (jf.
Finansudvalget, L 1 - svar på spørgsmål 86, folketingsåret 2017-18). Forslagsstillerne er villige til at forhandle om alternative finansieringsmetoder, skulle der være ønske derom.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ret til efterværn for alle tidligere anbragte unge.
(Beslutningsforslag nr.
B 133) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
