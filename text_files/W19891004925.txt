 Nægtet tilladelse til genkøb af pensionsforsikringspolice, tegnet for  

 udtrædelsesgodtgørelse fra pensionskasse.
Klageren K, der var født i december 1928, havde i 1961 i forbindelse med  

 ophør af et ansættelsesforhold fået ret til en udtrædelsesgodtgørelse fra en  

 firmapensionskasse.
Godtgørelsen var så stor, at den ikke kunne udbetales  

 kontant.
K tegnede for udtrædelsesgodtgørelsen en pensionsforsikring, som  

 omfattede alderspension og invalidepension, i et forsikringsselskab.  

 Alderspensionen skulle begynde at løbe fra den 1. december 1989. Policen  

 indeholdt en bestemmelse om, at den ikke kunne genkøbes uden Finanstilsynets  

 samtykke.
K ansøgte nu Finanstilsynet om tilladelse til at genkøbe policen.
Hun  

 oplyste, at hun og hendes mand, der havde drevet selvstændig virksomhed,  

 ønskede at gå på efterløn, og at de havde behov for et engangsbeløb til  

 betaling af gæld, såsom restskat og kassekredit, og til fornyelser i hjemmet.  

 Endvidere anførte hun, at de løbende pensionsudbetalinger ville medføre  

 nedsættelse af hendes efterløn.
Finanstilsynet afslog at give tilladelse til genkøb af policen.
I sin  

 redegørelse til Erhvervsankenævnet anførte tilsynet som begrundelse bl.a.:
 »Om Finanstilsynets mangeårige praksis ved ansøgninger om genkøb af  

 policer erhvervet for udtrædelsesgodtgørelser fra pensionskasser kan nævnes,  

 at Finanstilsynet for sit vedkommende alene tillader genkøb af sådanne  

 policer i enkeltstående tilfælde, da en videre adgang ellers ville gøre § 9,  

 stk. 3 i pensionskasseloven illusorisk.
Såfremt der er tale om en police tegnet for en udtrædelsesgodtgørelse i  

 overensstemmelse med den praksis, som anvendes i dag efter § 9, stk. 3, vil  

 Finanstilsynet alene tillade genkøb, når dette sker i forbindelse med, at  

 ansøgeren emigrerer, eller såfremt den årlige ydelse til sin tid vil være et  

 beløb af ringe størrelse.
Det er yderligere en betingelse i disse tilfælde,  

 at en eventuelt præmiebetalt del af policen samtidig tillades genkøbt af  

 forsikringsselskabet. .........
Som målestok for, om Finanstilsynet i ovenfor nævnte tilfælde finder, at  

 en årlig ydelse til sin tid vil være et beløb af en ringe størrelse, beregner  

 Finanstilsynet, hvor stor en årlig ydelse, der på ansøgningstidspunktet kan  

 erhverves for policens genkøbsværdi inklusiv bonus på grundlag af en  

 standardpolice indeholdende alderspension ved alder 60, invalidepension af  

 samme størrelse, samt en ægtefællespension svarende til 6% af  

 alderspensionen.
Hvis den beregnede årlige ydelse er større end 6.000 kr.,  

 vil Finanstilsynet ikke tillade genkøb af policen, da et sådant beløb efter  

 Finanstilsynets opfattelse ikke kan anses for betydningsløst.
Fordelen ved at  

 anvende en sådan beregningsmodel i stedet for den angivne policeydelse er, at  

 forsikrede mest muligt stilles, som om han var forblevet i pensionskassen.
Det fremgår af sagen, at policen vil have en tilbagekøbsværdi før afgift  

 på 236.904 kr.
Dette svarer til en beregnet årlig pensions-ydelse på ca.  

 17.000 kr.« Forsikringsselskabet oplyste, at tilbagekøbsværdien af policen incl. bonus  

 var 236.904 kr. før afgift og 182.649 kr. efter afgift.
Den månedlige  

 alderspension fra 1. december 1989 ville være ca. 1.900 kr. før skat.
Såvel  

 forsikringsselskabet som Finanstilsynet kunne tillade, at  

 begyndelsestidspunktet for alderspensionen blev udskudt, til K var fyldt 67  

 år, hvis K ønskede det.
Herved ville fradrag i efterlønnen kunne undgås.
Den  

 månedlige alderspension ville i så fald blive ca. 3.800 kr. før skat (under  

 nærmere angivne forudsætninger om inflation og rente).
 Ankenævnet udtalte:
Bestemmelser om pensionskasser, herunder om anvendelse af de beløb, som  

 medlemmerne og vedkommende arbejdsgiver har indbetalt til en pensionskasse,  

 findes i lov om tilsyn med pensionskasser.
Det fremgår af lovens indhold og  

 af forarbejderne til loven, at hensigten med loven bl.a. er at sikre, at  

 beløb indbetalt til en af loven omfattet pensionskasse bliver anvendt til  

 pensionsformål, først og fremmest til alderspensionering i form af en  

 livsvarig, løbende ydelse.
Lovens § 9, stk. 1 og stk. 2, sikrer, at et  

 medlem, som udtræder af en pensionskasse, inden vedkommende har opnået ret  

 til pension, får ret til en udtrædelsesgodtgørelse.
Samtidig har man i  

 overensstemmelse med lovens foran angivne formål bestemt, at en sådan  

 udtrædelsesgodtgørelse som hovedregel ikke kan udbetales kontant, men skal  

 anvendes til en pensionsordning for den pågældende, således som det nærmere  

 er beskrevet i § 9, stk. 3.
 For at sikre gennemførelsen heraf er det yderligere i § 18, stk. 2,  

 bestemt, at pensionsforsikringer m.v., der er tegnet for en  

 udtrædelsesgodtgørelse, senere kun kan tilbagekøbes med Finanstilsynets  

 samtykke.
 Da det som foran anført er lovens hensigt, at beløb indbetalt til en  

 pensionskasse skal anvendes til pensionsformål, fortrinsvis i form af en  

 løbende alderspension, har Forsikringstilsynet og nu Finanstilsynet gennem  

 mange år været yderst tilbageholdende med at give et sådant samtykke, således  

 som det nærmere er beskrevet i tilsynets foran citerede skrivelse af 23.  

 marts 1988.
Erhvervsankenævnet finder, at den afgørelse, som Finanstilsynet har  

 truffet i den foreliggende sag, er i overensstemmelse med tilsynets hidtidige  

 praksis, således som denne er beskrevet over for ankenævnet.
Ankenævnet  

 finder endvidere ikke i det af klageren anførte grundlag for at tilsidesætte  

 tilsynets praksis, der som nævnt er fastlagt i overensstemmelse med lovens  

 formål.
 Særlig for så vidt klageren har anført, at de løbende pensionsydelser vil  

 medføre nedsættelse af efterlønnen, bemærkes, at dette vil kunne undgås ved  

 at udskyde pensioneringstidspunktet til efter klageren er fyldt 67 år.
 Ankenævnet stadfæster herefter den påklagede afgørelse.
