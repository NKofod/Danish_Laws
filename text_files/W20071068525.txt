Klage over at sygehuset overså tuberkulose Nævnet fandt, at der ikke var grundlag for kritik af lægerne, idet nævnet lagde vægt på, at det var i overensstemmelse med normen for almindelig anerkendt faglig standard at forsøge behandling med Prednisolon mod sarcoidose eller bindevævsdannelse i lungerne af ukendt årsag, og fortsætte denne behandling i et år eller længere, hvis det var nødvendigt.
Nævnet lagde videre vægt på, at det ikke lægeligt var muligt at forudse den forværring i patientens tilstand som indtrådte under patientens rejse til udlandet, samt at det kan tage lang tid at fremdyrke tuberkulosebakterier i foretagne prøver, hvorfor resultatet af prøverne ikke altid giver svar herpå med det samme.
