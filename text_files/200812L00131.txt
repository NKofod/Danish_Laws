Fremsat den 5. februar 2009 af finansministeren (Lars Løkke Rasmussen) Forslag til Lov om visse personalemæssige spørgsmål i forbindelse med Grønlands Selvstyres overtagelse af sagsområder § 1. Loven finder anvendelse i forbindelse med Grønlands Selvstyres overtagelse af sagsområder efter lov om Grønlands Selvstyre.
 § 2. Grønlands Selvstyre overtager det ikketjenestemandsansatte personale, som på tidspunktet for Grønlands Selvstyres overtagelse af et sagsområde gør tjeneste inden for det pågældende sagsområde ved en dansk myndighed i Grønland.
 Stk. 2. Grønlands Selvstyre sikrer, at de pligter og rettigheder, der følger af lov om lønmodtageres retsstilling ved virksomhedsoverdragelse (virksomhedsoverdragelsesloven), finder tilsvarende anvendelse i forbindelse med den overtagelse, der er nævnt i stk. 1.
 Stk. 3. Vedkommende minister kan efter forhandling med Grønlands Selvstyre bestemme, at stk. 1 og 2 ikke skal gælde for ansatte i nærmere angivne stillinger.
 § 3. Loven træder i kraft den 21. juni 2009.
 § 4. I lov om statens tjenestemænd i Grønland, jf. lovbekendtgørelse nr. 574 af 5. august 1991, som ændret ved § 4 i lov nr. 365 af 2. juni 1999, lov nr. 1264 af 20. december 2000 og § 1 i lov nr. 1426 af 22. december 2004, foretages følgende ændringer:
 1. I § 13 a indsættes efter stk. 5 som nyt stykke:
»Stk. 6. Vedkommende minister kan efter forhandling med Grønlands Selvstyre bestemme, at stk. 2-5 ikke skal gælde for ansatte i nærmere angivne stillinger.« 2. I § 41 indsættes efter stk. 2 som nyt stykke:
»Stk. 3. Vedkommende grønlandske myndighed kan efter finansministerens nærmere bestemmelse indgå aftaler, der vedrører ansættelsesvilkår for tjenestemænd, som i henhold til § 13 a, stk. 2, fortsætter deres tjeneste under de grønlandske myndigheder, men opretholder deres ansættelsesforhold til vedkommende danske myndighed.« 3. I § 41, stk. 3, der bliver stk. 4, ændres »stk. 1 og 2« til: »stk. 1-3«.
Bemærkninger til lovforslaget Almindelige bemærkninger 1. Indledning Lovforslaget har til formål at regulere visse personalemæssige spørgsmål i forbindelse med Grønlands Selvstyres overtagelse af sagsområder efter lov om Grønlands Selvstyre.
Administrationen af de sagsområder, der på grundlag af det samtidig fremsatte forslag til lov om Grønlands Selvstyre vil overgå til selvstyret, varetages i dag af personale ved danske myndigheder.
I forbindelse med grønlandsk overtagelse af et sagsområde opstår der spørgsmål om ansættelsesforholdene for det personale, der hidtil har varetaget opgaverne på det pågældende område, herunder om det pågældende personale skal overgå til ansættelse under selvstyret.
Spørgsmålet vil f.eks. kunne opstå i de tilfælde, hvor grønlandsk overtagelse af et sagsområde indebærer oprettelse af nye grønlandske myndigheder og nedlæggelse af de danske myndigheder, der hidtil har haft ansvaret for det pågældende område.
Som et eksempel på et sådant tilfælde kan nævnes en fremtidig grønlandsk overtagelse af politiet.
Den foreslåede regulering af de personalemæssige spørgsmål indebærer, at Grønlands Selvstyre overtager de overenskomstansatte og andre ikketjenestemandsansatte, som på tidspunktet for selvstyrets overtagelse af et sagsområde gør tjeneste inden for det pågældende sagsområde ved en dansk myndighed i Grønland.
Selvstyret sikrer, at de pligter og rettigheder, der følger af virksomhedsoverdragelsesloven, finder tilsvarende anvendelse i forbindelse med overtagelsen.
For tjenestemænd, der er ansat i henhold til lov om statens tjenestemænd i Grønland, finder den lovgivning, der blev gennemført ved lov nr. 636 af 19. december 1975, anvendelse.
Det indebærer, at tjenestemændene fra overgangstidspunktet tilbydes ansættelse som tjenestemand under vedkommende grønlandske myndighed med løn-, ansættelses- og pensionsvilkår, der svarer til de under ansættelse i staten gældende.
Tjenestemænd, der er ansat eller udnævnt i anden stilling den 1. januar 1976 eller senere, har pligt til at overgå til ansættelse som tjenestemand under vedkommende grønlandske myndighed.
Hvis en tjenestemand, der er ansat eller udnævnt før den l. januar 1976, ikke måtte ønske at overgå til ansættelse under vedkommende grønlandske myndighed, fortsætter tjenestemanden sin tjeneste under vedkommende grønlandske myndighed, således at ansættelsesforholdet til staten opretholdes.
 Selvstyreloven indeholder ikke bestemmelser om opgavefordelingen mellem myndighederne i Grønland, f.eks. mellem myndigheder under Grønlands Selvstyre og de grønlandske kommuner.
 Personalemæssige forhold i forbindelse med selvstyrets overtagelse af sagsområder behandles i kapitel 11 i Grønlandsk-dansk Selvstyrekommissions betænkning.
 Der henvises tillige til bemærkningerne til forslaget til lov om Grønlands Selvstyre.
 Lovforslaget har i overensstemmelse med hjemmestyrelovens § 12 været forelagt de grønlandske myndigheder til udtalelse.
 2. Overenskomstansatte m.v.
 Forholdene for overenskomstansatte og andre ikketjenestemandsansatte, som på tidspunktet for Grønlands Selvstyres overtagelse af et sagsområde gør tjeneste inden for det pågældende sagsområde ved en dansk myndighed i Grønland, foreslås reguleret på den måde, at Grønlands Selvstyre overtager dette personale.
 Lov om lønmodtageres retsstilling ved virksomhedsoverdragelse (virksomhedsoverdragelsesloven), jf. lovbekendtgørelse nr. 710 af 20. august 2002, gælder ikke for Grønland, jf. lovens § 8. Virksomhedsoverdragelsesloven finder heller ikke anvendelse på overførelse af administrative funktioner mellem offentlige administrative myndigheder, jf. lovens § 1, stk. 2. Dette indebærer bl.a., at loven ikke finder anvendelse for ansatte, der er beskæftiget med myndighedsopgaver.
 Med henblik på at skabe et ensartet retsgrundlag for hele det ikketjenestemandsansatte personale foreslås det imidlertid, at Grønlands Selvstyre ved lovgivning sikrer, at de pligter og rettigheder, der følger af virksomhedsoverdragelsesloven, finder tilsvarende anvendelse i forbindelse med overtagelsen.
 En sådan lovgivning vil bl.a. indebære, at Grønlands Selvstyre indtræder i de rettigheder og forpligtelser over for de ansatte, der bestod på overdragelsestidspunktet i henhold til kollektive overenskomster og aftaler, bestemmelser om løn- og arbejdsforhold, der er fastsat eller godkendt af offentlig myndighed, og individuel aftale om løn- og arbejdsforhold.
 En grønlandsk lovgivning af denne karakter vil endvidere indebære, at afskedigelse som følge af overtagelsen ikke anses for rimeligt begrundet i myndighedens forhold, medmindre afskedigelsen skyldes økonomiske, tekniske eller organisatoriske årsager, der medfører beskæftigelsesmæssige ændringer.
Virksomhedsoverdragelsesloven indeholder herudover bl.a. bestemmelser, der har betydning for Grønlands Selvstyres tiltrædelse af de kollektive overenskomster, staten har indgået for dette personale.
Grønlands Selvstyre skal inden for nærmere angivne frister underrette det pågældende fagforbund, hvis selvstyret ikke ønsker at tiltræde overenskomsten.
I modsat fald anses Grønlands Selvstyre for at have tiltrådt overenskomsten.
 De danske myndigheder underretter i rimelig tid inden Grønlands Selvstyres overtagelse af et sagsområde repræsentanter for de ansatte om forskellige forhold af betydning i forbindelse med overtagelsen, f.eks. om datoen for overtagelsen og om følgerne af overtagelsen for de ansatte.
3. Tjenestemænd 3.1. Gældende regler 3.1.1. Generelt Forholdene for de statstjenestemænd, der er ansat i henhold til lov om statens tjenestemænd i Grønland, og som på tidspunktet for Grønlands Selvstyres overtagelse af et sagsområde gør tjeneste inden for det pågældende sagsområde ved en dansk myndighed i Grønland, reguleres af de gældende bestemmelser i lov om statens tjenestemænd i Grønland og lov om pension til statens tjenestemænd m.v. i Grønland.
Lov om statens tjenestemænd i Grønland blev ændret ved lov nr. 636 af 19. december 1975 med henblik på at regulere tjenestemændenes forhold i forbindelse med ændringer i opgavefordelingen mellem staten og de grønlandske myndigheder.
Der henvises til Folketingstidende 1975-76, tillæg A, spalte 2033.
Hvis en statsinstitution eller et forvaltningsområde overgår fra staten til Grønlands hjemmestyre eller til en kommune, tilbydes de tjenestemænd, der er ansat under institutionen eller forvaltningsområdet, fra overgangstidspunktet ansættelse som tjenestemænd under den nye styrelse med løn-, ansættelses- og pensionsvilkår, der svarer til de for de pågældende tjenestemænd under ansættelse i staten gældende, jf. § 13 a, stk. 1, i lov om statens tjenestemænd i Grønland.
Denne bestemmelse vil finde anvendelse i forbindelse med Grønlands Selvstyres overtagelse af sagsområder efter selvstyreloven.
Ved lovændringen i 1975 blev der indført et bredere ansættelsesområde for tjenestemænd.
For tjenestemænd, der ansættes eller udnævnes i anden stilling den 1. januar 1976 eller senere, fastsættes ansættelsesområdet »i geografisk henseende til tjenestemandsstillinger i Grønland under staten, Grønlands hjemmestyre eller en kommune«, jf. § 11 a i lov om statens tjenestemænd i Grønland.
 Disse tjenestemænd har således pligt til at overgå til ansættelse som tjenestemand under vedkommende grønlandske myndighed i forbindelse med Grønlands Selvstyres overtagelse af sagsområder.
Tjenestemænd, der er ansat eller udnævnt i anden stilling før den 1. januar 1976, er ikke omfattet af § 11 a i lov om statens tjenestemænd i Grønland.
Hvis en sådan tjenestemand ikke måtte ønske at overgå til ansættelse under vedkommende grønlandske myndighed, fortsætter tjenestemanden sin tjeneste under institutionen eller forvaltningsområdet, således at ansættelsesforholdet til staten opretholdes, jf. § 13 a, stk. 2, i lov om statens tjenestemænd i Grønland.
Disse tjenestemænd har ikke krav på ventepenge, rådighedsløn eller pension som følge af institutionens eller forvaltningsområdets overgang, og de har pligt til at underkaste sig de forandringer i deres tjenesteforretningers beskaffenhed, som er en følge af institutionens eller forvaltningsområdets overgang til anden styrelse, jf. lovens § 13 a, stk. 3 og 4. Tjenestemændene kan efter § 13 a, stk. 5, i indtil 5 år efter overgangstidspunktet søge ansættelse under den nye styrelse på de vilkår, der er nævnt i § 13 a, stk. 1, dvs. løn-, ansættelses- og pensionsvilkår, der svarer til de vilkår, der var gældende for dem under ansættelse i staten.
Bestemmelserne i § 11 a og § 13 a i lov om statens tjenestemænd i Grønland gælder ikke for dommere ved Grønlands Landsret, jf. lovens § 34, stk. 2. Det indebærer, at landsdommeren ikke har det brede ansættelsesområde, der er nævnt i § 11 a, og ikke har pligt til overgå til ansættelse under vedkommende grønlandske myndighed.
I forarbejderne til § 34, stk. 2 (Folketingstidende 1975-76, tillæg A, spalte 2040) anføres herom, at det på grund af den særlige karakter af tjeneste som dommer findes hensigtsmæssigt ikke at indføre det brede offentlige ansættelsesområde for sådan særlig tjeneste.
Landsdommeren skal heller ikke have tilbud efter lovens § 13 a, stk. 1, om at overgå til ansættelse under vedkommende grønlandske myndighed.
 Lovforslaget berører ikke ansættelsesvilkårene for de statstjenestemænd, der er ansat i henhold til den danske lov om tjenestemænd og udstationeret i Grønland.
 3.1.2. Udbetaling og refusion af løn og pension m.v.
 De danske myndigheder udbetaler løn og pension m.v. til de tjenestemænd, der opretholder deres ansættelsesforhold til vedkommende danske myndighed.
Efter bestemmelsen i § 13 a, stk. 6, i lov om statens tjenestemænd i Grønland (der efter forslaget bliver § 13 a, stk. 7) refunderer vedkommende styrelse under hjemmestyret eller kommunen fra institutionens eller forvaltningsområdets overgang staten lønninger og andre pligtige ydelser til de i lovens § 13 a, stk. 2, nævnte tjenestemænd, der fortsætter tjenesten ved institutionen eller forvaltningsområdet, men opretholder ansættelsesforholdet til staten.
Endvidere indbetales pensionsbidrag efter derom gældende regler.
 Til dækning af pensionsbyrden for statstjenestemænd, der i henhold til § 13 a, stk. 2, i lov om statens tjenestemænd i Grønland gør tjeneste under hjemmestyret eller en kommune, indbetaler hjemmestyret eller kommunen til statskassen et løbende pensionsbidrag, der fastsættes som en procentsats af tjenestemandens pensionsgivende lønningsindtægt, jf. § 24 b, stk. 3, i lov om pension til statens tjenestemænd m.v. i Grønland.
3.2. Ændringer i lov om statens tjenestemænd i Grønland Det foreslås, at der foretages enkelte justeringer i lov om statens tjenestemænd i Grønland i forbindelse med den foreslåede regulering af forholdene for overenskomstansatte m.v.
Det foreslås således, at vedkommende minister efter forhandling med Grønlands Selvstyre kan bestemme, at § 13 a, stk. 2-5, i lov om statens tjenestemænd i Grønland ikke skal gælde for ansatte i nærmere angivne stillinger.
Der henvises til forslagets § 4, nr. 1, og til pkt. 4.
Det foreslås endvidere, at vedkommende grønlandske myndighed efter finansministerens nærmere bestemmelse kan indgå aftaler, der vedrører ansættelsesvilkår for tjenestemænd, som i henhold til § 13 a, stk. 2, i lov om statens tjenestemænd i Grønland fortsætter deres tjeneste under de grønlandske myndigheder, men opretholder deres ansættelsesforhold til vedkommende danske myndighed.
Bestemmelsen indebærer, at finansministeren kan delegere kompetencen til at indgå aftaler om løn- og andre ansættelsesvilkår i henhold til tjenestemandslovgivningens regler herom for disse tjenestemænd til vedkommende grønlandske myndighed.
Der henvises til forslagets § 4, nr. 2 og 3.
4. Ansatte i visse stillinger Lovforslaget indeholder bestemmelser om, at vedkommende minister efter forhandling med Grønlands Selvstyre kan bestemme, at ansatte i nærmere angivne stillinger ikke skal have pligt til at fortsætte deres tjeneste under de grønlandske myndigheder, jf. for så vidt angår ikketjenestemandsansatte forslagets § 2, stk. 3, og for så vidt angår tjenestemænd den i § 4, nr. 1, foreslåede bestemmelse i § 13 a, stk. 6, i lov om statens tjenestemænd i Grønland.
Den foreslåede bestemmelse i § 13 a, stk. 6, vil kun have betydning for tjenestemænd, der er ansat eller udnævnt før den 1. januar 1976.
Bestemmelserne tager bl.a. sigte på ansatte i visse stillinger inden for politi og retsvæsen.
Bestemmelserne omfatter ansatte, som af retlige eller andre grunde ikke bør pålægges pligt til at fortsætte tjenesten under de grønlandske myndigheder.
For tjenestemænd kan bestemmelsen også anvendes i tilfælde, hvor Grønlands Selvstyre finder, at stillingen bør varetages af en person, der ikke er udlånt, men ansat under de grønlandske myndigheder.
Ikketjenestemandsansatte, der i medfør af § 2, stk. 3, undtages fra § 2, stk. 1 og 2, opretholder deres ansættelsesforhold til vedkommende danske myndighed.
Der sker ikke ændringer i dette ansættelsesforhold som følge af, at de undtages fra den nævnte bestemmelse.
 Det forudsættes, at de danske myndigheder og Grønlands Selvstyre aftaler de nærmere vilkår, herunder refusion af lønudgifter m.v., hvis de pågældende udlånes med henblik på at fortsætte tjenesten under Grønlands Selvstyre.
Tjenestemænd, der i medfør af den foreslåede bestemmelse i § 13 a, stk. 6, i lov om statens tjenestemænd i Grønland undtages fra pligten til at fortsætte tjenesten under de grønlandske myndigheder, opretholder ligeledes deres ansættelsesforhold til vedkommende danske myndighed.
Der sker ikke ændringer i dette ansættelsesforhold som følge af, at de undtages fra den nævnte pligt.
Det indebærer bl.a., at de vil kunne pålægges at overtage en anden stilling eller afskediges i samme omfang som hidtil.
Der vil i den forbindelse kunne opstå spørgsmål om krav på rådighedsløn eller ventepenge m.v.
 Vedkommende minister kan betinge sig, at Grønlands Selvstyre løbende refunderer eventuelle merudgifter til rådighedsløn, ventepenge eller pension til tjenestemænd, der på foranledning af selvstyret undtages fra pligten til fortsat at gøre tjeneste under de grønlandske myndigheder, og som det som følge heraf måtte blive nødvendigt at afskedige.
5. Lovforslagets økonomiske og administrative konsekvenser Lovforslaget regulerer visse personalemæssige spørgsmål i forbindelse med Grønlands Selvstyres overtagelse af sagsområder i henhold til forslaget til lov om Grønlands Selvstyre.
Der henvises til bemærkningerne til dette lovforslag.
Lovforslaget har ikke økonomiske eller administrative konsekvenser for erhvervslivet.
Lovforslaget har ingen miljømæssige konsekvenser og indeholder ikke EU-retlige aspekter.
 6. Hørte myndigheder m.v.
 Lovforslaget har været i høring hos Grønlands hjemmestyre, Færøernes landsstyre, Højesteret, Præsidenterne for Østre og Vestre Landsret samt Domstolsstyrelsen.
 Lovforslaget har endvidere været i høring hos Centralorganisationernes Fællesudvalg, Offentligt Ansattes Organisationer, Stats- og Kommunalt Ansattes Forhandlingsfællesskab, Akademikernes Centralorganisation, Den Danske Dommerforening og Dommerfuldmægtigforeningen.
Sammenfattende skema Bemærkninger til lovforslagets enkelte bestemmelser Til § 1 Efter forslaget finder loven anvendelse på visse personalemæssige spørgsmål i forbindelse med Grønlands Selvstyres overtagelse af sagsområder efter det samtidig fremsatte forslag til lov om Grønlands Selvstyre.
Til § 2 Det foreslås i stk. 1, at Grønlands Selvstyre overtager det ikketjenestemandsansatte personale, som på tidspunktet for Grønlands Selvstyres overtagelse af et sagsområde gør tjeneste inden for det pågældende sagsområde ved en dansk myndighed i Grønland.
 Det foreslås i stk. 2 endvidere, at Grønlands Selvstyre ved lovgivning sikrer, at de pligter og rettigheder, der følger af lov om lønmodtageres retsstilling ved virksomhedsoverdragelse (virksomhedsoverdragelsesloven), jf. lovbekendtgørelse nr. 710 af 20. august 2002, finder tilsvarende anvendelse i forbindelse med overtagelsen.
Forslaget indebærer bl.a., at de pågældende overgår til ansættelse hos Grønlands Selvstyre.
Endvidere vil den omhandlede lovgivning regulere Grønlands Selvstyres tiltrædelse af de overenskomster, staten har indgået.
Der henvises til pkt. 2 i de almindelige bemærkninger.
 Der er enighed mellem regeringen og landsstyret om, at den grønlandske lovgivning skal træde i kraft samtidig med loven om Grønlands Selvstyre og loven om visse personalemæssige spørgsmål i forbindelse med Grønlands Selvstyres overtagelse af sagsområder.
 Vedkommende minister kan efter forslaget i stk. 3 efter forhandling med Grønlands Selvstyre, bestemme, at stk. 1 og 2 ikke skal gælde for ansatte i nærmere angivne stillinger.
Bestemmelsen tager bl.a. sigte på ansatte i visse stillinger inden for politi og retsvæsen.
Bestemmelsen omfatter ansatte, som af retlige eller andre grunde ikke bør pålægges pligt til at fortsætte tjenesten under Grønlands Selvstyre.
Ansatte, der i medfør af den foreslåede bestemmelse undtages fra stk. 1 og 2, opretholder deres ansættelsesforhold til vedkommende danske myndighed.
Der sker ikke ændringer i dette ansættelsesforhold som følge af, at de undtages fra de nævnte bestemmelser.
Det forudsættes, at de danske myndigheder og Grønlands Selvstyre aftaler de nærmere vilkår, herunder refusion af lønudgifter m.v., hvis de pågældende udlånes med henblik på at fortsætte tjenesten under Grønlands Selvstyre.
 For så vidt angår tjenestemænd henvises til den bestemmelse, der er foreslået i § 4, nr. 1.
 Der henvises i øvrigt til pkt. 4 i de almindelige bemærkninger.
Til § 3 Det foreslås, at loven træder i kraft den 21. juni 2009 samtidig med den foreslåede lov om Grønlands Selvstyre.
Til § 4 (Ændringer i lov om statens tjenestemænd i Grønland) Det foreslås, at der foretages enkelte justeringer i lov om statens tjenestemænd i Grønland i forbindelse med den foreslåede regulering af forholdene for overenskomstansatte m.v.
 Efter den i nr. 1 foreslåede bestemmelse i § 13 a, stk. 6, i lov om statens tjenestemænd i Grønland kan vedkommende minister efter forhandling med Grønlands Selvstyre bestemme, at § 13 a, stk. 2-5, i lov om statens tjenestemænd i Grønland ikke skal gælde for ansatte i nærmere angivne stillinger.
 Den foreslåede bestemmelse vil kun have betydning for tjenestemænd, der er ansat eller udnævnt før den 1. januar 1976.
Bestemmelsen tager bl.a. sigte på ansatte i visse stillinger inden for politi og retsvæsen.
Bestemmelsen omfatter ansatte, som af retlige eller andre grunde ikke bør pålægges pligt til at fortsætte tjenesten under de grønlandske myndigheder.
Bestemmelsen kan også anvendes i tilfælde, hvor Grønlands Selvstyre finder, at stillingen bør varetages af en person, der ikke er udlånt, men ansat under de grønlandske myndigheder.
Tjenestemænd, der i medfør af den foreslåede bestemmelse undtages fra pligten til at fortsætte tjenesten under de grønlandske myndigheder, opretholder deres ansættelsesforhold til vedkommende danske myndighed.
Der sker ikke ændringer i dette ansættelsesforhold som følge af, at de undtages fra den nævnte pligt.
Det indebærer bl.a., at de vil kunne pålægges at overtage en anden stilling eller afskediges i samme omfang som hidtil.
Der vil i den forbindelse kunne opstå spørgsmål om krav på rådighedsløn eller ventepenge m.v.
 Vedkommende minister kan betinge sig, at Grønlands Selvstyre løbende refunderer eventuelle merudgifter til rådighedsløn, ventepenge eller pension til tjenestemænd, der på foranledning af selvstyret undtages fra pligten til fortsat at gøre tjeneste under de grønlandske myndigheder, og som det som følge heraf måtte blive nødvendigt at afskedige.
 For så vidt angår ikketjenestemænd henvises til den bestemmelse, der er foreslået i § 2, stk. 3.
 Der henvises i øvrigt til pkt. 4 i de almindelige bemærkninger.
Efter den i nr. 2 foreslåede bestemmelse i § 41, stk. 3, i lov om statens tjenestemænd i Grønland kan vedkommende grønlandske myndighed efter finansministerens nærmere bestemmelse indgå aftaler, der vedrører ansættelsesvilkår for tjenestemænd, som i henhold til § 13 a, stk. 2, i lov om statens tjenestemænd i Grønland fortsætter deres tjeneste under de grønlandske myndigheder, men opretholder deres ansættelsesforhold til vedkommende danske myndighed.
Bestemmelsen indebærer, at finansministeren kan delegere kompetencen til at indgå aftaler om løn- og andre ansættelsesvilkår i henhold til tjenestemandslovgivningens regler herom for disse tjenestemænd til vedkommende grønlandske myndighed.
 Forslaget i nr. 3 er en konsekvens af forslaget i nr. 2 og indebærer ikke realitetsændringer.
