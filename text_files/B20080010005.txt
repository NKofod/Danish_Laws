Bekendtgørelse om delegation af visse beføjelser i lov om CO2-kvoter til Energistyrelsen I medfør af § 35, stk. 4, og § 37, stk. 3, i lov nr. 493 af 9. juni 2004 om CO2-kvoter, som ændret ved § 10 i lov nr. 571 af 9. juni 2006, fastsættes:
 § 1. Hvor miljøministeren, nu klima- og energiministeren, jf. kongelig resolution af 23. november 2007, i henhold til lov om CO2-kvoter tillægges beføjelser, udøver Energistyrelsen disse beføjelser på ministerens vegne samt modtager underretning og materiale på vegne af ministeren.
 § 2. Hvor miljøministeren, nu klima- og energiministeren, jf. kongelig resolution af 23. november 2007, i henhold til lov om CO2-kvoter er tillagt beføjelser til at fastsætte administrative forskrifter, udøver Energistyrelsen disse beføjelser på ministerens vegne.
 Stk. 2. Energistyrelsen skal under udøvelsen af beføjelserne i stk. 1 inddrage Klima- og Energiministeriets departement i spørgsmål af væsentlig betydning for klima- og energiområdet.
 § 3. Følgende beføjelser efter lov om CO2-kvoter delegeres ikke til Energistyrelsen:
 1) Fastsættelse af regler om Miljøklagenævnets sammensætning og virksomhed, jf. § 35, stk. 3.
 2) Delegation af beføjelser til andre offentlige myndigheder, jf. § 37, stk. 3.
 § 4. Afgørelser, som Energistyrelsen træffer i medfør af denne bekendtgørelse, kan ikke indbringes for klima- og energiministeren.
 § 5. Bekendtgørelsen træder i kraft den 25. februar 2008.
 Stk. 2. Bekendtgørelsen har virkning fra den 23. november 2007.
