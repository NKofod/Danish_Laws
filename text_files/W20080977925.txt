Pressenævnets kendelse i sag 2008-6-738 [K] har klaget til Pressenævnet over, at TV 2 ØST har afvist at bringe et genmæle vedrørende en udsendelse den 7. august 2008.
1 Sagsfremstilling TV 2 ØST sendte den 7. august 2008 kl. 19.30 et indslag omhandlende en lukning af posthuset i Guldborg.
Af indslaget fremgik følgende.
Studievært: Postbutikken i Guldborg er blevet lukket af [K], og det har skabt en del problemer for borgerne.
De skal nu besøge to forskellige posthuse for henholdsvis at sende og hente pakker.
Speak: Den 18. juli blev postskiltene pludselig pillet ned her i Guldborg.
En times tid tog det, og så havde byen ikke længere et posthus.
[A], Sekretær, Guldborg Fællesråd: Jeg forsøgte at få en forklaring, men det lykkedes ikke rigtig.
Og her og nu, 14 dage efter at postbutikken er lukket, så er vi stadigvæk.
Os der bruger postbutikken.
Vi er lige kloge.
 Speak: For borgerne i Guldborg er det nu blevet en smule besværligt at komme på posthuset.
[A]: Når vi skal sende pakker, eller vi skal betale et girokort, så må vi tage bussen, som jeg gør nu, til Sakskøbing.
Det er den nærmeste postbutik, vi har.
Speak: Hvis borgerne derimod skal hente en pakke, så bliver rejsetiden over 2 timer.
Posthuset i Sakskøbing udleverer nemlig ikke pakker.
[A]: Når vi skal hente en pakke, så skal vi, som ikke selv er selvkørende, selvbefordrende, vi skal tage en bus til Nykøbing Falster, og så skal vi med toget til Nr.
Alslev.
 Speak: Og [A] er ikke den eneste, der er utilfreds.
 [A]: Det er protestskrivelser, som vi har fået fra de borgere i Guldborg, der er utilfredse med postbutikkens lukning, og vi har fået alt i alt ca. 175.
Speak: Dagli Brugsen ville ikke stille op til interview i dag.
Hos [K] har man kun denne korte kommentar til, hvorfor man har opsagt aftalen.
 [B], Privatkundedirektør i [K]: Det har vi, fordi samarbejdet med indehaveren af postbutikken, det kan optimeres betragteligt.
Speak: Hvad mener du? [B]: Jeg mener, at samarbejdet ikke er, som det skal være, og vi har ikke en tro på, at det kan blive det inden for en overkommelig fremtid.
Studievært: [K] fortæller her sidst på dagen, at en mulig fremtidig løsning kan være at lave en pakkeuddeling i Guldborg. [K] anmodede ved brev af 8. august 2008 TV 2 ØST om at bringe en berigtigelse.
Dette afviste mediet samme dag.
2 Parternes synspunkter 2.1 [K] synspunkter [K] har anført, at indslaget handler om postbutikken i Guldborg, der netop er lukket.
Borgerne må derfor tage til Sakskøbing eller Nr.
Alslev for at ordne postforretninger.
Anmeldte pakker skal hentes i Nr.
Alslev.
Borgerne i Guldborg kan ordne alle postforretninger og hente deres anmeldte pakker i Nr.
Alslev.
[K] har anført, at udsagnet om kunderne skal nu besøge to forskellige posthuse for henholdsvis at sende og hente pakker er forkert.
I indslaget siger en borger, at de skal til Sakskøbing for at sende pakker og betale regninger, mens de i Nr.
Alslev kun kan hente pakker.
Denne fremstilling er ikke korrekt.
Borgerne i Guldborg kan ordne alle deres postforretninger i Nr.
Alslev.
Stabschef [C] kontaktede journalist [D] og gjorde ham opmærksom herpå.
Indslaget efterlader seeren med det indtryk, at man som kunde bliver sendt rundt i hele egnen for at ordne sin post.
2.2 TV 2 ØSTs synspunkter TV 2 ØST har anført, at [A] og andre borgere i Guldborg tager til Sakskøbing for at sende pakker, da dette kun kræver en bustur på cirka 15 minutter.
Hvis samme borger skal afhente en pakke kan dette ikke ske i Sakskøbing, men i Nr.
Alslev, hvorfra [K] fordeler anmeldte pakker fra Guldborg.
Borgerne er således tvunget til to timers rejsetid, hvis de vil hente en anmeldt pakke.
Det fremgik ikke af indslaget, at man kun kan hente post i Nr.
Alslev.
Lukningen giver blandt andre [A] nogle besværligheder, når borgerne skal hente og sende post. [A] blev citeret for, at når han skal hente post, skal han tage bussen til Nykøbing Falster og herfra toget videre til Nr.
Alslev.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Axel Kierkegaard, Jan Kristensen, Lene Sarup og Marianne Druedahl.
 Det følger af medieansvarsloven § 36, stk. 1, at anmodning om genmæle i massemedierne over for oplysninger af faktisk karakter, som er egnet til at påføre nogen økonomisk eller anden skade af betydning, og som er blevet bragt i et massemedie, skal tages til følge, medmindre oplysningernes rigtighed er utvivlsom.
Efter det oplyste kan borgerne i Guldborg ikke afhente pakker i Sakskøbing.
Dette skal ske i Nr.
Alslev, hvor det både er muligt at sende og afhente pakker.
Alle postforretninger kan således ordnes i Nr.
Alslev.
Pressenævnet finder, at navnlig udsagnet De skal nu besøge to forskellige posthuse for henholdsvis at sende og hente pakker giver indtryk af, at Guldborg-posthusets tidligere kunder nu skal besøge to forskellige posthuse, hvis de både skal sende og afhente pakker, hvilket ikke er korrekt.
Nævnet finder, at oplysningen kan være egnet til at påføre [K] økonomisk eller anden skade af betydning, idet seeren efterlades med det indtryk, at klager på en særlig uhensigtsmæssig måde vanskeliggør kundernes postforretninger. [K] er derfor berettiget til efter påkrav at få bragt følgende genmæle, jf. medieansvarsloven § 39:
 Pressenævnet har bestemt, at [K] er berettiget til at få bragt følgende meddelelse:
Den 7. august oplyste TV 2 ØST, at lukningen af posthuset i Guldborg betød, at borgerne skulle til Nr.
Alslev for at afhente pakker, mens man skulle afsende pakker fra posthuset i Sakskøbing.
Dette er ikke helt rigtigt.
Det er korrekt, at det ikke er muligt at afhente pakker fra posthuset i Sakskøbing, men man kan både afhente og sende pakker fra posthuset i Nr.
Alslev.
Kunderne skal derfor ikke besøge to posthuse i disse tilfælde.
