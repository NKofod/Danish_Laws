En direktør, der var hovedaktionær i et aktieselskab, der ejede  

 anparterne i 3 anpartsselskaber, havde hjemtaget et udlandslån, der blev  

 videreudlånt til de 4 selskaber.
Vilkårene herfor gik ud på tilbagebetaling  

 af de dobbelte lånebeløb og med forrentning 9%.
Halvdelen af de betalte afdrag blev anset for maskeret udbytte,  

 ligesom der blev beregnet skattegodtgørelse af en del af rentebeløbene.
Det  

 blev lagt til grund, at lånene var givet på usædvanlige vilkår, og at  

 klageren havde bestemmende indflydelse på alle 4 selskaber.
 Direktør A klagede over de af amtsligningsrådet foretagne forhøjelser  

 vedrørende maskeret udbytte for indkomstårene 1984-1987 inkl.
Klageren var direktør og hovedaktionær i B A/S, og dette selskab ejede  

 anparterne i 3 datterselskaber, henholdsvis C ApS, D ApS og E ApS.
Klageren  

 havde hjemtaget et udlandslån og havde heraf videreudlånt i alt 1.662.500 kr.  

 til de 4 nævnte selskaber på de vilkår, at selskaberne skulle tilbagebetale  

 lånene med det dobbelte beløb og forrente disse med 9%. Endvidere havde  

 selskaberne udstedt pantebreve til klageren til pålydende 3.325.000 kr.
De påklagede ansættelser skyldtes, at klagerens indkomst for de nævnte år  

 var forhøjet med beløb, svarende til halvdelen af de betalte afdrag på  

 pantebrevene, henholdsvis 17.656 kr., 68.103 kr., 51.232 kr. og 70.812 kr.,  

 med den begrundelse, at der forelå maskeret udlodning.
Hertil kom  

 skattegodtgørelse på 25% af de nævnte beløb, henholdsvis 4.411 kr., 17.025  

 kr., 12.808 kr. og 17.703 kr.
Indkomsten var i tilknytning hertil endvidere  

 forhøjet med skattegodtgørelsen af en del af de af klageren indtægtsførte  

 renter vedrørende det pågældende gældsforhold, 18% minus 11% = 7%, opgjort  

 til henholdsvis 6.975 kr., 27.814 kr., 27.730 kr. og 26.501 kr.
Klagerens revisor nedlagde over for Landsskatteretten principalt påstand  

 på, at ansættelserne var ugyldige, idet de ikke var begrundede på betryggende  

 måde.
Revisoren henviste særligt til, at amtsligningsrådet ved ansættelsen  

 havde henvist til statsskattelovens § 4, medens det efter revisorens  

 opfattelse ville være mere korrekt at henvise til ligningslovens § 16 A samt  

 til selskabsskattelovens regler om skattegodtgørelse.
 Subsidiært gjorde klagerens revisor opmærksom på, at amtsligningsrådets  

 kendelse var dateret 29. marts 1989, hvorfor den skønsmæssige del af  

 ansættelsen måtte være forældet for indkomstårene 1984 og 1985, jf.  

 skattestyrelseslovens § 15, stk. 5. Herefter skal skønsmæssige ansættelser  

 foretages, inden der er hengået 3 år fra udløbet af det pågældende  

 indkomstår.
Med hensyn til påstanden vedrørende sagens realitet påstod klagerens  

 revisor, at det pågældende låneforhold mellem klageren og de omhandlede  

 selskaber var udfærdiget på normale betingelser.
Der var ikke noget  

 påfaldende i, at klageren for så vidt havde erhvervet de omhandlede  

 pantebreve til kurs 50, idet pantebrevenes handelsværdi var blevet fastsat at  

 pengeinstitutter.
Aktieselskabet B og de 3 datterselskaber havde alle købt  

 ejendomme for låneprovenuet, og pengeinstitutterne havde ikke villet udlåne  

 pengebeløb direkte til selskaberne.
Det var derfor blevet arrangeret som  

 beskrevet, at klageren havde hjemtaget udlandslånet, og at provenuet blev  

 videreudlånt.
Herved havde pengeinstitutterne opnået sikkerhed dels i  

 ejendommene, dels hos klageren personligt.
 Klagerens revisor henviste særligt til, at der i alt fald alene skulle  

 kunne foretages beskatning hos klageren af udlodning fra B A/S, hvor han var  

 aktionær, men ikke af udlodning fra de nævnte 3 datterselskaber, hvor  

 klageren ikke havde anparter.
Landsskatteretten kunne ikke tiltræde klagerens principale påstand om, at  

 ansættelserne var ugyldige ud fra den påstand, at de ikke skulle være  

 begrundede.
Retten havde herved taget i betragtning, at det af  

 amtsligningsrådets kendelse indirekte fremgik, at beskatningen var foretaget  

 efter ligningslovens § 16 A, idet der foruden forhøjelsen med hensyn til  

 udlodning var forhøjet med skattegodtgørelsen.
Med hensyn til klagerens påstand om forældelse under henvisning til  

 skattestyrelseslovens § 15, stk. 5, kunne Landsskatteretten tiltræde  

 påstanden, dog kun for så vidt angik renteandelen, der måtte anses for at  

 bero på et skøn.
De påklagede ansættelser ville således på dette punkt være  

 at nedsætte med 6.975 kr. for indkomståret 1984 og 27.814 kr. for  

 indkomståret 1985.
Da Landsskatteretten i øvrigt kunne være enig med amtsligningsrådet i det  

 synspunkt, at långivningen til de omhandlede selskaber havde været foretaget  

 på usædvanlige vilkår, hvortil kom, at klageren havde haft den bestemmende  

 indflydelse i samtlige selskaber gennem sin aktiepost i selskabet B, kunne  

 det statueres, at klageren havde modtaget en udlodning af den ansatte  

 størrelse.
Det bemærkedes herved, at det ikke efter rettens opfattelse var en  

 hindring for udlodningsbeskatningen, at fordelene fra datterselskaberne havde  

 passeret moderselskabet B A/S.
De påklagede ansættelser blev herefter alene  

 ændret som ovenfor angivet vedrørende renterne.
 LV 1990, SF 1.2.3.7.
