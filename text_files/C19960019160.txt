(Til kommuner og amtskommuner m.fl.) Ved lov nr. 497 af 12. juni 1996 er der med virkning fra 1. januar 1997  

 indsat to nye bestemmelser i bistandslovens § 58, stk. 2 og 3, om henholdsvis  

 brugerindflydelse i forbindelse med kommunernes indgåelse af aftaler med  

 leverandører af hjælpemidler og frit leverandørvalg ved særligt personlige  

 hjælpemidler.
 Denne vejledning uddyber lovændringerne og supplerer således  

 Socialstyrelsens vejledning nr. 1 af 14. juni 1988 om ydelse af hjælpemidler  

 i henhold til bistandslovens § 58.
 Det bemærkes, at reglen om frit leverandørvalg ikke gælder for  

 hjælpemidler, der er omfattet af en leverandøraftale, hvis aftalen er indgået  

 eller der er foretaget udbud før den 22. maj 1996, jf.  

 ikrafttrædelsesbestemmelsen i § 2, stk. 2, i lov nr. 497.
Lov nr. 497 af 12. juni 1996 er optrykt som bilag til denne vejledning. (*  

 1) 1. Brugerindflydelse i forbindelse med  

 leverandøraftaler (§ 58, stk. 2).
 Bestemmelsen fastslår, at kommunalbestyrelsen kan bestemme, at et  

 hjælpemiddel skal leveres af en bestemt leverandør, og at kommunalbestyrelsen  

 ved indgåelse af leverandøraftaler skal inddrage repræsentanter for brugerne  

 ved udarbejdelse af kravspecifikationerne.
Med leverandøraftaler sigtes der til alle aftaler, som regulerer en  

 kommunes hjælpemiddelsortiment eller antal af leverandører.
Bestemmelsen  

 omfatter hjælpemiddelområdet generelt og ikke alene de situationer, hvor  

 hjælpemidlet udleveres til brugeren direkte af leverandøren.
Reglen om brugerrepræsentation har til formål at udnytte brugernes viden  

 og erfaring om selve produkterne og den service, der bør knytte sig dertil.  

 Brugerrepræsentanterne skal inddrages på en sådan måde, at deres synspunkter  

 kan indgå ved opstillingen af de krav, der stilles forud for indgåelse af en  

 leverandøraftale eller beslutninger om valg af bestemte leverandører.
Desuden  

 vil brugernes medvirken ved formulering af kravene i og forudsætningerne bag  

 de indgåede aftaler være medvirkende til at tydeliggøre, hvad brugerne kan  

 forvente af det offentlige system på hjælpemiddelområdet.
 Brugernes medvirken ved opstilling af krav til leverandør og produkter vil  

 også kunne bidrage til at sikre grundlaget for og kvaliteten af den  

 vejledning, kommunen yder i den enkelte sag.
Lovændringen indebærer ingen ændring med hensyn til kommunernes ansvar for  

 hjælpemiddelforsyningen, og tilrettelæggelsen af brugerindflydelsen i  

 forbindelse med udarbejdelse af kravspecifikationerne foretages af den  

 enkelte kommune.
Det bør i den forbindelse sikres, at processen med  

 udarbejdelse af aftalegrundlaget foregår inden for tilstrækkelige tidsmæssige  

 rammer til at gøre brugerindflydelsen reel.
Som repræsentanter for brugere anbefales det at inddrage personer fra de  

 relevante handicaporganisationer.
Det kan dog også være relevant at inddrage  

 brugere eller andre, der har en særlig ekspertise på området, og som kan  

 repræsentere de pågældende brugergrupper.
Der er ikke krav om, at  

 brugerrepræsentanterne skal have bopæl i kommunen.
Det kan evt. være hensigtsmæssigt, at kontakten til de relevante  

 handicapgrupper sker gennem De Samvirkende Invalideorganisationer.
Der kan i  

 den forbindelse henvises til, at De Samvirkende Invalideorganisationer,  

 Kløverprisvej 10 B, 2650 Hvidovre, udgiver en vejviser med adresser på  

 medlemsorganisationerne samt DSI's amts- og lokalafdelinger.
Hjælpemidler dækker over et meget bredt spektrum af produkter, som  

 benyttes af vidt forskellige brugergrupper.
Derfor kan det ikke generelt  

 siges, hvilke forhold, der bør specificeres i de krav, der danner grundlag  

 for leverandøraftalerne.
Dette kan f.eks. være spørgsmål om kvalitet,  

 produktsortiment, forsyningssikkerhed, leveringstid, garanti, reklamation,  

 reparation m.v.
Med hensyn til kravene til produkternes kvalitet findes der på nogle  

 områder kvalitetsmål (ISO-kvalifikationer), som kan indgå ved udarbejdelse af  

 kravspecifikationer.
Der er også mulighed for at få sagkyndig bistand ved de  

 amtskommunale hjælpemiddelcentraler og eventuelt Hjælpemiddelinstituttet,  

 Gregersensvej 38, 2630 Tåstrup, med henblik på opstilling af kvalitetskrav.
For at sikre et tilstrækkelig omfattende grundlag for kvalitetsorienterede  

 udbud vil det, afhængig af de lokale forhold, kunne være hensigtsmæssigt med  

 fælleskommunale, eventuelt amtslige løsninger.
Dette vil også skabe mulighed  

 for et bredere udvalg af hjælpemidler.
For hjælpemidler, der udleveres direkte fra leverandøren, vil det kunne  

 være hensigtsmæssigt at præcisere nogle fagmæssige krav, f.eks. krav om en  

 bestemt uddannelsesmæssig baggrund, eller at leverandøren skal kunne tilbyde  

 løbende kontrol og hjemmebesøg.
Der vil endvidere kunne fastlægges procedurer  

 vedrørende f.eks. ansøgning og udskiftning eller reparation af udleverede  

 hjælpemidler.
Også hensynet til, at brugerne kan vælge mellem flere  

 leverandører vil kunne inddrages i udbudssituationen, f.eks. gennem indgåelse  

 af aftaler med et konsortium af leverandører.
 Det bemærkes, at en leverandøraftale ikke må være til hinder for, at  

 personer med et særligt behov får stillet et egnet hjælpemiddel til rådighed,  

 selv om hjælpemidlet ikke er omfattet af leverandøraftalen.
 Udover inddragelse af brugerrepræsentanter i de enkelte udbudssituationer  

 vil der eventuelt kunne etableres dialogfora med brugerne eller deres  

 organisationer og/eller organisationernes lokalafdelinger med henblik på  

 generelt at skabe en større brugerindflydelse på hjælpemiddelområdet.
 2. Frit leverandørvalg for særligt personlige  

 hjælpemidler (§ 58, stk. 3).
 Når der er tale om hjælpemidler i form af ortopædisk fodtøj, herunder  

 individuelt fremstillede ortopædiske fodindlæg, arm- og benproteser,  

 tandproteser, støttekorsetter og bandager m.v. (der sigtes her til  

 individuelt fremstillede eller tilpassede afstivende bandager som f.eks.  

 skinnebandager, stativer og halskraver), parykker, brystproteser,  

 stomihjælpemidler og kropsbårne synshjælpemidler kan brugerne, såfremt de  

 ikke ønsker at benytte kommunens leverandør, selv vælge leverandør af  

 hjælpemidlet.
 Der skal foretages en konkret vurdering af, hvilket hjælpemiddel, der er  

 det bedst egnede og billigste for den enkelte ansøger, jf. vejledning nr. 1  

 af 14. juni 1988, pkt. 2.4., og ansøgeren skal tilbydes et egnet hjælpemiddel  

 uden egenudgift, bortset fra eventuel egenbetaling fastsat i  

 hjælpemiddelbekendtgørelsen (f.eks. ortopædisk fodtøj). Når der foreligger en  

 bevilling på et bestemt hjælpemiddel, kan ansøgeren selv indkøbe hjælpemidlet  

 hos en leverandør efter eget valg.
Udgifterne til hjælpemidlet, inklusiv moms, refunderes af kommunen.
Hvis  

 kommunen har indgået leverandøraftale, refunderes dog højst et beløb svarende  

 til de udgifter kommunen ville have haft, hvis ansøgeren havde valgt at  

 benytte kommunens leverandør.
Det bør derfor fremgå af bevillingen, hvad  

 hjælpemidlet koster hos kommunens leverandør.
I nogle tilfælde vil dette  

 umiddelbart kunne konstateres ud fra de priser, der er fastlagt i  

 leverandøraftalen, mens det i andre situationer vil være nødvendigt at  

 indhente et tilbud fra kommunens leverandør.
For at sikre, at reglen om frit leverandørvalg ikke indebærer unødig  

 belastning af den enkelte brugers økonomi, bør det beløb, ansøgeren er  

 berettiget til i henhold til bevillingen, refunderes straks ved forevisning  

 af fakturaen.
Eventuelt kan det aftales, at det beregnede kontantbeløb  

 betales af kommunen direkte til den leverandør, som ansøgeren vælger.
 2.1. Kontering.
 Når der i forbindelse med brugernes frie valg af leverandør foregår en  

 direkte kompensation af brugeren, dvs. når kompensationen foregår på basis af  

 en direkte fakturering fra leverandøren til modtageren, da skal den kommunale  

 udgift (incl. moms) konteres på funktion 5.03 under anvendelse af art 5.2.
Karen Jespersen /Frode Svendsen (* 1) Lov nr. 497 af 12. juni 1996 udelades her.
