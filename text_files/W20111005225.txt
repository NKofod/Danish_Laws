Ankestyrelsens principafgørelse 13-11 om sygedagpenge - oplysningsskema - opfølgning - genoptagelse af udbetaling Resume:
En sygedagpengemodtager havde ikke indsendt oplysningsskema og havde derfor ikke medvirket ved kommunens opfølgning.
Der var først ret til genoptagelse af udbetalingen af sygedagpengeved kommunens modtagelse af oplysningsskemaet.
 Konkrete omstændigheder ved kommunens vejledning i forbindelse med partshøringen gjorde dog, at borgeren fik genoptaget udbetalingen af sygedagpenge fra et tidligere tidspunkt.
 Love:
Lov om sygedagpenge - lov nr. 563 af 9. juni 2006 - § 21, stk. 1 og § 21, stk. 4 Afgørelse:
 Ankestyrelsens Beskæftigelsesudvalg har i møde truffet afgørelse i NNs sag for at fastlægge praksis efter lov om sygedagpenge § 21, stk. 4, om genoptagelse af udbetaling af sygedagpenge.
Resultatet er  genoptagelse af udbetaling af sygedagpenge skal finde sted fra det tidspunkt, hvor betingelserne for udbetaling igen er opfyldt  NN havde ret til udbetaling af sygedagpenge i perioden fra den 11. til den 18. august 2009 Vi er således kommet til samme resultat som Beskæftigelsesankenævnet i Statsforvaltningen Y.
Vi har dog ændret begrundelsen for afgørelsen.
 Der var enighed på mødet.
Begrundelsen for afgørelsen Det er Beskæftigelsesudvalgets opfattelse, at NN først medvirkede ved kommunens opfølgning, da kommunen modtog oplysningsskema den 17. august 2009.
Det er Beskæftigelsesudvalgets vurdering at genoptagelse af udbetaling af sygedagpenge først skal finde sted fra det tidspunkt, hvor betingelserne for udbetaling igen er opfyldt.
Beskæftigelsesudvalget finder herved, at det ikke er tilstrækkeligt til igen at få sygedagpenge udbetalt, at NN den 10. august 2009 kontaktede kommunen.
 Beskæftigelsesudvalget har lagt vægt på ordlyden af lov om sygedagpenge § 21, stk. 4, hvoraf det fremgår, at udbetaling af sygedagpenge, der er bortfaldet efter stk. 1, nr. 1 eller 2, genoptages dagen efter det tidspunkt, hvor betingelserne for udbetaling af sygedagpenge på ny er opfyldt, hvis dette sker, senest 4 uger efter at den sygemeldte er blevet underrettet om bortfaldet.
Yderligere er der lagt vægt på, at det af bemærkningerne til lovforslaget, hvor sygedagpengelovens § 21, stk. 4 blev indført fremgår, at  udbetaling af sygedagpenge genoptages, hvis den sygemeldte efterfølgende medvirker ved kommunens opfølgning eller samtalen med arbejdsløshedskassen, og begrundelsen for at standse udbetalingen af sygedagpengene ikke længere er til stede.
Forslaget betyder, at sygemeldte, der har mistet sygedagpengene på grund af manglende medvirken ved samtalen med arbejdsløshedskassen eller kommunens opfølgning, kan få sygedagpenge fra det tidspunkt, hvor de igen medvirker. . . . Udbetalingen genoptages fra dagen efter det tidspunkt, hvor den sygemeldte oplyser at ville medvirke ved opfølgningen.
 Beskæftigelsesudvalget finder på denne baggrund, at NN først medvirker igen ved indsendelse af oplysningsskemaet.
Beskæftigelsesudvalget er opmærksom på, at bemærkningerne om, at udbetalingen genoptages fra dagen efter det tidspunkt, hvor den sygemeldte oplyser at ville medvirke ved opfølgningen, kunne pege på, at alene borgerens kontakt til kommunen med udtrykt ønske om at ville medvirke kunne være tilstrækkeligt til at udbetalingen kunne genoptages.
Henset til ordlyden af loven og de øvrige bemærkninger finder beskæftigelsesudvalget dog, at der konkret skal være tale om, at borgeren konkret medvirker, hvilket i denne situation vil sige, at hun afleverer det udfyldte skema.
 Beskæftigelsesudvalget finder dog, at indholdet af kommunens brev af 10. august 2009, hvoraf det fremgår, at Hvis du ikke returnerer skemaet til tiden, vil udbetalingen af sygedagpenge til dig ophøre med sidste udbetaling for den 18. august 2009, kan give anledning til tvivl om hvorledes NN bedst varetog sine interesser i forhold til hurtigst muligt at kunne få genoptaget udbetalingen af sygedagpenge.
 Beskæftigelsesudvalget finder derfor, at kommunen ikke var berettiget til at standse udbetalingen af sygedagpengene i perioden fra den 11. august til den 18. august 2009.
 Beskæftigelsesudvalget tiltræder således med ændret begrundelse Beskæftigelsesnævnets afgørelse.
 Beskæftigelsesudvalget har ikke herved taget stilling til, hvis opfølgningen angår møder, kursus eller lignende.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 29. oktober 2009  Klagen til Ankestyrelsens Beskæftigelsesudvalg af 16. november 2009  Nævnets genvurdering Kommunen traf den 18. august 2009 afgørelse.
Kommunen lagde til grund, at kommunen den 28. juli 2009 fremsendte oplysningsskema til NN.
Skemaet skulle have været afleveret senest den 5. august 2009. Skemaet blev først modtaget i kommunen den 17. august 2009.
 NN havde oplyst, at hun først havde modtaget oplysningsskemaet den 12. august 2009.
 Kommunen vurderer, at NN uden rimelig grund har undladt at medvirke ved kommunens opfølgning.
 Kommunen stoppede udbetalingen af sygedagpenge den 6. august 2009.
 NN indsendte oplysningsskemaet, som kommunen modtog den 17. august 2009, og udbetalingen blev derfor genoptaget den 18. august 2009.
 Kommunens afgørelse blev truffet efter lov om sygedagpenge § 21.
 NN klagede til Beskæftigelsesankenævnet.
 Ved afgørelse af 29. oktober 2009 tiltrådte nævnet kommunens afgørelse for så vidt angår perioden fra den 6. august til den 10. august 2009.
 Nævnet ændrede kommunens afgørelse for så vidt angår perioden fra den 11. august til den 18. august 2009.
 Det betød, at kommunen havde været berettiget til at standse udbetalingen af NNs sygedagpenge i perioden fra den 6. til den 10. august 2009, idet han ved ikke rettidigt at indsende oplysningsskema til kommunen uden rimelig grund havde undladt at medvirke ved kommunens opfølgning, jf. sygedagpenge lovens kapitel 6, jf. § 21, stk. 1, nr. 1. Nævnets afgørelse betød endvidere, at NN havde ret til sygedagpenge i perioden fra den 11. til den 18. august 2009, hvis de øvrige betingelser herfor var opfyldt.
 Nævnet lagde ved afgørelsen vægt på, at NN i brev af 28. juli 2009 var anmodet om at indsende oplysningsskema, således at skemaet skulle være kommunen i hænde senest den 5. august 2009, og at NN i samme brev klart og tydeligt gjort bekendt med konsekvenserne af uden rimelig grund ikke at indsende skemaet rettidigt, jf. sygedagpengelovens § 21, stk. 2 og stk. 3.
NN havde oplyst, at hun ikke havde modtaget brev af 28. juli 2008 med oplysningsskemaet.
Post Danmark havde oplyst, at der ikke var registreret uregelmæssigheder omkring fremsendelse af brevet.
Nævnet fandt, at NN ikke med tilstrækkelig sikkerhed kunne antages, at have haft en rimelig grund til ikke at returnere oplysningsskemaet rettidigt.
På denne baggrund fastholdt nævnet kommunens afgørelse for så vidt angår perioden fra den 6. august til den 10. august 2009.
 Nævnet fandt, at NN igen fra den 10. august 2009 medvirkede ved kommunens opfølgning.
Nævnet henviste til, at det fremgår af bemærkningerne til lovændringen af § 21, stk. 4, at sygedagpengene kan genoptages, hvis den sygemeldte inden 4 uger efter underretningen om bortfaldet kontakter kommunen.
Det fremgår endvidere af lovforslaget, at udbetalingen genoptages dagen efter det tidspunkt, hvor sygemeldte oplyser at ville medvirke ved opfølgningen.
 Nævnet havde herefter, dog så vidt angår perioden fra den 11. til den 18. august 2009 lagt vægt på, at NN henvendte sig til kommunen den 10. august 2009 med henblik på at få tilsendt oplysningsskemaet, og at hun sendte skemaet inden den af kommunen nye angivne frist af 18. august 2009.
 Ved brev af 16. november 2009 ankede kommunen nævnets afgørelse.
Kommunen fandt med henvisning til dagpengelovens § 21, stk. 4, at dagpengeretten først skulle genoptages fra dagen efter modtagelsen af skemaet, da det først på dette tidspunkt var muligt at afgøre om betingelserne for udbetaling på ny var opfyldt, og at der først var tale om medvirken på ny ved aflevering af skemaet.
Der henvises til bemærkningerne til bestemmelsen.
Nævnets har ved genvurdering af 9. december 2009 bemærket, at nævnet ved afgørelsen har lagt vægt på, at NN telefonisk den 10. august 2009 henvendte sig til kommunen med henblik på at få tilsendt oplysningsskemaet  hvilket nævnet opfattede som en tilkendegivelse om at ville medvirke ved opfølgningen.
Nævnet henviste herved til begrundelsen for afgørelsen.
 Nævnet fandt, at det var en forudsætning for at udbetale sygedagpenge på ny fra datoen for etableringen af kontakt, at NN sendte oplysningsskemaet inden den af kommunen nye fastsatte frist, som i det konkrete tilfælde blev vurderet som rimelig og sædvanlig.
Retsregler Vi har truffet afgørelse efter lov om sygedagpenge (sygedagpengeloven).
 Sygedagpengeloven er lov nr. 563 af 9. juni 2006. Loven er ændret ved lov nr. 480 af 12. juni 2009.
 Vi henviser til:
 § 21, stk. 1, og stk. 4, om bortfald af udbetaling af sygedagpenge og genoptagelse af udbetaling Vi vedlægger uddrag af loven og uddrag af bemærkningerne til L 165 fremsat 12. marts 2009, Forslag til lov om ændring af lov om sygedagpenge mfl. .
