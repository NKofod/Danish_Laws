(Til samtlige kommunalbestyrelser og  

 beredskabskommissionen for Storkøbenhavn) I medfør af § 80 i beredskabsloven, lov nr. 1054 af 23. december 1992,  

 fastsættes:
 § 1.  Lokale kommandocentraler med tilhørende  

 inventar, installationer og telekommunikationsudstyr samt materiel,  

 køretøjer, mundering og personlig udrustning, som er finansieret af staten og  

 tildelt de kommunale civilforsvar, overdrages uden vederlag til  

 kommunalbestyrelserne.
 Stk. 2.  Inventar m.v. til betondækningsgrave og andre  

 offentlige beskyttelsesrum samt udsendte detailprojekter for klargøring af  

 supplerende offentlige beskyttelsesrum overdrages ligeledes uden vederlag til  

 kommunalbestyrelserne.
 § 2.  Kommunalbestyrelserne er ikke forpligtet til at  

 overtage de lokale kommandocentraler, materiel og inventar m.v., der er nævnt  

 i § 1.
 Stk. 2.  Det er en betingelse for overdragelsen efter §  

 1, at kommunalbestyrelserne overtager kommandocentraler, materiel og inventar  

 m.v. som en helhed, jf. dog stk. 3.
 Stk. 3.  Beredskabsstyrelsen kan i særlige tilfælde  

 godkende, at en kommunalbestyrelse alene overtager en del af materiellet og  

 inventaret m.v.
§ 3.  Varslingsudstyr, der er placeret i de lokale  

 kommandocentraler, forbliver statens ejendom.
Beredskabsstyrelsen og  

 politimesteren skal have adgang til varslingsudstyret.
Nødstrømsanlæg skal  

 forblive i kommandocentralerne af hensyn til varslingsudstyrets  

 driftssikkerhed.
 Stk. 2.  Hvis en kommunalbestyrelse enten ikke ønsker at  

 overtage eller efter overdragelsen beslutter at nedlægge en kommandocentral,  

 skal det varslingsudstyr og nødstrømsanlæg, der er nævnt i stk. 1, efter  

 aftale med Beredskabsstyrelsen flyttes til en anden beredskabslokalitet.
 § 4.  Cirkulæret træder i kraft den 20. august 1994.
Indenrigsministeriet, den 10. august  

 1994 Birte Weiss / Anders Nørregaard BEMÆRKNINGER TIL CIRKULÆRE OM OVERDRAGELSE AF LOKALE KOMMANDOCENTRALER  

 OG MATERIEL M.V.
1. Indledning Cirkulæret udstedes i medfør af § 80 i beredskabsloven, hvorefter  

 indenrigsministeren fastsætter regler for overdragelse til  

 kommunalbestyrelserne af lokale kommandocentraler og materiel m.v., som  

 staten har stillet til rådighed for det kommunale civilforsvar.
Det bemærkes, at de kommunaløkonomiske konsekvenser af beredskabsloven  

 blev afklaret forud for lovens vedtagelse, jf. de almindelige bemærkninger  

 til lovforslaget.
De bestemmelser, der er fastsat i cirkulæret ligger inden  

 for disse økonomiske rammer.
Det er en forudsætning, at materiel m.v. overtages af kommunalbestyrelsen  

 i den stand, det forefindes på overdragelsestidspunktet.
Tilsvarende gælder  

 for kommandocentraler.
Dette indebærer, at eventuelle mangler ikke kan kræves  

 udbedret af Beredskabsstyrelsen.
Det fremgår af cirkulæret, at der er tale om et tilbud til  

 kommunalbestyrelsen.
Såfremt denne accepterer tilbuddet om vederlagsfri  

 overdragelse, afholder kommunalbestyrelsen eventuelle udgifter i forbindelse  

 med depotleje, vedligeholdelse og nyanskaffelser.
Ad § 1 Beredskabsstyrelsen forestår administrationen af cirkulæret og  

 tilrettelægger den praktiske gennemførelse af overdragelsen.
Det materiel m.v., der overdrages, har staten stillet til rådighed for det  

 kommunale civilforsvar med henblik på at opbygge et krigsmæssigt beredskab i  

 kommunerne.
Dette materiel blev tildelt kommunerne med udgangspunkt i den  

 enkelte kommunes civilforsvarsmæssige status.
I medfør af de hidtidige regler  

 i civilforsvarslovens § 18, stk. 1, skulle alle kommuner have et  

 civilforsvar, der skulle bestå af en hjælpetjeneste, der kunne modtage,  

 indkvartere og forpleje evakuerede (§ 18, stk. 1-status). I kommuner med  

 bymæssigt bebyggede områder skulle kommunerne tillige, jf. § 18, stk. 2, have  

 en udvidet hjælpetjeneste, der skulle afbøde følger af krigshandlinger af  

 begrænset omfang og yde øjeblikkelig indsats ved mere omfattende skader (§  

 18, stk. 2-status).
 For kommuner, der havde § 18, stk. 1-status, og som nu har § 12, stk.  

 1-status i medfør af beredskabsloven, drejer det sig i hovedsagen om følgende  

 materiel:
- udstyr til fjernaflæsning af radioaktiv stråling, - indkvarteringsmateriel, - forplejningsmateriel, - sandsække emballeret på paller og - uniformer m.v.
 For kommuner, der havde § 18, stk. 2-status, og som nu har § 12, stk.  

 1-status i medfør af beredskabsloven, kan overdragelsen omfatte følgende:
- kommandocentral med inventar og teleudstyr m.v. (varslingsudstyr og  

 nødstrømsanlæg dog undtaget, jf. cirkulærets § 3, stk. 1), - materiel til brandtjeneste, - materiel til redningstjeneste, - indkvarteringsmateriel, - forplejningsmateriel, - sporeenhedspakninger, - kommandopostpakninger, - uniformer m.v., - køretøjer, - sandsække emballeret på paller og - boligværnsmateriel.
For de 40 kommuner med § 12, stk. 2-status i medfør af beredskabsloven -  

 dvs. et udvidet krigsmæssigt redningsberedskab - vil materieloverdragelsen  

 omfatte de samme kategorier, som nævnt for kommuner, der havde § 18, stk.  

 2-status.
Som følge af dimensioneringen af det udvidede krigsmæssige  

 redningsberedskab på et lavere niveau, jf. bemærkningerne til forslag til  

 beredskabslovens § 12, stk. 2, vil hovedparten af disse kommuner for så vidt  

 angår det statstildelte materiel mere end opfylde de materielkrav, der  

 stilles til kommuner med § 12, stk. 2-status.
 Det bemærkes, at der i forbindelse med overdragelsen af materiellet m.v.  

 ikke skelnes mellem beredskabs- og uddannelsesmateriel.
Ad § 2 Det fremgår af stk. 1, at kommunalbestyrelserne ikke er forpligtet til at  

 overtage de lokale kommandocentraler, materiel og inventar m.v.
Der er  

 således som nævnt tale om et tilbud til kommunalbestyrelserne.
Opmærksomheden henledes imidlertid på, at kommuner med et udvidet  

 krigsmæssigt redningsberedskab uden for den storkøbenhavnske samordning i  

 henhold til de nye dimensioneringsregler har pligt til at have en  

 kommandocentral.
For så vidt angår den storkøbenhavnske samordning, vil  

 antallet af kommandocentraler blive fastsat efter de forhandlinger, der skal  

 foregå mellem indenrigsministeren og beredskabskommissionen for  

 Storkøbenhavn, om dimensioneringen af redningsberedskabet i Storkøbenhavn.
 I stk. 2 er medtaget en bestemmelse, der sætter som betingelse for  

 overdragelsen, at kommunalbestyrelserne skal overtage kommandocentraler,  

 materiel og inventar m.v. som en helhed.
 Hensigten med denne bestemmelse er at sikre, at kommunerne ikke selektivt  

 udtager dele af materiellet m.v., således at det materiel, der eventuelt  

 tilbageleveres efter aftale med Beredskabsstyrelsen, jf. stk. 3, ikke kan  

 anvendes som en enhed/helhed.
Bestemmelsen skal således medvirke til, at overskydende materiel, herunder  

 køretøjer, på en samfundsmæssig forsvarlig måde kan omfordeles enten til  

 kommuner, der måtte have mangler i forhold til dimensioneringskravene eller  

 til kommuner, som blot ønsker at supplere beredskabet med yderligere  

 materiel.
Endelig kan eventuelt overskydende materiel m.v. nyttiggøres i  

 forbindelse med en beredskabsmæssig bistand til udlandet.
 Der er i stk. 3 som nævnt medtaget en bestemmelse, som giver  

 Beredskabsstyrelsen mulighed for at dispensere fra bestemmelsen i stk. 2. En  

 kommunalbestyrelse kan således efter aftale med Beredskabsstyrelsen aflevere  

 sammenhængende dele af materiellet (hele pakninger). Beredskabsstyrelsen vil  

 administrere dispensationer efter følgende retningslinier:
 De § 12, stk. 1-kommuner, der tidligere havde § 18, stk. 1-status, har  

 næppe behov for at tilbagelevere materiel m.v.
 Hvis de § 12, stk. 1-kommuner, der tidligere havde § 18, stk. 2-status,  

 alene ønsker at opretholde et beredskab, der svarer til dimensioneringskravet  

 for en § 12, stk. 1-kommune, bør kommunen som udgangspunkt tilbagelevere hele  

 puljen af materiel, køretøjer og mundering, der ikke er nødvendig for opfylde  

 dimensioneringskravet.
 Såfremt en kommunalbestyrelse på frivillig basis ønsker at opretholde et  

 beredskab, som går udover kravene til en § 12, stk. 1-kommune, men ikke  

 ønsker at overtage alt materiellet, kan kommunalbestyrelsen efter aftale med  

 Beredskabsstyrelsen tilbagelevere sammenhængende dele af materiellet m.v. som  

 hele, ubeskadigede pakninger samt køretøjer med pakninger.
 Tilsvarende gælder for de § 12, stk. 2-kommuner, som eventuelt ønsker at  

 tilbagelevere det materiel, som er overskydende i forhold til  

 dimensioneringskravet for en § 12, stk. 2-kommune.
 Tilbageleveringen skal aftales med Beredskabsstyrelsen for at sikre, at  

 denne kan gennemføres på en hensigtsmæssig måde.
Ad § 3 Bestemmelsen i stk. 1 fastsætter, at varslingsudstyr og nødstrømsanlæg til  

 brug for varslingsudstyrets drift i kommandocentralerne også efter  

 overdragelsen forbliver statens ejendom.
Hvis en kommunalbestyrelse ikke ønsker at overtage kommandocentralen, jf.  

 stk. 2, skal der efter aftale med Beredskabsstyrelsen findes en alternativ  

 placering af varslingsudstyret m.v.
Tilsvarende gælder, hvis en  

 kommunalbestyrelse efter at have overtaget en kommandocentral ønsker at  

 nedlægge denne.
