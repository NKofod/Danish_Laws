Ankestyrelsens principmeddelelse 6-22 om sygedagpenge - mindst 4 timers fravær - flere ansættelsesforhold Principmeddelelsen fastslår Når en lønmodtager har flere ansættelsesforhold, skal der ved vurderingen af, om lønmodtageren har et fravær på mindst fire timer ugentligt, tages udgangspunkt i det samlede fravær fra arbejdsmarkedet.
Retten til sygedagpenge er betinget af, at den sygemeldte er uarbejdsdygtig i sygedagpengelovens forstand.
En lønmodtager er delvis uarbejdsdygtig på grund af sygdom, når det vurderes, at lønmodtageren kun kan udføre sit arbejde delvis, eller når to eller flere behandlinger foreskrevet af en læge eller tandlæge, medfører delvist fravær fra arbejdet.
Det er en betingelse, at lønmodtagerens fravær udgør mindst fire timer ugentligt.
Ved opgørelsen af de fire timers fravær indgår befordring og ventetid ved ambulante behandlinger.
Flere ansættelsesforhold Hvis en sygemeldt lønmodtager har mindre end fire timers fravær ugentligt i ét ansættelsesforhold, kan lønmodtageren alligevel have ret til sygedagpenge, hvis lønmodtagerens samlede fravær fra arbejdsmarkedet udgør mere end fire timer ugentligt.
Det gælder, uanset om det er arbejdsgiveren eller kommunen, der har pligten til at udbetale sygedagpenge.
Retten til sygedagpenge fra den enkelte arbejdsgiver forudsætter, at beskæftigelseskravet i forhold til arbejdsgiveren er opfyldt.
I den konkrete sag havde borgeren ret til sygedagpenge for det samlede fravær, selvom borgerens fravær i det ene ansættelsesforhold udgjorde mindre end fire timer ugentligt.
Borgeren havde et ansættelsesforhold på 30 timer og et ansættelsesforhold på 3 timer og 56 minutter ugentligt.
Ankestyrelsens Beskæftigelsesudvalg lagde ved vurderingen af, om der var ret til sygedagpenge ved fraværet fra ansættelsesforholdet på 3 timer og 56 minutter ugentligt, vægt på, at borgeren også var fraværende fra anden beskæftigelse, og at borgerens samlede fravær i forhold til arbejdsmarkedet udgjorde mere end fire timer ugentligt.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at afklare, hvordan kravet om mindst fire timers fravær skal forstås, når den sygemeldte har flere ansættelsesforhold, hvor den sygemeldte i forhold til ét eller flere ansættelsesforhold er fraværende i mindre end fire timer ugentligt.
Reglerne Love og bekendtgørelser Lov om sygedagpenge, senest bekendtgjort i lovbekendtgørelse nr. 1712 af 20. august 2021.
  § 7, stk. 2, 1. og 2. pkt.
Praksis Følgende principmeddelelser er brugt ved afgørelsen og gælder stadig:
  14-21, om beskæftigelseskravet i forhold til kommunen og arbejdsgiver.
Den konkrete afgørelse Ankestyrelsens Beskæftigelsesudvalg har nu afgjort din sag.
 Resultatet er:
  Du var berettiget til sygedagpenge ved din sygemelding fra den 18. februar 2021.
 Det betyder, at vi ændrer kommunens afgørelse.
 Kommunen vil kontakte dig.
Begrundelse for afgørelsen Sådan vurderer vi sagen Ankestyrelsens Beskæftigelsesudvalg vurderer, at du var delvis uarbejdsdygtig i sygedagpengelovens forstand ved din sygemelding fra den 18. februar 2021.
 Vi vurderer også, at der ved afgørelsen af, om du var fraværende mindst fire timer ugentligt, skulle tages udgangspunkt i dit samlede fravær fra arbejdsmarkedet.
Hvad er afgørende for sagen Du blev sygemeldt den 18. februar 2021 fra dit arbejde som husassistent og dit arbejde som ledsager på grund af, at du havde fået indopereret et nyt knæ.
Du var ansat som husassistent 30 timer ugentligt, og du var ansat som ledsager tre timer og 56 minutter ugentligt.
Du har fået afslag på sygedagpenge i anledning af dit sygefravær fra dit arbejde som ledsager, da fraværet udgjorde mindre end fire timer ugentligt.
 Dit samlede fravær fra arbejdsmarkedet udgjorde 33 timer og 56 minutter ugentligt.
 Vi finder, at kravet om mindst fire timers fravær skal vurderes ud fra din samlede tilknytning til arbejdsmarkedet og ikke alene i forhold til din beskæftigelse som ledsager.
 Vi lægger ved fortolkningen vægt på, at formålene med sygedagpengeloven er, at den sygemeldte sikres en økonomisk kompensation ved sit sygefravær, og at medvirke til, at den sygemeldte genvinder sin arbejdsevne og vender tilbage til arbejdsmarkedet hurtigst muligt samt at understøtte samarbejdet mellem kommunerne og de relevante aktører for at nedbringe og forebygge sygefravær.
 Der er ikke hensyn, der taler for, at en sygemeldt med flere ansættelsesforhold  sammenlignet med en lønmodtager, der er selvforsørgende ved ét ansættelsesforhold  har et mindre behov for en økonomisk kompensation, og at genvinde sin arbejdsevne og vende tilbage til arbejdsmarkedet hurtigst muligt samt et samarbejde mellem kommunen og arbejdsgivere om at nedbringe og forebygge sygefravær.
Vi bemærker, at kravet om mindst fire timers fravær gælder både i forhold til retten til sygedagpenge fra arbejdsgiver og fra kommunen.
Vurderingen af, om en sygemeldt er fraværende mindst fire timer ugentligt, er den samme, uanset hvem der har pligt til at udbetale sygedagpenge.
 Selvom dette kan medføre en forpligtelse for arbejdsgivere til at udbetale sygedagpenge til lønmodtagere, der er fraværende i mindre end fire timer ugentligt hos arbejdsgiveren, men har et samlet fravær på mindst fire timer ugentligt fra arbejdsmarkedet, finder vi, at det ikke er en så tungtvejende grund, at det kan føre til et andet resultat.
 Vi lægger i den forbindelse vægt på, at formålene med sygedagpengeloven primært retter sig mod den sygemeldte og ikke arbejdsgiveren.
Vi har ikke med denne afgørelse taget stilling til, hvor længe efter standsningstidspunktet du har ret til udbetaling af sygedagpenge.
Det afhænger af det videre forløb, som vi ikke er bekendt med.
Der er efter sygedagpengelovens § 7 om uarbejdsdygtighed ikke grundlag for at træffe afgørelse med tilbagevirkende kraft.
Kommunen skal træffe en afgørelse, inden udbetalingen af sygedagpenge kan standses.
Dette gælder, uanset om det på et tidligere tidspunkt er dokumenteret, at borger ikke længere er uarbejdsdygtig på grund af sygdom.
Vi henviser til principmeddelelse 40-18.
Om reglerne Retten til sygedagpenge er betinget af, at en person er uarbejdsdygtig på grund af egen sygdom.
Det er ved delvis uarbejdsdygtighed en betingelse, at lønmodtagerens fravær er på mindst fire timer pr. uge.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
