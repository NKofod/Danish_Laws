Nr BTL 281 Betænkning over Forslag til lov om pakkerejser   

 Nr L 281 1992-93, 1. samling Afgivet af Retsudvalget Afgivet: 19930622 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
Nogle af udvalgets spørgsmål og justitsministerens svar herpå er optrykt som bilag til betænkningen.
 Endvidere har udvalget modtaget skriftlige henvendelser fra:
Assurandør-Societetet, Danmarks Rederiforening, Danmarks Rejsebureau Forening, Forbrugerrådet og Foreningen af rejsearrangører i Danmark.
 Der er af et flertal og af et mindretal stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med  

 det af flertallet stillede ændringsforslag.
 Et mindretal inden for flertallet (Fremskridtspartiets medlem af udvalget)  

 bemærker, at det er særdeles afgørende, at loven ikke vil blive anvendt til  

 at lægge hindringer i vejen for sådanne rejser, der traditionelt udbydes til  

 folkelige organisationer, kirkelige organisationer, idrætsforeninger,  

 spejderorganisationer, havebrugsforeninger, skoler og andre  

 undervisningsinstitutioner m.fl.
 Mindretallet lægger vægt på, at Justitsministeriets lovafdeling i  

 besvarelse af spørgsmål nr. 17 fra udvalget udtaler, at »folkelige  

 foreninger . . . skal således alene anses som arrangører, hvis deres  

 tilrettelæggelse og salg af rejsearrangementer dels har et professionelt  

 tilsnit, f.eks. ved at der udbydes egentlige rejsebrochurer og lign.  

 markedsføringsmateriale, dels har et ikke ubetydeligt omfang.
Hvis en folkelig forening kun i enkeltstående tilfælde udbyder  

 pakkerejser, vil foreningen ikke være arrangør i lovens forstand.
Det samme  

 vil som regel gælde, hvis rejserne alene annonceres i (foreningens  

 medlemsblad).« Fremskridtspartiet finder, at der med disse bemærkninger er tilsikret  

 folkelige organisationer m.v., at loven ikke vil blive benyttet til  

 restriktive indgreb over for medlemmer, kursusdeltagere, pårørende og andre  

 interesserede.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de stillede  

 ændringsforslag.
 ÆndringsforslagAf et mindretal (SF):
 Til § 1 1) Stk. 1 affattes således:
»Loven gælder for udbud af pakkerejser og for aftaler om køb af  

 pakkerejser, som en kunde indgår med en arrangør eller med en  

 formidler.« Til § 2 2) I stk. 1 udgår ordene »såfremt de af  

 arrangøren udbydes samlet eller har været udbudt på forhånd og sælges  

 samlet«, og i stedet indsættes: »såfremt de udbydes eller sælges  

 samlet«.
 Til § 3 3) I stk. 2 udgår ordene »i arrangørens  

 navn«.
 Til § 6 4) I stk. 1, 2. pkt., udgår ordene »på anden  

 egnet måde over for kunden«, og i stedet indsættes: »på anden for  

 kunden klar og tilgængelig måde«.
 Af udvalget , tiltrådt af justitsministeren:
 Til § 12 5) I stk. 1 indsættes efter »der opfylder  

 alle« ordet: »nødvendige«.
Bemærkninger Til nr. 1 og 3 Ifølge lovforslagets § 3, stk. 2, er en formidler en, der  

 udbyder eller sælger i arrangørens navn.
Derfor er det forvirrende, at man i  

 lovforslagets § 1 udvander begrebet med tilføjelsen »der handler i  

 arrangørens navn«.
Lovens gyldighed skal ikke begrænses med hensyn til  

 udbud, derfor fjernes det andet punktum.
Til nr. 2 Efter forslagsstillerens mening, er det en begrænsning af lovens  

 virkefelt at kræve, at pakkerejsen skal være udbudt samlet.
Ligeledes er det  

 ikke afgørende, hvem der udbyder eller sælger.
Køberen må have krav på samme  

 sikkerhed, uanset hvem der har solgt eller udbudt rejsen, og uanset at rejsen  

 måske ikke har været udbudt samlet på forhånd, men måske er særligt sammensat  

 til lejligheden.
 Til nr. 4 Det må være afgørende i ratifikationen af et direktiv om  

 beskyttelse af købere af pakkerejser, at man sikrer sig, at køberen har fået  

 de oplysninger, der er nødvendige på en for kunden egnet måde.
 Til nr. 5 Med ændringsforslaget præciseres betingelserne for overdragelse  

 af pakkerejser således, at kun de nødvendige betingelser for overdragelse  

 skal være opfyldt.
Bent Greve (S) Erling Christensen (S) Lise Hækkerup (S) Lissa Mathiasen  

 (S) Holger Graversen (S) Ole Espersen (S) Pernille Frahm (SF) nfmd.
Gert  

 Petersen (SF) Sonja Albrink (CD) Grove (KF) fmd.
Helge Adam Møller  

 (KF) Inge Dahl-Sørensen (V) Birthe Rønn Hornbech (V) Svend Aage Jensby (V)  

 Steffen Kjærulff-Schmidt (FP) Elisabeth Arnold (RV) Inger Stilling Pedersen  

 (KRF) Bilag Nogle af udvalgets spørgsmål til ministeren og dennes svar herpå Spørgsmål:
»Udvalget anmoder om ministerens kommentar til vedlagte henvendelse  

 af 18. maj 1993 fra Landsforeningen Dansk Vandrelaug.« Svar:
 Landsforeningen Dansk Vandrelaug anmoder i sit høringssvar om en uddybning  

 af lovforslagets bemærkninger vedrørende forståelsen af udtrykket  

 »lejlighedsvis« i lovforslagets § 3, stk. 1.
Det fremgår af lovforslagets almindelige bemærkninger, pkt. 5.1., at den,  

 der tilrettelægger pakkerejser, kun skal anses som arrangør i lovens  

 forstand, hvis denne virksomhed er så regelmæssig og systematiseret eller i  

 øvrigt har et sådant omfang, at den må anses for at have erhvervslignende  

 karakter.
Folkelige foreninger, skoler m.v. skal således alene anses som  

 arrangører, hvis tilrettelæggelsen af ferierejser o.l. dels har et  

 professionelt tilsnit, f.eks. ved, at der udarbejdes egentlige rejsebrochurer  

 og lignende markedsføringsmateriale, dels har et ikke ubetydeligt omfang.
Spørgsmålet om, hvorvidt folkelige foreninger m.v. er omfattet af loven,  

 afhænger således i første række af, om foreningens virksomhed med at  

 tilrettelægge pakkerejser har erhvervslignende karakter.
Afgørelsen herom må  

 træffes på grundlag af en samlet, konkret vurdering af foreningens virksomhed  

 og vil normalt ikke udelukkende kunne baseres på, hvor mange rejser  

 foreningen årligt arrangerer.
Der må herudover bl.a. lægges vægt på, om  

 virksomheden med at arrangere ture m.v. undtagelsesvis har det professionelle  

 tilsnit, som omtales i bemærkningerne til lovforslaget.
 Der henvises i øvrigt herom til besvarelsen af spørgsmål 1.
 Spørgsmål:
»Det fremgår af lovforslagets motiver - ad § 2, side 11, første  

 spalte - at aftalen om en krydstogtrejse vil kunne være en pakkerejse.  

 Athen-konventionen omfatter klart aftaler om krydstogtrejser, og alle skader,  

 der sker om bord, vil være omfattet af denne konvention.
Da nøjagtig de samme  

 skader vil kunne være omfattet af lovforslaget, synes der at være en  

 konflikt.
Er den arrangør, som Justitsministeriet i det andet store afsnit i  

 sit svar på side 3 beskriver som omfattet af pakkerejseloven, ikke nøjagtig  

 den samme person, der er omfattet af Athen-konventionen? Den reder, der  

 sælger et krydstogt omfattende indkvartering m.v. om bord, jf. lovforslagets  

 § 2, og som, jf. lovforslagets § 3, tilrettelægger denne rejse og udbyder og  

 sælger den, er efter lovforslaget en pakkerejsearrangør, men er efter  

 Athen-konventionen en bortfragter og har krav på behandling i henhold til  

 konventionens regler.
Hvis en sådan bortfragter uden for EF tvinges ind under  

 pakkerejselovens regler, begår Danmark vel folkeretsbrud?» Svar:
Som nævnt i besvarelsen af spørgsmål 8-10 fastlægger EF-direktivet og  

 lovforslaget arrangørens ansvar.
Ved en arrangør forstås efter  

 lovforslaget enhver, der tilrettelægger pakkerejser og udbyder eller  

 sælger disse.
Ved en pakkerejse forstås under nærmere angivne omstændigheder  

 en kombination af mindst 2 af følgende 3 elementer:
1) transport, 2) indkvartering, 3) anden turistmæssig ydelse, der ikke er direkte knyttet til transport  

 eller indkvartering, men som udgør en væsentlig del af pakkerejsen.
Athen-konventionen fastlægger bortfragterens ansvar.
Som  

 bortfragter anses den, af hvem eller på hvis vegne en transportaftale  

 er blevet afsluttet.
Ved en transportaftale forstås efter konventionen en  

 kontrakt indgået af bortfragteren eller på dennes vegne vedrørende transport  

 til søs af en passager med eventuel bagage.
 Direktivet og lovforslaget på den ene side og Athen-konventionen på den  

 anden side har således forskellige anvendelsesområder, idet der efter  

 direktivet og lovforslaget skal være tale om mere end en ren transportaftale,  

 jf. ovenfor.
 En person, som er bortfragter i Athen-konventionens forstand og sælger en  

 transportydelse, vil kun være omfattet af pakkerejsedirektivet og  

 lovforslaget, hvis aftalen ud over transportydelsen tillige omfatter  

 indkvartering eller anden turistmæssig ydelse, som udgør en væsentlig del af  

 rejsen.
I lovforslagets bemærkninger antages det bl.a., at krydstogter til søs  

 o.l. kan være pakkerejser, selv om overnatning under transport ikke er  

 indkvartering i lovens forstand.
Dette vil være tilfældet, hvis et krydstogt  

 ud over den rene transportydelse indeholder sådanne elementer, at opholdet om  

 bord må anses som en selvstændig turistmæssig ydelse, der udgør en væsentlig  

 del af rejsen.
I tilfælde som nævnt ovenfor er det korrekt, at skibsrederen som antaget i  

 spørgsmålet kan være både bortfragter i konventionens forstand og arrangør i  

 lovforslagets forstand.
Som det er anført ovenfor, kan rederen imidlertid kun  

 ifalde direktivets og lovforslagets strenge arrangøransvar, hvis rejsen  

 indeholder flere elementer end den rene transportaftale.
Som det endvidere er  

 anført ovenfor, tager reglerne i Athen-konventionen sigte på den situation,  

 hvor der er tale om en ren transportaftale.
 På den baggrund er det fortsat Justitsministeriets opfattelse, at der ikke  

 er en sådan konflikt mellem Athen-konventionen og EF-direktivet - som Danmark  

 er forpligtet til at gennemføre - at Danmark efter lovforslagets vedtagelse  

 ikke vil kunne ratificere konventionen.
 Spørgsmål:
»Hvad er hjemmelen til at udtale, at Athen-konventionen kun omfatter  

 »den rene transportaftale«, men ikke ydelser, der »indeholder  

 flere elementer end den rene transportaftale«, og hvorledes er det  

 defineret?» Svar:
Det nævnes i besvarelsen af spørgsmål 14, at Athen-konventionen tager  

 sigte på rene transportaftaler.
Denne udtalelse bygger på konventionens  

 artikel 1, pkt. 2, som indeholder følgende definition på en transportaftale:
»Transportaftale« betyder en kontrakt indgået af bortfragteren  

 eller på dennes vegne vedrørende transport til søs af en passager,  

 henholdsvis af en passager og hans bagage.' En person - f.eks. en skibsreder - som er bortfragter i  

 Athen-konventionens forstand, vil samtidig kunne være pakkerejsearrangør i  

 EF-direktivets og lovforslagets forstand.
Det vil være tilfældet, hvis  

 rederen sælger et arrangement, som ud over ydelse af søtransport tillige  

 omfatter indkvartering eller anden turistmæssig ydelse, som udgør en  

 væsentlig del af rejsen.
 Rederen kan således kun ifalde direktivets og lovforslagets strenge  

 arrangøransvar, hvis den pågældende sælger et samlet arrangement, der  

 indeholder flere elementer end deen rene transportaftale, som beskrives i  

 Athen-konventionens artikel 1, pkt. 2.
 På den baggrund finder Justitsministeriet, at der ikke er en sådan  

 konflikt mellem Athen-konventionen på den ene side og EF-direktivet og  

 lovforslaget på den anden side, at Danmark efter lovforslagets vedtagelse  

 ikke vil kunne ratificere konventionen.
Justitsministeriet skal i øvrigt fremhæve, at Danmark er forpligtet til at  

 gennemføre EF-direktivet, og at direktivet efter Justitsministeriets  

 opfattelse ikke giver mulighed for, at reglerne om arrangørens  

 ansvarsgrundlag kan fraviges til skade for kunden.
Dette synspunkt er i  

 overensstemmelse med indstillingen fra Pakkerejseudvalgets flertal.  

 Synspunktet er desuden i overensstemmelse med en uformel udtalelse fra  

 Kommissionens tjeneste for forbrugerpolitik.
Det kan endvidere oplyses, at  

 den lov vedrørende direktivet, som er gennemført i Det forenede Kongerige, på  

 samme måde som lovforslaget kun åbner mulighed for, at erstatningens  

 størrelse kan begrænses.
Der henvises til besvarelsen af spørgsmål 3 og 13.
I den ovenfor nævnte udtalelse har Kommissionen på dansk forespørgsel  

 givet udtryk for, at der ikke er nogen uforenelighed mellem EF-direktivet og  

 Athen-konventionen.
Såfremt det måtte vise sig, at direktivet giver anledning  

 til problemer med hensyn til anvendelsen af Athen-konventionen, vil  

 Justitsministeriet rejse spørgsmålet over for EF-Kommissionen med henblik på  

 en drøftelse af behovet for en ændring af reglerne på området.
 Spørgsmål:
»Er rejsearrangementer forbeholdt kun een organisations medlemmer  

 omfattet af lovforslaget, f.eks. når en lokalforening af Foreningen Norden  

 arrangerer og nationalt udbyder et rejsearrangement til alle foreningens  

 medlemmer?» Svar:
 Et rejsearrangement er omfattet af lovforslaget, hvis der er tale om en  

 pakkerejse, som tilrettelægges og sælges af en arrangør, jf. lovforslagets §§  

 1-3.
 Som arrangør anses efter lovforslagets § 3, stk. 1, enhver, der  

 tilrettelægger pakkerejser og udbyder eller sælger disse direkte eller gennem  

 en formidler, medmindre denne virksomhed alene udøves lejlighedsvis.
I lovforslagets bemærkninger, pkt. 5.1., og besvarelsen af spørgsmål 1, 2,  

 5, 6, 11 og 15 har Justitsministeriet redegjort for forståelsen af udtrykket  

 »lejlighedsvis«.
Det anføres i bemærkningerne bl.a., at den, der  

 tilrettelægger pakkerejser, kun skal anses som arrangør i lovforslagets  

 forstand, hvis denne virksomhed er så systematiseret eller i øvrigt har et  

 sådant omfang, at den må anses for at have erhvervslignende karakter.  

 Folkelige foreninger - som f.eks. en lokalforening under Foreningen Norden -  

 skal således alene anses som arrangører, hvis deres tilrettelæggelse og salg  

 af rejsearrangementer dels har et professionelt tilsnit f.eks. ved, at der  

 udarbejdes egentlige rejsebrochurer og lignende markedsføringsmateriale, dels  

 har et ikke ubetydeligt omfang.
Hvis en folkelig forening kun i enkeltstående tilfælde udbyder  

 pakkerejser, vil foreningen ikke være arrangør i lovens forstand.
Det samme  

 vil som regel gælde, hvis rejserne alene annonceres i (hoved)foreningens  

 medlemsblad.
I øvrigt vil afgørelsen af, om en folkelig lokalforening er arrangør i  

 lovens forstand, skulle træffes på grundlag af en konkret, samlet vurdering  

 af foreningens virksomhed.
Det vil ikke være afgørende for denne vurdering,  

 om lokalforeningens arrangementer alene udbydes til en afgrænset kreds -  

 f.eks. til medlemmer af hovedforeningen - men en sådan omstændighed vil tale  

 for, at tilrettelæggelsen af pakkerejser ikke har det professionelle tilsnit,  

 som er omtalt ovenfor.
