Landsskatteretskendelse Leasingselskab - fradrag for tab på leasingaktiver og  

 driftsmidler - tidspunkt for ophør A A/S klagede for skatteåret 1995/96 over, at  

 skatteankenævnet havde fundet, at skattemæssig saldo på  

 leasingaktiver og driftsmidler skulle fratrækkes i det år, hvor  

 aktiviteten ophørte (her i sagen i 1994).
Det fremgik af sagens oplysninger, at selskabet havde  

 drevet leasingvirksomhed i en årrække.
Leasingkontrakterne  

 udløb successivt, og i slutningen af 1994 udløb de sidste  

 kontrakter.
Ved udløb af kontrakterne overtog lejerne driftsmidlerne  

 til scrapværdien.
Ifølge selskabets årsberetning for 1994,  

 var selskabets aktivitet i lighed med tidligere år administration og  

 finansiering af en leasingportefølje samt at være moderselskab i  

 en koncern.
Det fremgik videre af årsberetningen, at koncernen var  

 under afvikling, og at der var indgået en endelig aftale om afvikling  

 af koncernens samlede bankgæld.
Selskabet havde ingen ansatte og  

 datterselskabet forventede man likvideret i 1995.
Selskabets indtægter bestod i 1994 af  

 leasingindtægter på 335.908 kr. samt lejeindtægt fra solgt  

 ejendom.
I 1993 var leasingindtægten ca. 1,3 mio. kr.
Den regnskabsmæssige saldo på egne  

 driftsmidler androg 1 kr. pr. 31. december 1994. Udleasede driftsmidler  

 androg 0, idet hele anskaffelsesprisen primo på 6.691.227 kr. blev  

 taget til afgang.
Medregnet var endvidere 152.936 kr. som gevinst ved salg af  

 udleasede aktiver.
Den skattemæssige driftsmiddelsaldo udgjorde efter  

 salget på 152.936 kr. i alt 4.397.919 kr. på udleasede  

 driftsmidler og 90.108 kr. på egne driftsmidler.
Debitortilgodehavende  

 udgjorde 174.809 kr., hvoraf 140.000 kr. var hensat til tab.
Under anden  

 gæld var anført deposita leasing med 187.844 kr.
Selskabets  

 egenkapital var negativ med 8.679.180 kr.
Det fremgik af oplysninger fra  

 Told- og Skat, at selskabet havde salgsmoms i de første 3 kvartaler af  

 1994.
Af selskabets årsberetning for 1995 fremgik det, at  

 selskabets aktivitet bestod i administration og finansiering af en  

 leasingportefølje, samt at være moderselskab i en koncern.
Det  

 blev endvidere oplyst i årsberetningen, at når et bebudet  

 erstatningskrav mod datterselskab i likvidation blev afgjort, ville der blive  

 taget stilling til selskabets fremtidige virksomhed.
Et søsterselskab  

 havde erhvervet bankens fordring i selskabet, således at samtlige  

 kreditorer i koncernen ville blive indfriet.
Selskabets indtægt i 1995  

 udgjorde 9.169 kr. og vedrørte betaling fra debitor.
Under anden  

 gæld var opført 153.306 kr. vedrørende deposita leasing.  

 Debitortilgodehavendet androg 55.661 kr., heraf var 50.000 kr. hensat til  

 tab.
Den regnskabsmæssige driftsmiddelsaldo udgjorde i  

 regnskabsåret 1995 1 kr., og selskabets samlede anlægsaktiver  

 udgjorde dermed ligeledes i alt 1 kr.
Der blev ikke registreret salgsmoms i  

 1995.
Af selskabets årsberetning for 1996 fremgik det, at  

 selskabet opnåede en akkord med en af hovedkreditorerne pr. 1. januar  

 1996. Ved overdragelsesdokument af 30. september 1996 og med overtagelsesdato  

 pr. 1. april 1996 overtog selskabet aktiviteterne fra et  

 søsterselskab.
Aktiviteten var ingeniør- og handelsvirksomhed  

 med salg af produkter, projekter og service til den danske industri.
Mere  

 konkret omfattede virksomheden hovedsageligt salg på agenturbasis af  

 ventiler og pakninger, sliddele, entreprenørmateriel,  

 løftegrej, transmissionsudstyr, poselukningssystemer m.m.
Jf. overdragelsesbalancen, blev der erhvervet driftsmidler  

 for 1.891.215 kr., hvoraf 1.546.886 kr. var biler og 344.329 kr.  

 vedrørte driftsmidler.
Af overdragelsesaftalen pkt. 2.1 fremgik det,  

 at dette tillige omfattede udlejningsmateriel, der befandt sig hos  

 kunder.
Selskabets bruttoresultat i 1996 udgjorde 12.480.004 kr.  

 og omsætningen var 36.443.929 kr.
Der var en tilgang i driftsmidlerne  

 på 2.499.789 kr. og selskabet havde i gennemsnit 41 fuldtidsansatte i  

 regnskabsperioden.
 Selskabets revisor havde under sagens behandling ved  

 Landsskatteretten oplyst, at selskabets leasingindtægter i perioden  

 1996-1998 udgjorde følgende:
Omsætning 1996 (9 måneder) 1.275.000 kr.
Omsætning 1997 3.009.000 kr.
Omsætning 1998 4.438.000 kr.
 Skatteankenævnet havde med henvisning til  

 afskrivningsloven § 6, til Ligningsvejledningen afsnit E.I.3.1.2 samt til  

 afgørelserne skd.69.278 VLD, TfS 1987.2 H, LSR 1974.137, LSR 1972.100  

 og LSR 1984.74 fundet, at den af selskabet hidtil drevne leasingvirksomhed  

 endeligt ophørte i 1994.
Skatteankenævnet havde som begrundelse herfor bl.a.  

 henvist til, at det var oplyst at leasingkontrakterne udløb  

 successivt, og at den sidste kontrakt udløb i 3. kvartal 1994. For  

 indkomståret 1992 androg omsætningen ca. 3,9 mio. kr, i 1993 ca.  

 1,3 mio. kr. og i 1994 ca. 0,3 mio. kr.
Før 1992 var selskabets  

 omsætning væsentligt højere.
I perioden fra januar 1992  

 til 1994 havde der kun været tilgang på udleasede driftsmidler  

 med ca. 27.000 kr.
 Selskabet fik således ikke tilført nye  

 kontrakter, efterhånden som de tidligere kontrakter udløb.  

 Ultimo 1994 var der ikke flere leasingaktiver i behold, og ej heller nogen  

 leasingaktivitet.
Skatteankenævnet havde anset det  

 indtægtsgivende produktionsapparat ved leasingvirksomhed for at  

 være det materiel der blev leaset.
Dette materiel dannede grundlaget  

 for, at der kunne indgås en kontrakt, og selskabet havde hverken  

 leasingaktiver eller kontraktgrundlag ultimo 1994. Det EDB-program til  

 styring af leasingaktiviteterne som selskabet fortsat havde i behold efter  

 udgangen af 1994, havde skatteankenævnet anset for være et  

 administrationsredskab.
Det forhold, at der i 1995 og 1996 var foretaget  

 debitorinddrivelse og tilbagebetaling af deposita, havde  

 skatteankenævnet ikke anset for at kunne bevirke, at aktiviteten ikke  

 var ophørt.
Disse finansielle transaktioner vedrørte  

 aktiviteten for tidligere år.
 Selskabet havde oplyst, at der fra 1994 blev foretaget  

 overvejelser omkring selskabets fremtid og dette resulterede i, at der i 1996  

 blev tilført selskabet en aktivitet, der tillige indebar leasing.
Skatteankenævnet havde hertil bemærket, at  

 hovedaktiviteten i denne virksomhed var handelsvirksomhed.
Det  

 anførtes i årsberetningen for 1996, at der var tale om  

 ingeniør- og handelsvirksomhed med salg af produkter, projekter og  

 service.
Det var endvidere oplyst, at ud af omsætningen på ca. 36  

 mio. kr. vedrørte ca. 2 mio. kr. lejeindtægt.
Dette var ikke  

 dokumenteret og skatteankenævnet havde anført, at der ikke  

 sås at være en sammenhæng mellem de oplyste  

 lejeindtægter og driftsmiddeltilgangen i 1996. Selv om den nye  

 aktivitet indeholdt et element af udlejning af materiel, var det i forhold  

 til hovedaktiviteten af begrænset omfang, og det sås ikke at  

 kunne sidestilles med den hidtil foretagne leasingaktivitet.  

 Skatteankenævnet havde dermed ikke anset det for godtgjort, at  

 leasingaktiviteten var fortsat fra 1994 til 1996.
Skatteankenævnet havde således vurderet, at  

 den hidtil drevne leasingaktivitet ophørte i 1994, hvor de sidste  

 leasingkontrakter udløb og hvor aktiverne blev overdraget.
Selskabets  

 indkomst var derfor nedsat med den skattemæssige saldo.
 Selskabets repræsentant havde over for  

 Landsskatteretten nedlagt påstand om, at ansættelsen blev  

 forhøjet med den foretagne nedsættelse, hvor  

 skatteankenævnet havde nedsat den skattepligtige indkomst fra 614.793  

 kr. til -3.873.234 kr.
Til støtte for den nedlagte påstand havde  

 repræsentanten anført, at der ikke forelå  

 virksomhedsophør som anført af de stedlige skattemyndigheder.  

 Det havde således aldrig været tanken at opgive  

 leasingaktiviteterne.
Selskabet havde bl.a. fået udviklet et specielt  

 EDB-program til styring af leasingaktiviteterne.
Det havde kostet selskabet  

 ca. 700.000 kr. at udvikle dette program, og det var stadig i behold ved  

 udgangen af det omhandlede indkomstår.
Repræsentanten var enig i, at aktiviteterne i  

 selskabet ikke har været så omfattende i en periode, men dette  

 skulle ikke føre til, at virksomheden skulle anses for afviklet jf.  

 LSR 1974.137. I et tilfælde, hvor der ikke foregik aktivitet i en  

 periode, havde Højesteret i TfS 1987.2 statueret, at der ikke  

 forelå virksomhedsophør.
Sagen vedrørte en  

 gårdejer, der i maj måned 1979 solgte sin fiskekutter, og i  

 september måned 1980 købte en ny fiskekutter til levering den  

 23. december 1980.
Afslutningsvis havde repræsentanten henvist til TfS  

 1999.45 V samt til TfS 1999.49 LSR, som han fandt sammenlignelige med  

 nærværende sag.
Landsskatteretten fandt således i TfS  

 1999.49, at der ikke var sket ophør af virksomheden i relation til  

 afskrivningsloven § 6, da der kun var sket delvis afhændelse af  

 virksomhedens driftsmidler.
 Landsskatteretten udtalte:
Det fremgik af bestemmelsen i afskrivningsloven § 6, stk.  

 1, at blev en virksomhed afhændet, afstået eller opgivet, kunne  

 der ikke for det indkomstår hvori afhændelse, afståelse  

 eller ophør fandt sted (ophørsåret) afskrives på  

 driftsmidler i den i dette afsnit nævnte art.
Bestemmelsen indeholdt  

 ikke retningslinier for, hvad der skulle forstås ved  

 virksomhedsophør, og dette spørgsmål måtte derfor  

 afgøres på grundlag af praksis.
 Det bemærkedes, at det omhandlede EDB-anlæg  

 var opført i regnskaberne som et selvstændigt driftsmiddel.
Henset til Vestre Landsrets dom af 20. november 1998 (TfS  

 1999.45) samt til skd. 63.372 VLD, fandt Landsskatteretten, at tabet på  

 den negative driftsmiddelsaldo først skulle fratrækkes ved salg  

 af det sidst tilbageværende driftsmiddel.
Da det sidste driftsmiddel  

 ikke var solgt i 1994, fandt retten, at det var med rette, at selskabet ikke  

 havde fratrukket den skattemæssige saldo i 1994, uanset at aktiviteten  

 i øvrigt ophørte i 1994.
 Den påklagede ansættelse skulle reguleres i  

 overensstemmelse med den af repræsentanten nedlagte påstand.
