Bekendtgørelse om pengeinstitutters  

 videregivelse af kreditoplysninger I medfør af § 1, stk. 5, § 34, stk. 2,  

 § 70, stk. 4 og 5, og § 73 i lov nr. 429 af 31. maj 2000 om  

 behandling af personoplysninger fastsættes:
 § 1. Banker og sparekasser (pengeinstitutter), der  

 første gang videregiver registrerede oplysninger eller  

 bedømmelser om en kunde i pengeinstituttet, som alene tjener til  

 bedømmelse af kundens økonomiske soliditet og  

 kreditværdighed (kreditoplysninger), skal inden 4 uger efter  

 videregivelsen give kunden meddelelse om, at der er videregivet sådanne  

 oplysninger og bedømmelser.
 § 2. Videregivelse af kreditoplysninger som  

 nævnt i § 1 må ikke ske, hvis kunden har givet  

 pengeinstituttet skriftlig meddelelse om, at den pågældende ikke  

 ønsker sådanne oplysninger videregivet.
 § 3. Pengeinstituttet skal til enhver tid på  

 begæring af en kunde inden 4 uger på en let forståelig  

 måde meddele denne indholdet af de kreditoplysninger, som  

 pengeinstituttet har videregivet om den pågældende inden for de  

 sidste 6 måneder.
 Stk. 2. Pengeinstituttet skal endvidere give oplysning om  

 kategorien af modtagere af oplysningerne samt tilgængelig information  

 om, hvorfra de i stk. 1 nævnte oplysninger stammer.
 Stk. 3. Kunden kan forlange, at pengeinstituttet giver  

 meddelelse som nævnt i stk. 1 skriftligt.
Stk. 4. Har kunden forlangt, at meddelelse som nævnt i  

 stk. 1 gives skriftligt, kan pengeinstituttet som betaling herfor  

 kræve 10 kr. pr. påbegyndt side.
Betalingen kan dog ikke  

 overstige 200 kr.
Har kunden forlangt skriftlig meddelelse om, at der ikke er  

 videregivet oplysninger som nævnt i stk. 1 om vedkommende, kan  

 pengeinstituttet som betaling herfor kræve 10 kr.
De nævnte  

 beløb omfatter samtlige omkostninger, herunder  

 forsendelsesomkostninger m.v.
 Stk. 5. Har kunden ikke forlangt, at meddelelse skal  

 være skriftlig, kan betaling ikke kræves.
 § 4. Har et pengeinstitut videregivet en  

 kreditoplysning, der viser sig at være urigtig eller vildledende, skal  

 pengeinstituttet straks berigtige oplysningen samt give skriftlig  

 underretning om berigtigelsen til kunden og til alle, der har modtaget  

 kreditoplysningen inden for de sidste 6 måneder, før  

 pengeinstituttet blev bekendt med forholdet.
 § 5. Henvendelser fra en kunde om berigtigelse af  

 videregivne kreditoplysninger, der angives at være urigtige eller  

 vildledende, skal snarest og inden 4 uger efter modtagelsen besvares  

 skriftligt af pengeinstituttet.
Stk. 2. Nægter pengeinstituttet at foretage den  

 begærede berigtigelse, kan kunden inden 4 uger efter modtagelsen af  

 pengeinstituttets svar eller efter udløbet af den i stk. 1  

 nævnte svarfrist indbringe spørgsmålet for Datatilsynet,  

 der træffer afgørelse om, hvorvidt der skal foretages  

 berigtigelse.
Bestemmelsen i § 4 gælder tilsvarende.
 Stk. 3. Pengeinstituttets svar skal i det i stk. 2  

 nævnte tilfælde indeholde oplysning om adgangen til at indbringe  

 spørgsmålet for Datatilsynet og om fristen herfor.
 § 6. Bekendtgørelsen gælder  

 også for videregivelse af oplysninger om virksomheder m.v.
 § 7. Med bøde straffes den, der  

 overtræder §§ 1-4, § 5, stk. 1, stk. 2, 2. pkt., og  

 stk. 3.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 § 8. Bekendtgørelsen træder i kraft den 1. juli  

 2000.
