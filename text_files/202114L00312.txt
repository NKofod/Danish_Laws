Betænkning afgivet af Beskæftigelsesudvalget den 8. december 2021 Betænkning over Forslag til lov om ændring af lov om sygedagpenge og barselsloven (Udvidet ret for arbejdsgiver til refusion og for selvstændige til sygedagpenge som følge af covid-19 samt ny midlertidig periode med ret til dagpenge ved pasning af børn som følge af covid-19) [af beskæftigelsesministeren (Mattias Tesfaye, fg.)]:
1. Ændringsforslag Beskæftigelsesministeren har stillet 2 ændringsforslag til lovforslaget.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling.
 Udvalget indstiller, at der dispenseres fra bestemmelsen i Folketingets forretningsordens § 13, stk. 1, således at 3. behandling kan finde sted tidligere end 2 dage efter 2. behandling.
 Udvalget indstiller, at der dispenseres fra bestemmelsen i Folketingets forretningsordens § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
3. Indstillinger Et flertal i udvalget (udvalget med undtagelse af NB) indstiller lovforslaget til vedtagelse med de stillede ændringsforslag.
 Et mindretal i udvalget (NB) vil ved 2. behandling redegøre for sin stilling til lovforslaget og de stillede ændringsforslag.
 Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Venstre Venstres medlemmer af udvalget noterer sig, at Danmark heldigvis  med udrulningen af vaccinerne  står i en anden situation, end vi gjorde for et år siden.
Venstre noterer sig, at arbejdsmarkedets parter har fundet fælles løsninger på, hvordan man kan holde gang i dansk erhvervsliv i den nuværende smittesituation.
Der skal gøres, hvad der er muligt for at undgå nye nedlukninger.
For Venstre er det vigtigt at opretholde vækst og velstand under pandemien.
Lovforslaget sikrer, at virksomhederne får refusion for sygedagpenge til hjemsendte medarbejdere fra første sygedag, samtidig med at det bliver lettere for både virksomheder og lønmodtagere at løfte det ansvar, som alle danskere har, når det handler om at bekæmpe smitten.
Venstre kan på den baggrund støtte lovforslaget.
Venstre noterer sig endvidere, at ministeren har oplyst, at personer med symptomer, der ikke konstateres smittet ved en covid-19-test, ikke er omfattet af ordningen, og at det følger af den trepartsaftale, der er indgået.
Det er Venstre ærgerlig over, da vi gerne havde set, at situationer, hvor arbejdsgiveren anbefaler medarbejderen at isolere sig i det tilfælde, hvor medarbejderen har symptomer på covid-19, men ikke har fået et positivt covid-19-test-svar, også var omfattet af ordningen, men Venstre accepterer selvfølgelig ordningens indhold.
Venstre vil på den baggrund følge udviklingen i anvendelsen af ordningen tæt.
5. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af et flertal (udvalget med undtagelse af NB):
 1) I den under nr. 1 foreslåede § 43 a indsættes i stk. 1 som 2. pkt.:
»Det samme gælder, hvis den selvstændiges uarbejdsdygtighed efter § 7 skyldes, at den selvstændige som nær kontakt til en nær kontakt til en person smittet med covid-19 er i isolation i overensstemmelse med de danske sundhedsmyndigheders anbefalinger herom.« [Tydeliggørelse af, at bestemmelsen også omfatter en selvstændig, som er nær kontakt til en nær kontakt til en person smittet med covid-19, når denne er i isolation i overensstemmelse med de danske sundhedsmyndigheders anbefalinger herom] 2) I den under nr. 2 foreslåede § 53 b indsættes i stk. 1 efter 1. pkt. som nyt punktum:
»Det samme gælder, hvis lønmodtagerens uarbejdsdygtighed efter § 7 skyldes, at lønmodtageren som nær kontakt til en nær kontakt til en person smittet med covid-19 er i isolation i overensstemmelse med de danske sundhedsmyndigheders anbefalinger herom.« [Tydeliggørelse af, at bestemmelsen også omfatter en lønmodtager, som er nær kontakt til en nær kontakt til en person smittet med covid-19, når denne er i isolation i overensstemmelse med de danske sundhedsmyndigheders anbefalinger herom] Bemærkninger Til nr. 1 Med opdatering af retningslinjerne »Covid-19: Opsporing og håndtering af nære kontakter« den 29. november 2021 anbefaler sundhedsmyndighederne ud fra et forsigtighedsprincip en midlertidig skærpelse af retningslinjer for opsporing og håndtering af nære kontakter i de situationer, hvor der er bekræftet eller mistanke om smitte med omikronvarianten (B. 1.1.529). Med de opdaterede retningslinjer anbefales både de nære kontakter og de nære kontakters nære kontakter uanset vaccinations- eller tidligere smitte-status at gå i selvisolation og blive pcr-testet på dag 1, 4 og 6. Den isolerede kan tidligst ophæve selvisolationen ved negativt svar på den sidste test på dag 6.
 Dette er en skærpelse af anbefalingerne i forhold til personer, som er nær kontakt, idet en person, som er vaccineret eller tidligere smittet inden for de sidste 12 måneder, som udgangspunkt ikke anbefales at gå i isolation som nær kontakt.
 Med ændringsforslaget tydeliggøres det, at så længe sundhedsmyndighedernes anbefalinger om omikron er som ovenstående, vil en selvstændig, der er nær kontakt til en nær kontakt, og hvor der er bekræftet eller mistanke om smitte med omikronvarianten (B. 1.1.529), være omfattet af muligheden for, at der kan udbetales sygedagpenge fra første fraværsdag, hvis den selvstændige er i isolation i overensstemmelse med de danske sundhedsmyndigheders anbefalinger herom.
Til nr. 2 Med opdatering af retningslinjerne »Covid-19: Opsporing og håndtering af nære kontakter« den 29. november 2021 anbefaler sundhedsmyndighederne ud fra et forsigtighedsprincip en midlertidig skærpelse af retningslinjer for opsporing og håndtering af nære kontakter i de situationer, hvor der er bekræftet eller mistanke om smitte med omikronvarianten (B. 1.1.529). Med de opdaterede retningslinjer anbefales både de nære kontakter og de nære kontakters nære kontakter uanset vaccinations- eller tidligere smitte-status at gå i selvisolation og blive pcr-testet på dag 1, 4 og 6. Den isolerede kan tidligst ophæve selvisolationen ved negativt svar på den sidste test på dag 6.
 Dette er en skærpelse af anbefalingerne i forhold til personer, som er nær kontakt, idet en person, som er vaccineret eller tidligere smittet inden for de sidste 12 måneder, som udgangspunkt ikke anbefales at gå i isolation som nær kontakt.
 Med ændringsforslaget tydeliggøres det, at så længe sundhedsmyndighedernes anbefalinger om omikron er som ovenstående, vil en arbejdsgiver for en lønmodtager, der er nær kontakt til en nær kontakt, og hvor der er bekræftet eller mistanke om smitte med omikronvarianten (B. 1.1.529), være omfattet af muligheden for, at der kan udbetales refusion fra lønmodtagerens første fraværsdag, hvis lønmodtageren er i isolation i overensstemmelse med de danske sundhedsmyndigheders anbefalinger herom.
6. Udvalgsarbejdet Lovforslaget blev fremsat den 2. december 2021 og var til 1. behandling den 7. december 2021. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 2. december 2021 dette udkast til udvalget, jf.
L 98  bilag 1. Den 6. december 2021 sendte beskæftigelsesministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 5 spørgsmål til beskæftigelsesministeren til skriftlig besvarelse, som ministeren har besvaret.
Alexander Grandt (S) Bjarne Laustsen (S) fmd.
Jan Johansen (S) Jens Joel (S) Kasper Roug (S) Kasper Sand Kjær (S) Henrik Møller (S) Lennart Damsbo-Andersen (S) Karsten Hønge (SF) Halime Oguz (SF) Samira Nawa (RV) Kathrine Olldag (RV) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) nfmd.
Anne Rasmussen (V) Morten Dahlin (V) Stén Knuth (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Niels Flemming Hansen (KF) Birgitte Bergman (KF) Lars Boje Mathiesen (NB) Alex Vanopslagh (LA) Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
