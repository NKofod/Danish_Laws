Bekendtgørelse om tilskud til  

 afsætningsfremme, kollektive foranstaltninger og pilotprojekter m.v.  

 inden for fiskerisektoren)_) I medfør af § 4, stk. 3, § 7, § 9, stk. 1, § 10, stk. 1, § 11, §  

 12, § 13, stk. 1, § 14, stk. 1, § 16, stk. 3 og § 18, stk. 3 i lov nr. 483 af  

 12. juni 1996 om strukturforanstaltninger vedrørende fiskerisektoren,  

 som ændret ved lov nr. 420 af 31. maj 2000, fastsættes:
Ordningernes indhold § 1. Direktoratet for FødevareErhverv  

 træffer afgørelse om ydelse af tilskud til projekter, der har  

 til formål at fremme afsætningen og at opsøge nye  

 afsætningsmuligheder for fiskerivarer og akvakulturprodukter,  

 herunder 1)	certificering og mærkning af produkter, navnlig  

 kvalitetsprodukter, 2)	markeds- og forbrugerundersøgelser, 3)	afsætningsvejledning og 4)	afsætnings- og informationskampagner.
 Stk. 2. Tilskud kan ydes til offentlige eller private  

 institutioner, myndigheder samt organisationer inden for fiskerisektoren.
 Stk. 3. Der gives fortrinsret til projekter, der har til  

 formål at understøtte afsætningen af kvalitetsprodukter  

 eller produkter fremstillet under særlig hensyntagen til  

 miljømæssig bæredygtighed.
 Stk. 4. Et projekt må ikke referere til  

 enkeltvirksomheders handelsmærke eller til et bestemt land eller  

 område.
 Stk. 5. Det er en betingelse for ydelse af tilskud, at  

 opnåede effekter af det gennemførte projekt afrapporteres.
 § 2. Direktoratet for FødevareErhverv  

 træffer afgørelse om ydelse af tilskud til kollektive  

 foranstaltninger, som har til formål at fremme fiskerisektorens  

 udvikling og strukturtilpasning, f.eks. projekter vedrørende  

 uddannelse, arbejdsforhold og hygiejne m.m.
 Stk. 2. Ved kollektive foranstaltninger efter denne  

 bekendtgørelse forstås projekter af tidsbegrænset  

 varighed, som går ud over, hvad der normalt henhører under det  

 private erhvervsliv, og som indebærer en aktiv indsats fra erhvervet  

 eller dets organisationer.
 Stk. 3. Tilskud kan ydes til grupper af erhvervsdrivende  

 og organisationer inden for fiskerisektoren.
 Stk. 4. Der gives fortrinsret til projekter, der er  

 egnede til at fremme formålene i den fælles fiskeripolitik,  

 herunder navnlig til understøttelse af målsætningerne om  

 en forbedret bæredygtighed, produktkvalitet og styrket  

 produktivitetsudvikling.
 Stk. 5. Det er en betingelse for ydelse af tilskud, at  

 opnåede effekter af det gennemførte projekt afrapporteres.
 § 3. Direktoratet for FødevareErhverv  

 træffer afgørelse om ydelse af tilskud til pilotprojekter,  

 undersøgelser, demonstrationsprojekter og andre foranstaltninger, der  

 har til formål at understøtte udvikling og modernisering af  

 fiskerisektoren.
 Stk. 2. Ved pilotprojekter efter denne  

 bekendtgørelse forstås projekter, hvorved den tekniske  

 pålidelighed og økonomiske bæredygtighed for en nyskabende  

 teknologi afprøves under betingelser, der ligner de faktiske  

 betingelser i erhvervssektoren.
 Stk. 3. Projekter vedrørende forsøgsfiskeri  

 kan betragtes som pilotprojekt efter denne bekendtgørelse, hvis de har  

 til formål at bevare fiskeressourcer ved anvendelse af mere selektive  

 fangstmetoder.
 Stk. 4. Tilskud kan ydes til offentlige myndigheder eller  

 halvoffentlige organer eller andre organer, herunder institutioner,  

 forskningsinstitutioner, erhvervsdrivende og organisationer inden for  

 fiskerisektoren, som Direktoratet for FødevareErhverv har udpeget  

 hertil.
 Stk. 5. Det er en betingelse for ydelse af tilskud til  

 pilotprojekter, at projektet underkastes en intensiv videnskabelig  

 overvågning med henblik på afrapportering til Kommissionen.
 § 4. Tilskud kan ydes inden for den af ministeren  

 for fødevarer, landbrug og fiskeri fastsatte tilsagnsramme for  

 ordningerne.
Ansøgning, igangsætningstilladelse og  

 regnskab § 5. Ansøgning om tilskud skal indsendes  

 til Direktoratet for FødevareErhverv.
Vejledning fås hos  

 Direktoratet for FødevareErhverv.
 § 6. Det er en betingelse for ydelse af tilskud,  

 at projektet ikke iværksættes inden datoen for Direktoratet for  

 FødevareErhvervs kvittering for modtagelse af ansøgningen.
 Stk. 2. Når kvittering er modtaget, kan projektet  

 iværksættes for ansøgers egen regning og risiko.
 § 7. Direktoratet for FødevareErhverv kan  

 fastsætte en frist for gennemførelse af projektet samt for  

 afrapportering af opnåede effekter.
 Stk. 2. Regnskabsaflæggelse for projekter skal  

 være modtaget af Direktoratet for FødevareErhverv senest 6  

 måneder efter projektets afslutning, medmindre direktoratet i  

 særlige tilfælde bestemmer andet.
 Stk. 3. Direktoratet for FødevareErhverv kan  

 fastsætte nærmere krav til regnskab og revision vedrørende  

 bevilget tilskud.
Tilskudsberettigede udgifter § 8. Til afsætningsfremmende projekter, jf.  

 § 1, kan der ydes tilskud til 1)	udgifter til køb af tjenesteydelser i forbindelse med  

 projektets forberedelse og gennemførelse og 2)	udgifter til udsendelse af materiale, til eksternt personale og  

 andet, som er nødvendigt for projektets  

 gennemførelse.
 Stk. 2. Der ydes dog ikke tilskud til  

 støttemodtagers almindelige driftsudgifter, herunder personale,  

 materiel, køretøjer m.v.
 § 9. Til kollektive foranstaltninger, jf. § 2, kan  

 der ydes tilskud til udgifter, der er nødvendige for projektets  

 gennemførelse.
 Stk. 2. Der ydes dog ikke tilskud til  

 støttemodtagers almindelige driftsudgifter, herunder omkostninger i  

 forbindelse med normale produktionsforløb i virksomheder eller  

 på fartøjer.
 § 10. Til pilotprojekter m.v., jf. § 3, kan der  

 ydes tilskud til udgifter, der er nødvendige for projektets  

 gennemførelse.
 Stk. 2. Der ydes dog ikke tilskud til  

 støttemodtagers almindelige driftsudgifter, herunder personale,  

 materiel, køretøjer m.v.
 § 11. Tilskud kan kun ydes til udgifter, der  

 indgår i det godkendte projekt, jf. dog stk. 2 og 3.
 Stk. 2. Ændring af projektet må kun finde  

 sted, hvis Direktoratet for FødevareErhvervs godkendelse foreligger  

 forinden.
Stk. 3. Direktoratet for FødevareErhverv kan  

 godkende ændring af projektet på betingelse af, at 1)	det godkendte projekts formål ikke ændres  

 væsentligt og 2)	den ansøgte ændring fremmer opnåelsen af  

 projektets formål.
§ 12. Uanset §§ 8-10 kan der ikke ydes tilskud  

 til 1)	almindeligt inventar til kontor og kantine, 2)	brugt eller renoveret udstyr, 3)	køretøjer til ekstern transport, 4)	finansielle og retslige omkostninger samt bankomkostninger, 5)	udgifter til advokat eller revisor, 6)	værdien af eget arbejde, 7)	moms, medmindre denne endeligt bæres af tilskudsmodtager,  

 eller 8)	leasing.
 § 13. Anskaffelser, hvortil der er ydet tilskud,  

 må ikke uden tilladelse fra Direktoratet for FødevareErhverv,  

 sælges eller udlejes inden for 5 år fra udbetaling af  

 tilskud.
Beregning og udbetaling af tilskud § 14. Tilskud til afsætningsfremmende  

 projekter og kollektive foranstaltninger, jf. § 1 og § 2, udgør 20  

 pct. af de tilskudsberettigede udgifter, heraf 15 pct. fra EU og 5 pct. fra  

 den danske stat.
Den statslige støtte kan erstattes eller suppleres  

 med andre offentlige midler, som udgør op til 25 pct. af de  

 tilskudsberettigede udgifter.
Stk. 2. Støtteberettigede offentlige udgifter og  

 udgifter af kollektiv interesse kan finansieres med op til 50 pct. fra EU og  

 50 pct. fra den danske stat.
Den statslige støtte kan helt eller  

 delvist erstattes af andre offentlige midler.
 Stk. 3. Efter høring af Fiskeriudviklingsudvalget,  

 jf. lovens § 8, træffer Direktoratet for FødevareErhverv  

 afgørelse om, hvorvidt projektet er af kollektiv interesse, jf. stk.  

 2.
§ 15. Tilskud til pilotprojekter m.v., jf. § 3,  

 som gennemføres af offentlige organer, udgør 50 pct. fra EU og  

 50 pct. fra den danske stat.
Den statslige støtte kan helt eller  

 delvist erstattes af andre offentlige midler.
Stk. 2. Pilotprojekter, der ikke gennemføres af  

 offentlige organer kan finansieres med op til 50 pct. fra EU og 5 pct. fra  

 den danske stat.
Den statslige støtte kan helt eller delvist erstattes  

 eller suppleres med andre offentlige midler, som udgør op til 20 pct.  

 af de tilskudsberettigede udgifter.
 Stk. 3. Forud for afgørelse om tilskud til  

 pilotprojekter vedrørende forsøgsfiskeri, jf. § 3, stk. 3,  

 høres det rådgivende udvalg for forsøgsfiskeri og  

 produktudvikling m.v. i den primære fiskerisektor, nedsat i henhold til  

 innovationsloven.
 § 16. Efter projekter er gennemført og der  

 er indsendt dokumentation til Direktoratet for FødevareErhverv for at  

 alle udgifter er betalt, træffer Direktoratet for  

 FødevareErhverv afgørelse om udbetaling af tilskud.
 Stk. 2. Det er en betingelse for udbetaling af tilskud,  

 at tilskudsmodtager anviser en konto i et pengeinstitut, hvortil tilskuddet  

 kan overføres.
Oplysning og kontrol § 17. Oplysninger, underretninger,  

 erklæringer m.v. efter lovens § 15 skal gives til Direktoratet for  

 FødevareErhverv.
 § 18. Direktoratet for FødevareErhverv,  

 Fødevaredirektoratet og Fiskeridirektoratet forestår den  

 kontrol, der er nævnt i lovens § 14, stk. 2, 4 og 5, af tilskud til  

 afsætningsfremme, kollektive foranstaltninger og pilotprojekter m.v.  

 inden for fiskerisektoren, jf. lovens § 4, stk. 3.
Bortfald, tilbagebetaling af tilskud § 19. Efter § 16 i loven kan Direktoratet for  

 FødevareErhverv bestemme, at støtte efter loven bortfalder helt  

 eller delvist, hvis 1)	støttemodtageren har givet urigtige eller vildledende  

 oplysninger eller har fortiet oplysninger af betydning for sagens  

 afgørelse, 2)	støttemodtageren tilsidesætter sin pligt i  

 medfør af regler udstedt efter lovens § 14, stk. 1, eller pligter i  

 medfør af lovens § 14, stk. 4, og § 15, 3)	vilkårene for ydelse af støtte eller tilsagn herom ikke  

 opfyldes, eller 4)	forudsætningerne for støtten eller tilsagn herom i  

 øvrigt efter Direktoratet for FødevareErhvervs skøn er  

 væsentligt forrykket.
 Stk. 2. Direktoratet for FødevareErhverv kan i de  

 i stk. 1 nævnte tilfælde bestemme, at ydede beløb helt  

 eller delvist skal tilbagebetales med tillæg af renter.
 Stk. 3. Renter beregnes fra tidspunktet for påkrav  

 om tilbagebetaling med den i renteloven fastsatte rentesats.
Klageadgang § 20. En afgørelse, der i medfør af  

 denne bekendtgørelse træffes af Direktoratet for  

 FødevareErhverv, kan af den, som afgørelsen er rettet til,  

 indbringes for ministeren for fødevarer, landbrug og fiskeri inden 4  

 uger efter, at afgørelsen er meddelt den pågældende.  

 Klagen skal indsendes til Direktoratet for FødevareErhverv.
Straffebestemmelser § 21. Efter § 18 i loven straffes den, der til  

 brug for afgørelser, der træffes i henhold til loven eller  

 regler fastsat i medfør af loven, giver urigtige eller vildledende  

 oplysninger eller fortier oplysninger af betydning for afgørelsen, med  

 bøde, medmindre højere straf er forskyldt efter anden  

 lovgivning.
Det samme gælder den, der overtræder vilkår,  

 der er fastsat i en sådan afgørelse.
Stk. 2. Den, der i øvrigt undlader at give  

 oplysninger, som den pågældende har pligt til at afgive i henhold  

 til loven eller regler fastsat i medfør af loven, straffes med  

 bøde, medmindre højere straf er forskyldt efter anden  

 lovgivning.
Det samme gælder den, som afgiver urigtige eller  

 vildledende oplysninger om sådanne forhold.
 Stk. 3. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
Stk. 4. Skønnes en overtrædelse ikke at  

 ville medføre højere straf end bøde, kan Direktoratet  

 for FødevareErhverv tilkendegive, at sagen kan afgøres uden  

 retslig forfølgning.
Det er en betingelse herfor, at den, der har  

 begået overtrædelsen, erklærer sig skyldig i  

 overtrædelsen og erklærer sig rede til inden for en nærmere  

 angivet frist, der efter begæring kan forlænges, at betale en i  

 tilkendegivelsen angivet bøde.
 Stk. 5. For så vidt angår den i stk. 4  

 nævnte tilkendegivelse, finder bestemmelsen om tiltalerejsning i  

 retsplejelovens § 930, jf. § 926, tilsvarende anvendelse.
Ikrafttrædelse § 22. Denne bekendtgørelse træder i  

 kraft den 29. januar 2001.
 Stk. 2. Bekendtgørelse nr. 1136 af 13. december  

 1996 om tilskud til visse strukturinterventioner inden for fiskerisektoren  

 ophæves, men finder dog fortsat anvendelse for tilsagn, der er meddelt  

 inden nærværende bekendtgørelses ikrafttræden.
Ministeriet for Fødevarer, Landbrug og  

 Fiskeri, den 12. januar 2001 Ritt Bjerregaard /Marianne Spangsager _)   I  

 bekendtgørelsen er medtaget visse bestemmelser fra Rådets  

 forordning (EF) nr. 2792/1999 af 17. december 1999 (EFT 1999, L 337, s. 10),  

 ligesom der er medtaget visse bestemmelser, der supplerer bestemmelser i  

 forordningen.
Ifølge artikel 249 i EF-traktaten gælder en  

 forordning umiddelbart i hver medlemsstat.
Gengivelse af forordningens  

 bestemmelser i bekendtgørelsen er således udelukkende begrundet  

 i praktiske hensyn og berører ikke forordningens umiddelbare gyldighed  

 i Danmark.
