Ligebehandlingsnævnets afgørelse om alder - ansættelse - medhold - stillingsopslag J. nr. 2015-6811-29157 En mand søgte en stilling som receptionist i en swingerklub.
Swingerklubben søgte en medarbejder 5-15 timer om ugen.
Ifølge stillingsopslaget skulle medarbejderen være over 21 år, og manden fik afslag, da han ifølge sin ansøgning var 18 år.
Ligebehandlingsnævnet vurderede, at klager havde påvist faktiske omstændigheder, der tydede på forskelsbehandling.
Det påhvilede derfor swingerklubben at bevise, at ligebehandlingsprincippet ikke var blevet krænket.
Swingerklubben havde imidlertid ikke besvaret Ligebehandlingsnævnets henvendelser.
 Klager fik derfor medhold i klagen og godtgørelse på 5.000 kr.
 Klagen drejer sig om påstået forskelsbehandling på grund af alder i forbindelse med, at klager fik afslag på sin ansøgning til en stilling som receptionist i indklagedes swingerklub.
Ligebehandlingsnævnets afgørelse Det var i strid med forskelsbehandlingsloven, at klager på grund af sin alder ikke kom i betragtning til en stilling som receptionist i indklagedes swingerklub.
 Indklagede skal inden 14 dage betale en godtgørelse til klageren på 5.000 kr. med procesrente fra den 17. juni 2015, hvor klagen er modtaget i Ligebehandlingsnævnet.
Sagsfremstilling Klager søgte den 5. juni 2015 en stilling som receptionist i en swingerklub.
Klager skrev i sin ansøgning, at han var 18 år.
 Det fremgår af stillingsopslaget:
"Swingerklubben [] er en af landet ældste swingerklubber.
Du vil indgå i et fællesskab med dine kollegaer og tage imod vores mange fantastiske gæster, når de besøger os.
Alt erotik er forbudt på arbejdet.
Beklædning skal bare passe til stemningen.
Du er over 21 år, evt studerende, 5-15 timer om ugen." Den 10. juni 2015 fik klager afslag.
 Det fremgår af afslaget:
 "Hej tak for din ansøgning,desværre ER jobber optaget,og alders grænsen I annoncen ER 21 år (. . .)".
 Klagen til Ligebehandlingsnævnet blev modtaget den 17. juni 2015.
Parternes bemærkninger Klager gør gældende, at han er blevet udsat for forskelsbehandling på grund af alder.
 Klager ønsker godtgørelse på 25.000 kr., subsidiært ikke under 10.000 kr.
 Stillingen må anses for at være en fuldtidsstilling, dog søgtes eventuelt studerende 5-15 timer.
 Indklagede har ikke besvaret nævnets henvendelser.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle ansøgere til ledige stillinger på grund af alder.
Klager fik afslag på sin ansøgning med henvisning til sin alder.
Klager har derfor påvist faktiske omstændigheder, der giver anledning til at formode, at han har været udsat for forskelsbehandling.
 Det påhviler herefter indklagede at bevise, at ligebehandlingsprincippet ikke er blevet krænket.
 Indklagede har ikke besvaret Ligebehandlingsnævnets henvendelser.
 Klager får på denne baggrund medhold i klagen.
 Nævnet bemærker, at annoncen er i strid med forskelsbehandlingslovens § 5.
Godtgørelse Klager tilkendes en godtgørelse, der passende skønsmæssigt kan fastsættes til 5.000 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i et skøn over sagens faktiske omstændigheder, herunder arbejdets begrænsede karakter og alvoren af den skete hændelse.
Indklagede skal herefter betale 5.000 kr. til klager med procesrente fra den 17. juni 2015, hvor sagen blev indbragt for Ligebehandlingsnævnet.
Beløbet skal betales inden 14 dage.
Sagens oplysninger Sagen er behandlet på grundlag af:
