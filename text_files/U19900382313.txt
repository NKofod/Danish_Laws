 En hotelvirksomhed fandtes bundet af en tiltrædelsesoverenskomst, selv  

 om fagforbundet ikke tilsendte virksomheden et af fagforbundet underskrevet  

 eksemplar af overenskomsten.
 Det henstod som uklart, om det var tilkendegivet en arbejder, at hun  

 skulle holde ferie mellem jul og nytår, og ikke ville få løn.
 Risikoen for at arbejderen herved eventuelt var afskåret fra at  

 oppebære dagpenge, fandtes at måtte påhvile virksomheden, som blev dømt til  

 at betale et beløb svarende til lønnen for den pågældende periode, idet  

 virksomheden ikke havde gjort indsigelse mod opgørelsen af kravet.
 Det fandtes godtgjort, at nogle kokke havde udført beordret  

 overarbejde, der ikke var blevet vederlagt.
 Virksomheden idømtes en bod på 40.000 kr. for disse overenskomstbrud  

 indeholdende 33.598,27 kr. i manglende betaling til medlemmer af  

 fagforbundet.
Virksomheden fandtes at have begået overenskomstbrud ved ikke, at have  

 foretaget indbetaling til en uddannelsesfond og idømtes herfor en bod på  

 10.000 kr.
Spørgsmålet om størrelsen af det ikke betalte beløb til  

 uddannelsesfonden blev henvist til sædvanlig fagretlig behandling.  

 Virksomheden blev frifundet for en påstand om bod for overtrædelse af en  

 eksklusivklausul, da navnene på de påståede uorganiserede arbejdere først var  

 oplyst under domsforhandlingen.
 Under disse sager, der er behandlet samlet, har Landsorganisationen i  

 Danmark for Hotel- og Restaurationspersonalets Samvirke dels for Gastronomisk  

 Landsforbund, dels for Hotel og Restaurationspersonalets Forbund i Danmark  

 indklaget Hotel Atlantic og Hotel Mercur, der begge ejes af A, for  

 Arbejdsretten.
 Klagerne har i den første sag nedlagt påstand om, at indklagede Hotel  

 Mercur tilpligtes at overholde gældende overenskomst og for overenskomstbrud  

 at betale en bod til Gastronomisk Landsforbund indeholdende 33.598,27 kr. i  

 manglende betaling til forbundets medlemmer, J1 - J3.
 I den anden sag har klagerne nedlagt følgende påstande:
 1. De indklagede Hotel Atlantic og Hotel Mercur, tilpligtes at anerkende  

 at være omfattet af den til enhver tid gældende overenskomst mellem  

 Arbejdsgiverforeningen af Hoteller og Restauranter og Hotel- og  

 Restaurationspersonalets Samvirke.
 2. De indklagede tilpligtes at betale en bod til Hotel- og  

 Restaurationspersonalets Forbund i Danmark.
 3. Spørgsmålet om størrelsen af efterbetaling i henhold til  

 overenskomstens regler om uddannelsesfond henskydes til sædvanlig fagretlig  

 behandling.
 De indklagede har i begge sager påstået frifindelse.
 Der er oplyst følgende om de nærmere omstændigheder ved de to sager:
I.
Vedr. overenskomstforholdet.
 Ingen af de indklagede er medlemmer af en arbejdsgiverorganisation, men  

 den 15. juni 1980 underskrev Hotel Mercur følgende erklæring på en af Hotel-  

 og Restaurationspersonalets Samvirke udfærdiget standardblanket:
 »Undertegnede erklærer sig herved indforstået med at følge den til  

 enhver tid gældende overenskomst mellem Hotel- og Restaurationspersonalets  

 Samvirke og Arbejdsgiverforeningen af Hoteller og Restauranter.
 Dersom undertegnede erhverver yderligere virksomhed/virksomheder, er  

 den/de omfattet af nærværende overenskomst fra tidspunktet for overtagelsen.
Det af overenskomsten omfattede personale skal være medlemmer af Hotel- og  

 Restaurationspersonalets Samvirke.« Der findes på blanketten en maskinskrevet tilføjelse om, at skoledrenge  

 til budtjeneste er undtaget.
 Denne aftale er aldrig blevet underskrevet af klagerne.
Endvidere har såvel indklagede Hotel Mercur som Århus Tjenerforening den  

 23. oktober 1985 underskrevet en lokalaftale, hvori virksomheden blandt andet  

 har erklæret sig indforstået med at følge den til enhver tid gældende  

 fællesoverenskomst med nogle nærmere angivne ændringer.
Ligeledes har Hotel  

 Atlantic og Århus Tjenerforening samme dato underskrevet en lokalaftale, der  

 indeholder en tilsvarende bestemmelse.
 Klagerne har fremlagt en række bilag til dokumentation for, at parterne er  

 gået ud fra, at der var en overenskomst, bl.a. har begge de indklagede i  

 skrivelse af 3. juli 1981 om bortvisning af en ansat henvist til  

 overenskomsten, og indklagede Hotel Mercur har i en skrivelse af 4. februar  

 1985 krævet bod i henhold til overenskomstens § 3, stk. 1 for udeblivelse.  

 Endvidere har indklagede Hotel Mercur i et retsmøde i Arbejdsretten den 31.  

 januar 1985 forligsmæssigt vedtaget at betale en bod på 3.000 kr. omfattende  

 manglende overtidstillæg.
Ved en skrivelse af 17. august 1989, som er underskrevet af de indklagedes  

 advokat, fremsendtes til Hotel- og Restaurationspersonalets Forbund i Danmark  

 to eksemplarer af en af de indklagede underskrevet standardoverenskomst med  

 tilhørende lokalaftale.
Ifølge standardoverenskomsten erklærer underskriveren  

 sig indforstået med at følge den til enhver tid gældende overenskomst med  

 følgende ændringer, hvorefter der er plads til at udfylde nogle rubrikker  

 vedrørende lønninger.
Ingen af disse er udfyldt.
Det er til sidst anført, at  

 gyldigheden af overenskomsten er betinget af Hotel- og  

 Restaurationspersonalets Samvirkes arbejdsudvalgs godkendelse.
 I følgeskrivelsen anføres, at samtlige uoverensstemmelser herefter er  

 bilagt, og at der er gjort totalt rent bord pr. 15. august 1989, og at ingen  

 af parterne således kan rejse krav, der ligger forud for denne dato.  

 Advokaten bad om at få overenskomst og lokalaftale tilbagesendt i  

 underskrevet stand, således at han kunne betragte sagen som afsluttet.  

 Advokaten har senere rykket gentagne gange uden at modtage svar, bortset fra  

 en skrivelse af 6. oktober 1989, hvori forbundet udtaler, at forslaget til  

 løsning af de opståede faglige tvister ikke ville blive accepteret, førend  

 der bl.a. er fastsat et ikrafttrædelsestidspunkt for lokalaftalen.
II.
Vedr. de påståede overenskomstbrud.
 Klageren Gastronomisk Landsforbund har i sagen 90.013 gjort gældende, at  

 indklagede Hotel Mercur har undladt dels at betale overtid og erstatning for  

 mistede fridage til kokkene J2 - J3 i sommeren 1988, dels at betale løn til  

 kok J1 under julelukning i 1988.
Efter en begæring af 19. oktober 1988 fra forbundet blev der den 31.  

 oktober afholdt mæglingsmøde om spørgsmålet om overtidsbetaling.
Klageren har  

 opgjort de pågældendes krav på grundlag af deres stempelkort.
Der har senere  

 været afholdt en række yderligere møder om spørgsmålet, senest et fællesmøde  

 den 17. august 1989, uden at der opnåedes enighed.
Indklagede har fremlagt og  

 under domsforhandlingen gennemgået en række oversigter over selskaber afholdt  

 i restaurationen og restaurationens omsætning.
J1 blev ansat den 1. oktober 1988. I tiden mellem jul og nytår holdt  

 virksomheden lukket.
J1, som ikke havde opsparet ferie, fik ikke løn i denne  

 periode.
Klageren har beregnet løn for den pågældende periode til 4.200,55  

 kr.
Indklagede har ikke gjort indsigelse imod opgørelsen.
 I sagen 90.091 er fremlagt en indkaldelse af 22. januar 1990 til  

 fællesmøde.
 Af et kontokort fra Hotel- og Restaurationserhvervets Uddannelsesfond  

 fremgår, at der den 18. april og 3. november 1988 samt den 19. april 1989 og  

 den 17. maj 1990 skal være tilsendt hver af de indklagede virksomheder en  

 opkrævning på 0 kr.
 Endelig har klagerne ved domsforhandlingen fremlagt en liste over  

 uorganiserede, der skal være eller have været ansat på Hotel Mercur.
 Under domsforhandlingen er der afgivet forklaring af kok J2, køkkenchef  

 Per Brink, økonomidirektør Bent Mortensen og direktør A.
J2 har forklaret, at han har været på Hotel Mercur i 6 år, men nu er  

 fratrådt.
I køkkenet, der har åbent fra kl. 9-22, er der normalt 1  

 køkkenchef, 4 kokke og 1 elev.
I sommerferien 1988 skulle J3 og han sammen  

 med 1 elev passe køkkenet.
Køkkenchefen havde sagt, at de skulle passe  

 køkkenet som sædvanligt.
Der blev intet sagt om, at overarbejde skulle  

 begrænses.
De holdt køkkenet åbent fra kl. 9-22 i hele perioden.
Der blev  

 ikke gjort indsigelse fra ledelsen.
Sommeren 1988 var dårlig, så der var ikke  

 så meget arbejde, men de skulle også klare Bodegaen, og der er altid noget,  

 som kan laves klar.
Stempelkortene hænger i kælderen, så ledelsen kunne se,  

 hvor meget de arbejdede over.
Det er almindeligt at arbejde over i ferien og  

 senere at afspadsere, og normalt kan det hele afspadseres.
Han ringede til B  

 på kontoret og spurgte, om han kunne få afspadsering.
Det sagde hun ja til,  

 men ringede nogle dage senere og sagde, at han først skulle tale med direktør  

 Mortensen.
Denne sagde, at han ikke kunne få afspadsering, men at han først  

 skulle tale med køkkenchefen.
 Vidnet har hørt noget af køkkenchefens samtale med J1, da hun blev ansat.  

 Han har hørt J1 sige, at hun ikke havde tilgodehavende ferie, og at  

 køkkenchefen sagde, at hun nok skulle få løn.
Per Brink har forklaret, at J1 kom til samtale.
De to kokke kendte hende,  

 og det er muligt, at de har været til stede, da han talte med hende.
Lukning  

 mellem jul og nytår har været praktiseret siden 1980, og tiden bruges til at  

 afspadsere overtid.
Han var ikke klar over, at hun ikke havde ferie til gode.  

 Han har fortalt, at der var lukket mellem jul og nytår.
Han har ikke lovet  

 hende løn, men heller ikke sagt, at hun ikke fik løn.
Hun har bagefter sagt,  

 at hun jo bare kunne være blevet afskediget.
Kokkene kan stort set vælge ferie, som de vil, to ad gangen, og de øvrige  

 dækker så ind.
Overtid afspadseres, og der har aldrig været ydet  

 overarbejdsbetaling.
Der har været opslag om, at der ikke ville blive  

 udbetalt overtid, og kokkene vidste det i øvrigt fra tidligere år.
Sommeren  

 er erfaringsmæssigt rolig, og ingen siger, at man skal blive til lukketid,  

 men det kan være rart at være to en aften, hvor der er selskaber.
Den  

 fremlagte liste viser alle selskaber.
Disse kan ikke have givet arbejde til  

 så mange timer, men der kan have været andre gæster.
Han mener i øvrigt, at  

 der var tre kokke i ferien.
Bent Mortensen har forklaret, at han er en slags personalechef.
Han hørte  

 første gang om J1, da der skulle skrives kontrakt.
Han har i september opsat  

 opslag om, at der var lukket mellem jul og nytår, og at ordningen med  

 afspadsering ikke længere gjaldt.
Han har først bagefter hørt, at J1 ville  

 have været afskediget.
De to kokke har altid kørt køkkenet selv.
Der er intet at lave om aftenen  

 om sommeren, og de kunne lukke og gå, hvis de gav besked til tjenerne.
Han  

 har sagt dette til Brink, men ikke sat opslag op om det.
Overtid skulle  

 afspadseres.
Ofte skyldte kokkene hotellet timer, og han har beregnet, at det  

 den 1. juli 1988 var kokkene, der skyldte timer.
Han kan ikke forstå, hvordan  

 der kunne blive så mange overarbejdstimer.
J2 havde ringet til B og sagt, at  

 kokkene ville have betaling for overarbejdet.
Han meddelte hende, at de under  

 ingen omstændigheder måtte få penge, men som sædvanligt kunne afspadsere.
Han har under talrige møder sagt, at der ikke var nogen overenskomst, når  

 ikke begge parter havde underskrevet, men man har fulgt overenskomsten.
Ved  

 forhandlingerne i 1989 var man faktisk nået til enighed bortset fra  

 spørgsmålet om rengøring.
A har forklaret, at han var på et af hotellerne i sommeren 1988. Der har  

 ikke været et arbejdspres, som kunne føre til så meget overarbejde.
Han har  

 ikke beordret og heller ikke tilladt overarbejde.
Man har altid fulgt overenskomsten.
Klagerne har imidlertid aldrig ville  

 skrive under, i 1980 på grund af forbeholdet om skoledrenge og i 1989 på  

 grund af uenighed med hensyn til rengøringsarbejdet.
Han er ikke underrettet  

 om uddannelsesfonden, men har hørt, at den har været diskuteret.
Klagerne har til støtte for deres påstand anført, at begge parter er  

 bundet af overenskomsten.
Indklagede Hotel Mercur har underskrevet erklæring  

 herom den 15. juni 1980, og begge parter har underskrevet en lokalaftale af  

 23. oktober 1985, hvoraf det også fremgår, at den til enhver tid gældende  

 overenskomst er gældende.
Samme dato har klagerne og Hotel Atlantic  

 underskrevet en lokalaftale, der indeholder en lignende bestemmelse.  

 Overenskomsten er blevet efterlevet, og klagerne har anset sig for bundet af  

 overenskomsten, ligesom man har haft grund til at tro, at også de indklagede  

 anså sig for bundet.
Indklagede har da heller ikke i svarskriftet i sagen  

 90.013 bestridt, at overenskomsten var gældende.
Der er således i hvert fald  

 stiltiende indgået overenskomst.
Med hensyn til overenskomsten af 1989 og den  

 hertil hørende lokalaftale er det rigtigt, at klagerne ikke har ønsket at  

 underskrive, men det skyldtes indklagedes ønske om, at samtlige tidligere  

 krav dermed skulle være bortfaldet.
Med hensyn til de i sagen 90.013 rejste krav har klagerne anført, at der i  

 strid med aftale ikke er udbetalt løn til J1 i lukningsperioden i 1988. Hun  

 havde ved ansættelsen gjort opmærksom på, at hun ikke havde ferie til gode og  

 fået et tilsagn om løn.
Det har ikke været muligt at høre J1 forklaring, men  

 kokkene har hørt, at løftet blev givet.
De andre ansatte havde optjent så  

 megen overtid, at de kunne afspadsere, men det havde J1 ikke.
Der skulle  

 derfor have været meddelt hende pålæg om at holde ferie.
Under alle  

 omstændigheder må risikoen for betaling under ferien påhvile de indklagede.
Om kokkene har klagerne anført, at de har optjent overarbejde, fordi der i  

 ferieperioden kun var 2 kokke og 1 elev.
Overarbejde er beordret af  

 køkkenchefen, og det er ikke sagt, at de kunne lukke køkkenet.
Vagtplan og  

 deraf følgende overtid er udarbejdet på grundlag af stempelkort, og der må  

 betales for overtid.
Ifølge overenskomsten er der krav på overtidsbetaling,  

 medmindre medarbejderen ønsker afspadsering, og arbejdsgiveren accepterer  

 det, og det er uden betydning, om det er tilkendegivet, at der ikke vil ske betaling.  

 Kravet om betaling er fremsat af forbundet, da der blev vanskeligheder med  

 afspadsering.
Vedrørende sagen 90.091 har klagerne anført, at de indklagede har begået  

 overenskomstbrud ved ikke at ville anerkende, at der var indgået overenskomst  

 og ved ikke at reagere på indkaldelse til fællesmøde.
Endvidere har  

 indklagede undladt at betale til uddannelsesfond trods udsendt opkrævning.  

 Størrelsen af klagernes krav kan ikke oplyses, og opgørelsen heraf må derfor  

 henskydes til faglig voldgift.
Endelig har de indklagede overtrådt  

 overenskomstens eksklusivbestemmelse.
De indklagede har til støtte for deres frifindelsespåstand anført, at der  

 ikke er indgået nogen overenskomst.
Dette må forudsætte, at parterne er enige  

 om overenskomsten, men klagerne har aldrig villet underskrive  

 overenskomsterne.
I 1989 indledtes nye realitetsforhandlinger, hvilket viser,  

 at heller ikke klagerne regnede med, at der forelå en bindende overenskomst.  

 Både før og efter 1989 har der været forhandlet om visse spørgsmål, som der  

 ikke blev opnået enighed om.
Der foreligger alene en ensidig tilkendegivelse  

 fra de indklagede, som stort set har overholdt denne.
Med hensyn til de i sagen 90.013 rejste krav har klagerne anført, at der  

 ikke er givet J1 noget løfte om løn under lukningen.
Der har været opsat  

 opslag om, at afspadsering ikke længere gjaldt.
Der var derfor givet pålæg om  

 at holde ferie.
Kravet om, at hun burde have været afskediget, er først rejst  

 efter den 1. januar 1989, og i øvrigt ville afskedigelse have betydet  

 dagpengetænkning, hvilket de indklagede ikke vil være med til.
Kokkene, der er uddannet af køkkenchef Brink, kan ikke påberåbe sig  

 ukendskab til virksomhedernes praksis.
Der er ikke beordret overarbejde, og  

 de skyldte ved feriens begyndelse virksomheden et antal timer.
Hertil kommer,  

 at de har administreret ordningen lidt for godt.
I hvert fald må deres krav  

 reduceres betydeligt.
Vedrørende det i sagen 90.091 rejste krav om bod har de indklagede anført,  

 at der ikke er dokumentation for overenskomstbrud.
Det er ikke godtgjort, at  

 der er indkaldt til fællesmøde, og kravet om betaling til uddannelsesfond er  

 først for alvor gjort gældende i 1988. Påstanden om tilsidesættelse af  

 eksklusivbestemmelsen har de indklagede ikke haft tilstrækkelig adgang til at  

 besvare, da navne på ansatte, der ikke er organiseret, først er fremlagt  

 under domsforhandlingen.
 Arbejdsretten skal udtale:
Den 15. juni 1980 underskrev indklagede Hotel Mercur en af klagerne  

 fremsendt sædvanlig tiltrædelseserklæring, hvorefter den til enhver tid  

 gældende overenskomst skulle være gældende, men tog forbehold med hensyn til  

 nogle skoledrenge.
Ifølge erklæringen skulle denne også være gældende for  

 andre virksomheder, som indklagede erhvervede.
Begge parter har siden da  

 efterlevet overenskomsten, og den 23. oktober 1985 har Århus Tjenerforening  

 og begge de indklagede underskrevet lokalaftaler, ifølge hvis indhold den til  

 enhver tid gældende overenskomst er gældende.
Selv om klagerne ikke har  

 tilsendt de indklagede et af dem underskrevet eksemplar af  

 tiltrædelseserklæringen, hvilket en virksomhed må have et selvfølgeligt krav  

 på, hvis den begærer det, kan dette ikke hindre, at begge parter er blevet  

 bundet af den til enhver tid gældende overenskomst.
Der kan alene være  

 spørgsmål, om tiltrædelseserklæringen også gælder for de nævnte skoledrenge,  

 men dette spørgsmål er ikke til påkendelse under denne sag.
Da overenskomsten  

 allerede var gældende, var det for så vidt overflødigt i 1989 at underskrive  

 en ny tiltrædelsesoverenskomst.
Da der alene er rejst spørgsmål, om hvorvidt  

 overenskomsten er gældende, skal retten ikke tage stilling til, om den nye  

 lokalaftale er trådt i kraft.
Allerede fordi J1 ikke er ført som vidne, kan det ikke anses bevist, at  

 hun ved sin ansættelse har fået et udtrykkeligt tilsagn om løn under  

 virksomhedens lukning mellem jul og nytår.
Imidlertid er det uklart, om det  

 er tilkendegivet hende, at hun skulle holde ferie og ikke ville få løn.  

 Risikoen for, at J1 herved eventuelt er blevet afskåret fra at oppebære  

 dagpenge, må påhvile virksomheden, som derfor må betale det krævede beløb,  

 mod hvis størrelse der ikke er rejst indsigelse.
Med hensyn til kokkene finder retten det ikke efter bevisførelsen  

 godtgjort, at der i den omhandlede periode var mere end de to kokke og en  

 elev.
Det var overladt til de to kokke selv at sørge for at holde køkkenet  

 åbent.
Køkkenet holdes normalt åbent fra kl. 9-22, og der var ikke givet  

 instrukser om, at det ikke skulle holdes åbent i hele den normale åbningstid.  

 Dette spørgsmål var dermed overladt til kokkene selv, og eventuelt  

 overarbejde i den forbindelse må derfor anses for beordret.
Det er ubestridt,  

 at den fremlagte vagtplan, der passer meget godt med den normale åbningstid,  

 er i overensstemmelse med kokkenes stempelkort, og der er intet bevis for, at  

 de ikke i denne periode har opholdt sig i køkkenet.
Retten må herefter lægge  

 klagernes opgørelse over overarbejdstid til grund, og der kan ikke ske nogen  

 reduktion, fordi der ikke har været ret meget at bestille.
Det er ikke  

 godtgjort, at kokkene ved ferieperiodens begyndelse skyldte virksomhedens  

 arbejdstimer.
Det må henstå som uafklaret, hvorfor arbejdet ikke, som det  

 hidtil havde været tilfældet, blev afspadseret, inden de pågældende fratrådte  

 i virksomheden.
Herefter og da overarbejde ifølge overenskomstens § 8, stk.  

 6, kun kan afspadseres, hvis medarbejderne ønsker dette, må indklagede betale  

 det krævede beløb, mod hvis størrelse der ikke i øvrigt er gjort indsigelse.
 Som følge af det anførte skal indklagede Hotel Mercur betale en bod til  

 Gastronomisk Landsforbund på 40.000 kr. indeholdende den manglende betaling  

 på ialt 33.598,27 kr.
 Med hensyn til de i sagen 90.091 påståede overenskomstbrud bemærkes, at  

 det ikke kan være selvstændigt bodspådragende under en sag om  

 overenskomstbrud at gøre gældende, at man ikke er bundet af nogen  

 overenskomst.
 Derimod må det lægges til grund, at de indklagede har undladt at reagere  

 på henvendelsen om afholdelse af fællesmøde.
Pligten til at betale til Hotel- og Restaurationserhvervets  

 Uddannelsesfond er en del af overenskomsten, og det er overenskomstbrud ikke  

 at gøre det.
Der er ikke tilvejebragt oplysninger, der sætter retten i stand  

 til at beregne, i hvilket omfang de indklagede har haft pligt hertil, og  

 størrelsen af beløbet må derfor henvises til sædvanlig fagretlig behandling  

 som af klagerne påstået.
Ved fastsættelse af boden for overenskomstbruddet må  

 der tages hensyn til, at der alene er fremlagt en udskrift, som viser, at der  

 er fremsendt opkrævning på 0 kr.
I mangel af nærmere oplysninger kan det ikke  

 udelukkes, at de indklagede ikke har været bekendt med, at de selv skulle  

 beregne beløbet og fremsende det.
Hvad endelig angår de indklagedes beskæftigelse af uorganiseret  

 arbejdskraft, har klagerne først under domsforhandlingen givet oplysning om  

 navnene på de pågældende.
Da der må gives de indklagede medhold i, at dette  

 har forhindret dem i at tage til genmæle over for påstanden om  

 overenskomstbrud, vil de være at frifinde for denne del af klagernes påstand.
 Boden, der tilfalder Hotel og Restaurationspersonalets Forbund i Danmark,  

 fastsættes til 10.000 kr.
 De indklagede skal betale Arbejdsrettens omkostninger ved behandlingen af  

 de to sager med 4.000 kr.
 T h i k e n d e s f o r r e t :
 De indklagede, Hotel Mercur og Hotel Atlantic, skal anerkende, at de er  

 omfattet af den til enhver tid gældende overenskomst mellem  

 Arbejdsgiverforeningen af Hoteller og Restauranter og Hotel- og  

 Restaurationspersonalets Samvirke.
 For de begåede overenskomstbrud betaler Hotel Mercur til Gastronomisk  

 Landsforbund en bod på 40.000 kr. indeholdende manglende betaling til  

 medlemmer af forbundet på 33.598,27 kr. og begge de indklagede til Hotel og  

 Restaurationspersonalets Forbund i Danmark en bod på 10.000 kr.
 Spørgsmålet om størrelsen af betaling til uddannelsesfonden henskydes til  

 sædvanlig fagretlig behandling.
 De indklagede betaler udgifterne ved Arbejdsrettens behandling af sagerne  

 med 4.000 kr.
 (* 1) Henvisninger: Per Jacobsen s. 82-83, K 89.270.
