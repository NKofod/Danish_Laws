Landsskatteretskendelse Kurs på gældspantebrev - afståelsesbeskatning ved salg af virksomhed - TSS tabelmateriale Reference:
 Bkg. nr. 486 af 31. maj 1994 om  

 kontantværdiansættelse af overdragelsessummer.
 AL § 5, stk. 1.
 A klagede for indkomstårene 1994 og 1995 over, at de  

 stedlige skattemyndigheder havde ansat kurs på sælgerpantebrev  

 til 86 og som konsekvens deraf havde forhøjet den selvangivne og den  

 selvangivne særlige indkomst.
Det fremgik af sagens oplysninger, herunder et ikke  

 underskrevet referat af et møde afholdt den 19. september 1994, at  

 klageren den 19. september 1994 solgte den personligt drevne virksomhed B til  

 D.
Overtagelsesdatoen var den 1. januar 1995. Overdragelsen omfattede den  

 faste ejendom, herunder driftsbygninger og stuehus samt virksomhedens  

 driftsmateriel og driftsinventar, virksomhedens telefon- og faxnummer,  

 firmanavnet og stuehusets hårde hvidevarer m.v.
 Der var fremlagt kopi af ikke-underskrevet og udateret  

 betinget skøde vedrørende overdragelsen af den faste ejendom.  

 Det betingede skøde omhandlede også salget af virksomheden i sin  

 helhed.
 I henhold til skødets pkt. 5 var købesummen  

 aftalt til 2.500.000 kr., der var fordelt således på  

 aktiverne:
"Goodwill 50.000 kr.
Fast ejendom 1.250.000 kr.
Driftsmateriel, driftsmidler 1.200.000 kr.
Købesum i alt 2.500.000 kr.
I henhold til skødets pkt. 6 var købesummen  

 aftalt til 2.477.486,18 kr., der bl.a. udover til kreditforeningen indeholdt  

 kontant betaling på 300.000 kr. og et sælgerpantebrev på  

 350.000 kr." Om sælgerpantebrevet var anført  

 følgende i skødet:
"Privat pantebrev til en rente på 9,00000 % p.a. der  

 udstedes til sælger el. ordre på nærmere aftalte  

 vilkår.
Af pantebrevets indhold nævnes kort, at pantebrevet er et  

 9 + 2,73 pantebrev, at der er kvartårlige terminer, at der  

 erlægges 5% af restgælden ved ejerskifte og at pantebrevet  

 forsynes med omprioriterings- og ydelsesnedsættelsesklausul.  

 Pantedebitor indrømmes forkøbsret ved førstegangssalg af  

 pantebrevet med acceptfrist til påviselig opnåelig kurs på  

 8 dage." Der var fremlagt kopi af sælgerpantebrevet, nom.  

 350.000 kr., der havde pant i ejendommen.
 Klageren havde i regnskabet for regnskabsåret 1994 i  

 forbindelse med avanceopgørelsen for den faste ejendom med  

 tilhørende installationer i henhold til ejendomsavancebeskatningsloven  

 og lov om særlig indkomst § 2, stk. 2 (genvundne afskrivninger) samt  

 for afståelsen af goodwill opført sælgerpantebrevet til  

 kurs 45.
 Klageren havde ligeledes efter det oplyste i regnskabet  

 for regnskabsåret 1995 i forbindelse med avanceopgørelse ved  

 salg af driftsmidler anvendt kurs 45 på sælgerpantebrevet.
 Køber af virksomheden og dermed  

 sælgerpantebrevets debitor havde efter det oplyste som  

 afskrivningsgrundlag anvendt kurs 66 på sælgerpantebrevet.
 Sælgerpantebrevet var efter det oplyste solgt i  

 august 1996 til debitor for kurs 35.
 Klagerens revisor havde på baggrund heraf  

 efterfølgende anmodet om, at pantebrevet ved avanceopgørelserne  

 blev ansat til kurs 35.
 De stedlige skattemyndigheder havde ved den  

 påklagede afgørelse ansat sælgerpantebrevet til kurs 86 og  

 som konsekvens deraf vedrørende indkomståret 1994  

 forhøjet klagerens personlige indkomst med 16.937 kr. og den  

 særlige indkomst med 28.477 kr. og vedrørende indkomståret  

 1995 forhøjet klagerens særlige indkomst med 51.806 kr.
Myndighederne havde herved henvist til, at  

 fastsættelsen af kursen skulle ske i overensstemmelse med det af Told-  

 og Skattestyrelsen kvartalsvis udarbejdede tabelmateriale, jf.  

 bekendtgørelse nr. 486 af 31. maj 1994 om  

 kontantværdiansættelse af overdragelsessummer efter  

 afskrivningsloven og ligningsloven § 5, stk. 1, TfS 1995.779 TSS som  

 ændret ved TfS 1995.822 TSS samt TS-cirk til afskrivningsloven nr.  

 1996-16, at klageren og køberen kunne have aftalt en anden kurs  

 svarende til handelsværdien, såfremt denne kurs afveg mere end 5  

 % point fra det anførte tabelmateriale, men at dette ikke var  

 sket.
Myndighederne havde herved bemærket, at hele formålet med  

 det nævnte cirkulære var, at både køber og  

 sælger skulle tage udgangspunkt i samme kurs for et pantebrev,  

 således at man undgik en situation som den foreliggende, hvor  

 køber og sælger anvendte forskellige kurser.
Myndighederne havde  

 videre anført, at det var kursen på aftaletidspunktet,  

 der var afgørende, at det forhold, at kursen to år senere  

 viste sig at være 35 ikke havde betydning for kursen på  

 aftaletidspunktet.
Myndighederne havde om kursansættelsen nærmere  

 anført, at det fremgik af TS-cirk. nr. 1996-16, at for handler,  

 der havde fundet sted i perioden 1. juli 1994 til og med 30. september 1995,  

 skulle de af Told- og Skattestyrelsen udarbejdede kurstabeller for fast  

 ejendom finde tilsvarende anvendelse, at det her omhandlede  

 sælgerpantebrev forrentedes med 9.00% p.a. og havde en løbetid  

 på 16-17 år, at pantet befandt sig sikkerhedsmæssigt  

 indenfor ca. 75-88% af pantets handelsværdi, og at dette gav en  

 kurs i intervallet 86-88. Myndighederne havde derfor taget udgangspunkt i  

 kurs 86 ved beregningerne.
 Klagerens advokat havde over for Landsskatteretten nedlagt  

 påstand om, at klagerens indkomst for indkomstårene 1994 og 1995  

 godkendtes som selvangivet.
 Advokaten havde til støtte herfor bl.a. gjort  

 gældende, at hjemlen f.s.v.a. kontantomregning af  

 afståelsesvederlag, der skulle beskattes i henhold til  

 afskrivningsloven og ligningsloven, var bkg. nr. 486 af 31. maj 1994, udstedt  

 i medfør af afskrivningsloven §§ 19 A og 33 A samt LL § 16 E, stk. 6,  

at den relevante bestemmelse i bkg. nr. 486 § 5, stk. 1 ikke skulle  

 fortolkes således, at det af Told- og Skattestyrelsen udarbejdede  

 tabelmateriale fandt anvendelse, hvor kursen ifølge tabelmaterialet  

 afveg fra fordringens værdi i handel og vandel, at der ikke i  

 afskrivningsloven §§ 19 A og 33 A samt LL § 16 E, stk. 6 var hjemmel til at  

 bestemme, at det af Told- og Skattestyrelsen udarbejdede tabelmateriale fandt  

 anvendelse i tilfælde, hvor kursen ifølge tabelmaterialet afveg  

 markant fra fordringens værdi i handel og vandel, at  

 såfremt man måtte finde, at disse lovbestemmelser indeholdt  

 hjemmel hertil ville lovbestemmelserne være i strid med Grundlovens §  

 43 og dermed ugyldige, at fordringen ved avancebeskatningen skulle  

 medtages til dens handelsværdi (kontantværdi), at  

 fordringens handelsværdi var kurs 45 som selvangivet, at  

 fordringens værdi i handel og vandel dermed afveg markant fra  

 værdien ifølge det af Told- og Skattestyrelsen udarbejdede  

 tabelmateriale, at det af Told- og Skattestyrelsen udarbejdede  

 tabelmateriale herefter ikke fandt anvendelse, idet fordringen skulle  

 ansættes til dens handelsværdi, dvs. kurs 45. Advokaten havde  

 endvidere bl.a. gjort gældende, at bkg. nr. 486 af 31. maj 1994  

 ikke var den korrekte hjemmel f.s.v.a. kontantomregning ved beskatning af  

 ejendomsavance, idet den rette hjemmel hertil var bkg. nr. 667 af 13. juli  

 1994, at det fremgik af denne bkg. § 4, stk. 1, at fordringer omfattet  

 af bestemmelsen skulle fastsættes til værdien i handel og vandel,  

at det fremgik af bestemmelsen, at det af Told- og Skattestyrelsen  

 udarbejdede tabelmateriale alene var vejledende, hvor kursen ifølge  

 tabelmaterialet afveg markant fra fordringens værdi i handel og vandel,  

 samt at fordringens handelsværdi var kurs 45 som  

 selvangivet.
 Repræsentanten havde i sin klage til  

 Landsskatteretten af 4. maj 1998 anmodet om Landsskatterettens tilsagn til  

 fuld omkostningsdækning, jf. skattestyrelsesloven § 33 C, stk. 2, med  

 henblik på afholdelse af syn og skøn over handelsværdien  

 af det i sagen omhandlede pantebrev, jf. skattestyrelsesloven § 30, jf.  

 retsplejelovens § 343.
 Landsskatteretten havde i forbindelse hermed udskilt  

 spørgsmålet om det af Told- og Skattestyrelsen kvartalsvist  

 udarbejdede tabelmateriale i henhold til bkg. nr. 486 af 31.5.1994 om  

 kontantværdiansættelse af overdragelsessummer efter  

 afskrivningsloven og ligningsloven § 5, stk. 1, kunne anses for bindende, til  

 særskilt forudgående prøvelse.
 Told- og Skattestyrelsen havde ved brev af 10. december  

 1999 fremkommet med følgende udtalelse i relation til  

 Landsskatterettens kontors indstilling vedrørende dette  

 præjudicielle spørgsmål:
"Told- og Skattestyrelsen er enig med Landsskatterettens  

 kontor i, at § 5, stk. 1, i Skatteministeriets bekendtgørelse nr. 486  

 af 31. maj 1994 ikke indeholder tilstrækkelig hjemmel til at  

 fastsætte bindende regler for omregning til kontantværdi af  

 private pantebreve m.v. i tilfælde, hvor det må anses for  

 godtgjort, at værdien i handel og vandel af en konkret  

 fordring/gæld afviger væsentligt fra den kontantværdi, der  

 følger af det tabelmateriale, der er udstedt af Told- og  

 Skattestyrelsen." Landsskatteretten fandt, at bkg. nr. 486 af 31.5.1994 om  

 kontantværdiansættelse af overdragelsessummer efter  

 afskrivningsloven og ligningsloven, § 5, indeholdende adgang for Told- og  

 Skattestyrelsen til bindende fastsættelse af kurser på  

 nærmere specificerede arter af fordringer og gæld, ikke havde den  

 fornødne lovhjemmel i afskrivningsloven og ligningsloven.
Den i  

 bekendtgørelsen forudsatte mulighed for bindende fastsættelse af  

 kursværdier afvigende fra handelsværdien medførte en  

 beskatning, der gik videre end de til grund for bekendtgørelsen  

 liggende love gav hjemmel for.
Der var herved bl.a. henset til, at det af  

 ejendomsavancebeskatningsloven (EBL) § 4, stk. 6 fremgik, at  

 "Skatteministeren fastsætter de nærmere regler om omregningen af  

 anskaffelsessummer og afståelsessummer", at ministeren i henhold  

 hertil havde udstedt bkg. nr. 667 af 13.7.1994 om  

 kontantværdiansættelse af overdragelsessummer efter EBL,  

at det af bkg. nr. 667 § 1, stk. 1 og 2 fremgik, at der skulle ske  

 omregning til kontantværdi efter kursen på anskaffelses- eller  

 gældsstiftelsestidspunktet, samt at det af bkg. nr. 667 §§ 3-7  

 fremgik, at der skulle ske omregning til kursværdi af de ikke-kontante  

 aktiver, og for et sælgerpantebrev som det i den foreliggende sag  

 omhandlede, fremgik nærmere af § 4, at "Fordringer og gæld, der  

 ikke omfattes af § 3, skal kursansættes til handelsværdien.
Som  

 vejledning kan anvendes et af Told- og Skattestyrelsen offentliggjort  

 tabelmateriale, idet der dog skal tages hensyn til eventuelle særlige  

 forhold." De af Told- og Skattestyrelsen udfærdigede tabeller var  

 altså i bkg. nr. 667 til EBL udtrykkeligt alene gjort vejledende, jf.  

 evt. tillige cirk. nr. 166 af 12.9.1994 til EBL, pkt. 4.1.1.
For så vidt angik avanceopgørelsen i relation  

 til genvundne afskrivninger vedr. driftsmidler og goodwill fremgik det af  

 hhv. afskrivningsloven (AL) § 33 A og ligningsloven (LL) § 16 E, stk. 6, "at  

 anskaffelses- og afståelsessummen omregnes til kontantværdi efter  

 regler, der fastsættes af skatteministeren", at samme  

 formulering fremgik af AL § 19 A f.s.v.a. genvundne afskrivninger på  

 ejendommen, at bkg. nr. 486 af 31.5.1994 til AL om  

 kontantværdiansættelse af overdragelsessummer efter  

 afskrivningsloven og ligningsloven var udstedt i medfør af bl.a.
AL §§  

 19 A og 33 A og LL § 16 E, stk. 6, at det af bkg. nr. 486 § 2 fremgik,  

 at "Omregningen efter § 1 sker efter kursværdierne på  

 overdragelsestidspunktet (anskaffelses- og afståelsestidspunktet).",  

at det af bkg. nr. 486 § 3 fremgik, at den kontante del af vederlaget  

 skulle lægges sammen med "kursværdien af den resterende del af  

 overdragelsessummen m.v.", samt at det om unoterede gældsbreve m.v.  

 fremgik af bkg. nr. 486 § 5, stk. 1, at "Fordringer og gæld, der ikke  

 omfattes af § 4, skal kursansættes efter et offentliggjort  

 tabelmateriale, jf. dog stk. 2 og 3." Bkg. nr. 486 § 5 angav således  

 med undtagelse af nogle særligt opregnede tilfælde, at borgerne  

 var bundet til at anvende det i § 5, stk. 1, omhandlede tabelmateriale,  

 hvilken opfattelse også var kommet til udtryk i TS-cirk. nr. 1996-16.  

 Det måtte anses for en grundlæggende del af dansk skatteret, at  

 borgerne i forbindelse med avanceopgørelser, og også i  

 øvrigt, som altovervejende hovedregel kun blev beskattet - eller fik  

 fradrag - for kontante handelsværdier.
Resultatet af en bindende  

 fastsættelse af en kursværdi på gældsbreve i  

 forbindelse med en avanceopgørelse, der afveg fra  

 handelsværdien, var, at borgeren reelt blev beskattet af en  

 indtægt han rent faktisk ikke havde oppebåret.
Selve ordlyden af  

 afskrivningsloven udtalte blot, at der skulle ske en omregning til  

 kontantværdi uden at fastsætte nærmere hvad der skulle  

 forstås herved, ligesom der heller ikke i forarbejderne til loven var  

 nogen nærmere specifikation af begrebet.
Bkg. nr. 486 omtalte flere  

 gange i de indledende bestemmelser, at der skulle ske omregning til  

 kursværdien på overdragelsestidspunktet, og "kursværdi"  

 måtte efter en naturlig sproglig fortolkning være ensbetydende  

 med "handelsværdi", hvilket understøttedes af de ovenfor i EBL  

 nævnte bestemmelser, der stort set anvendte samme sproglige udtryk  

 ("kursen" og "kursværdi") som nævnt i AL, men hvor EBL hermed  

 utvetydigt henviste til handelsværdi.
Såfremt "kursværdien"  

 med bindende virkning skulle kunne fastsættes af myndighederne til en  

 værdi, der afveg fra handelsværdien, måtte dette  

 kræve en klar lovhjemmel.
Den generelle og ikke særligt  

 præciserede hjemmel i AL, hvorefter "omregning til kontantværdi  

 sker efter regler, der fastsættes af skatteministeren" var efter  

 rettens opfattelse ikke tilstrækkeligt hjemmelsgrundlag for bindende  

 fastsættelser af kursværdier afvigende fra handelsværdien.
 Der blev afsagt kendelse i det præjudicielle  

 spørgsmål i overensstemmelse hermed.
