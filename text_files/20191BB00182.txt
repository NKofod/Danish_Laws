Fremsat den 9. juni 2020 af Alex Vanopslagh (LA), Henrik Dahl (LA) og Ole Birk Olesen (LA) Forslag til folketingsbeslutning om et totalt byrdestop for det private erhvervsliv og annullering af vedtagne skatteforhøjelser Folketinget pålægger regeringen at indføre et byrdestop i 2020 og 2021, således at der ikke indføres øgede skatter, afgifter og administrative byrder på erhvervslivet, og at tilbagerulle allerede aftalte eller vedtagne skattestramninger siden valget undtagen stigningen i tobaksafgiften.
Bemærkninger til forslaget Formålet med forslaget er at skabe så trygge og forudsigelige rammer for erhvervslivet som muligt i den kommende tid, så betingelserne for at få udviklingen vendt oven på coronakrisen er optimale.
Coronas indvirkning på vores samfund betyder meget store omstillinger i virksomhederne, som delvis er sket i de forgangne måneder, men også meget store forandringer forude.
Det vil efter forslagsstillernes opfattelse være klogt ikke at belaste erhvervslivet med nye byrder i denne omstillingsperiode.
Et byrdestop bør indføres således, at ingen skatter eller afgifter hæves, og at nye administrative byrder i størst muligt omfang undgås.
Hvis nye administrative byrder er uundgåelige på grund af EU-lovgivning, bør man finde kompenserende tiltag, således at den samlede mængde af administrative byrder som minimum ikke forøges.
Siden valget er der indført eller aftalt skattestramninger svarende til et umiddelbart provenu på ca. 9 mia. kr. med en virkning efter tilbageløb og adfærd på ca. 4 mia. kr., jf. svar på FIU alm. del  spørgsmål 108. Heraf udgør øgede tobaksafgifter ca. 2 mia. kr. i umiddelbar virkning og 550 mio. kr. efter tilbageløb og adfærd varigt.
Med forslaget skal der altså tilbagerulles lempelser svarende til ca. 3,5 mia. kr. efter tilbageløb og adfærd.
Når tobaksafgiften ønskes undtaget, skyldes det, at stigningen har andre begrundelser end alene at skaffe et øget statsligt provenu, og at den øgede afgift ikke i væsentlig grad kan siges at være en belastning for erhvervslivet.
Derfor ses stigningerne i tobaksafgiften at ligge uden for dette beslutningsforslags formål om at sikre trygge ramme for dansk erhvervsliv i en svær tid.
 De 3,5 mia. kr., som forslaget koster, kan finansieres inden for råderummet frem mod 2025.
Skriftlig fremsættelse Alex Vanopslagh (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om et totalt byrdestop for det private erhvervsliv og annullering af vedtagne skatteforhøjelser.
(Beslutningsforslag nr.
B 182) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
