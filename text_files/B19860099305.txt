 I henhold til § 22, stk. 1, § 39 og § 84 i lov om arbejdsmiljø, jfr.  

 Arbejdsministeriets lovbekendtgørelse nr. 646 af 18. december 1985, og efter  

 bemyndigelse i henhold til lovens § 73, fastsættes:
 § 1.  En arbejdsgiver skal registrere asbestholdige  

 materialer, som er beskadigede, eller som i øvrigt indebærer risiko for  

 udsættelse for asbest.
 Stk. 2.  Arbejdsgiveren skal på baggrund af  

 registreringen iværksætte den fornødne indkapsling, forsegling eller  

 fjernelse af asbestholdige materialer.
§ 2.  Arbejdsgiveren skal inden reparation,  

 vedligeholdelse, installation eller lignende bygningsmæssige foranstaltninger  

 foretage en registrering af, hvor der er anvendt asbest eller asbestholdigt  

 materiale.
Registreringen skal vedrøre de dele af arbejdspladsen, hvor de  

 bygningsmæssige foranstaltninger skal gennemføres.
 § 3.  Arbejdsgiveren skal orientere  

 sikkerhedsorganisationen om den i § 1, stk. 1, og § 2 nævnte registrering.
 § 4.  Registreringspligten efter denne bekendtgørelse  

 omfatter ikke asbestholdige materialer anvendt til udvendig brug.
 § 5.  Direktøren for Arbejdstilsynet kan i særlige  

 tilfælde tillade afvigelse fra bestemmelserne i §§ 1-2, når det skønnes  

 rimeligt og fuldt forsvarligt.
 § 6.  Klage over Arbejdstilsynets afgørelser efter  

 denne bekendtgørelse behandles efter arbejdsmiljølovens § 81.
 § 7.  Med bøde eller hæfte straffes den, der  

 overtræder §§ 1-3, eller ikke efterkommer påbud, som er meddelt i henhold til  

 denne bekendtgørelse.
Stk. 2.  For overtrædelse af §§ 1-3 kan der pålægges en  

 arbejdsgiver bødeansvar, selv om overtrædelsen ikke kan tilregnes ham som  

 forsætlig eller uagtsom.
For bødeansvaret fastsættes ingen forvandlingsstraf.
 Stk. 3.  For overtrædelser, der begås af aktieselskaber  

 eller lignende, kan der pålægges selskabet som sådant bødeansvar.
 § 8.  Bekendtgørelsen træder i kraft den 1. marts  

 1987.
