Skriftlig fremsættelse (2. december 1999) Økonomiministeren (Marianne Jelved):
 Herved tillader jeg mig for Folketinget at  

 fremsætte:
 Forslag til Lov om ændring af lov om  

 værdipapirhandel m.v. (Regelforenkling, endelig afregning og  

 sikkerhedsstillelse, koncerninterne transaktioner).
(Lovforslag nr.
L 117).
 Lovforslaget gennemfører Europa-Parlamentet og  

 Rådets direktiv 98/26/EF af 19. maj 1998 om endelig afregning i  

 betalingssystemer og værdipapirafviklingssystemer.
Direktivets overordnede formål er gennem etablering  

 af en fælles juridisk referenceramme at forbedre sikkerheden i  

 betalings- og værdipapirafviklingssystemer, dels ved at sikre at en  

 betalingsanmodning er endelig og kan gennemføres af systemet, selv i  

 tilfælde af insolvensprocedurer.
Dette sker dels ved, at  

 sikkerhedsstillelse over for systemet ikke berøres af konkurs eller  

 betalingsstandsning.
En lovvalgsregel giver endvidere et system mulighed for  

 at fastlægge, hvilket medlemslands lovgivning, der gælder for  

 systemet.
 Der indføres en registrerings- og  

 notificationsprocedure for at sikre en grænseoverskridende underretning  

 om insolvensprocedurer mod deltagere i systemer.
Med lovforslaget udmøntes en række  

 anbefalinger fra Udvalget om den finansielle sektor efter år 2000.  

 Lovforslaget indebærer en styrkelse af tilsynet med finansielle  

 koncerner.
Der er tale om ændring af ledelsesreglerne.
Desuden sker der  

 en harmonisering og en udbygning af reglerne om koncerninterne transaktioner.  

 Bl.a. sker der en udvidelse af kredsen af virksomheder, der er omfattet af  

 reglerne.
En autoriseret markedsplads skal i henhold til loven  

 fastsætte regler for aktionærernes oplysningspligt.
Da en  

 forpligtelse for en aktionær, der ikke er medlem af den autoriserede  

 markedsplads ikke, med tilstrækkelig tyngde, kan fastsættes i  

 markedspladsens eget regelsæt, er det fundet hensigtsmæssigt at  

 lade værdipapirhandelslovens bestemmelser om aktionærers  

 oplysningspligt omfatte også aktier optaget til handel på en  

 autoriseret markedsplads.
 Desuden gives en fondsbørs mulighed for at  

 bestemme, at også institutionelle investorer skal have adgang til at  

 handle direkte på fondsbørsen.
Som led i effektiviseringen af sagsbehandlingen i sager  

 vedrørende misbrug af intern viden, kursmanipulation mv. gives  

 Finanstilsynet direkte adgang til det registrerede i en  

 værdipapircentral.
Finanstilsynet har hidtil alene haft adgang til det  

 registrerede gennem de kontoførende institutter.
Det præciseres  

 endvidere, at økonomiministeren kan bestemme, at en  

 værdipapircentral i et nærmere bestemt omfang skal afgive  

 oplysninger om det registrerede til Danmarks Nationalbank.
 Med disse bemærkninger og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det høje Tings velvillige behandling.
