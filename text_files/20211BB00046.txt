Fremsat den 19. november 2021 af Preben Bang Henriksen (V) og Morten Dahlin (V) Forslag til folketingsbeslutning om mulighed for kreditorforfølgning i pensioner Folketinget pålægger regeringen i indeværende folketingssamling at fremsætte de nødvendige forslag til ændring af lovgivningen, således at kreditor kan foretage retsforfølgning mod indeståender på pensionskonti i det omfang, det skyldige beløb hidrører fra berigelseskriminalitet.
Bemærkninger til forslaget Pensioner kan som udgangspunkt ikke gøres til genstand for kreditorforfølgning.
Den, der således har et pengekrav mod indehaveren af pensionskontoen, kan ikke foretage udlæg i skyldnerens pensionsopsparing.
Denne ordning opretholdes, og nærværende forslag ændrer intet på dette generelle udgangspunkt.
Samme princip er fastslået af Østre Landsret den 19. maj 2021  i en sag, hvor en person havde stjålet 113.137.325 kr. fra det offentlige, og hvor landsretten således nægtede det offentlige beslaglæggelse af den dømtes indestående på en ratepension og en kapitalpension.
Afgørelsen var i det væsentligste begrundet i, at der efter lovgivningen  herunder retsplejeloven og lov om visse civilretlige forhold m.v. ved pensionsopsparing i pengeinstitutter  ikke kan foretages retsforfølgning i ikkeudbetalte pensionssummer i et pengeinstitut, hvis beslaglæggelsen skal sikre det offentliges krav på sagsomkostninger og krav på konfiskation efter straffelovens § 75 stk. 1, 1. pkt., 2. led. (Østre Landsret, 23. afd., nr.
S-3517-20, anket).
Landsretten præciserede, at det forhold, at indeståendet på de omhandlede pensionskonti helt eller delvis er tilvejebragt via midler, der må anses at stamme fra det strafbare forhold, efter gældende lovgivning ikke ændrer på kreditorbeskyttelsen.
Denne retsstilling er efter forslagsstillernes opfattelse i strid med den almindelige retsfølelse.
 I de situationer, hvor kravet fra kreditor stammer fra pensionsindehaverens berigelseskriminalitet  herunder tyveri  bør det være muligt for kreditor at søge sig fyldestgjort i indestående på pensionskonti, uanset om de pågældende midler stammer fra kriminaliteten eller ej.
Det bør gælde, uanset om kreditor er privat eller offentlig.
En tyv bør således aldrig have midler, der henstår på pensionsopsparingskonti i ly for den forurettedes krav på tilbagebetaling, når dette krav stammer fra berigelseskriminalitet.
Skriftlig fremsættelse Preben Bang Henriksen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om mulighed for kreditorforfølgning i pensioner.
(Beslutningsforslag nr.
B 46) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
