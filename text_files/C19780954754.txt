(Til samtlige amtsråd, Københavns  

 kommunalbestyrelse, Frederiksberg kommunalbestyrelse og Hovedstadsrådet) Indenrigsministeriet har i cirkulæreskrivelse af 28. oktober 1974 om  

 offentlig udbydelse ved salg af kommunale ejendomme til medlemmer af  

 kommunalbestyrelsen og kommunal ansatte meddelt, at det ved tilsynsrådets  

 stillingtagen til afhændelse af en kommunes faste ejendomme skal påses, at  

 ejendommen ikke afhændes til medlemmer af vedkommende kommunalbestyrelse  

 eller personer, som er ansat i den pågældende kommunes tjeneste, uden efter  

 offentligt udbud.
Det i cirkulæreskrivelsen anførte finder tilsvarende  

 anvendelse ved amtskommuners og hovedstadsrådets salg af fast ejendom.
 I cirkulæreskrivelsen er angivet den undtagelse fra hovedreglen, at  

 nedlagte tjeneste- og lejeboliger for kommunens ansatte uden offentligt udbud  

 kan afhændes til den hidtidige beboer, når denne ved nedlæggelsen havde den  

 pågældende bolig overladt som tjeneste- eller lejebolig. 1. I forbindelse med  

 afgørelsen af konkrete sager er ministeriet blevet opmærksom på, at der kan  

 være behov for en præcisering af, i hvilke tilfælde denne  

 undtagelsesbestemmelse finder anvendelse.
 I denne anledning skal man oplyse, at den væsentligste betingelse for, at  

 undtagelsesbestemmelsen kan finde anvendelse, er, at beboeren af ejendommen  

 har fået denne stillet til rådighed som et led i ansættelsesforholdet eller i  

 naturlig tilknytning hertil, hvilket i almindelighed må tilsige, at beboeren  

 må høre til en kategori af ansatte, for hvilken det er eller har været  

 normalt, at der blev stillet tjeneste- eller lejebolig til rådighed (eks.:  

 lærere, pedeller).
 Det må endvidere normalt være en betingelse, at lejen og de øvrige vilkår  

 for lejemålet er fastsat i overensstemmelse med generelle regler for  

 tjeneste- og lejeboliger som f.eks. de for staten gældende regler herom.
 Da lejen for en del lejeboliger har været fastsat individuelt, vil  

 indenrigsministeriet dog fravige betingelsen om, at lejen skal være fastsat  

 efter generelle retningslinier, hvor omstændighederne efter ministeriets  

 opfattelse særligt taler derfor.
 Det skal endelig framhæves, at-når bortset fra de tilfælde, hvor en  

 ejendom er stillet til rådighed som tjeneste- eller lejebolig- medfører det  

 forhold, at en af en amtskommunes eller kommunes ansatte af henholdsvis  

 amtskommunen eller kommunen har lejet en ejendom som bolig, eventuelt en  

 nedlagt tjeneste- eller lejebolig, IKKE, at ejendommen kan afhændes til den  

 pågældende uden forudgående offentligt udbud.
 2. Indenrigsministeriet skal endvidere bemærke, at  

 udtrykket »ansat i den pågældende kommunes tjeneste« i  

 indenrigsministeriets ovennævnte cirkulæreskrivelse af 28. oktober 1974 også  

 omfatter personer, som er ansat i kommunale fællesskaber, hvori den  

 pågældende amtskommune eller kommune er deltager.
 3. Det skal endelig oplyses, at indenrigsministeriet  

 har indtaget det standpunkt, som også har fået tilslutning af folketingets  

 ombudsmand, at salg af kommunale ejendomme til kommunalbestyrelsesmedlemmers  

 eller kommunalt ansattes ægtefæller uden efter offentligt udbud som oftest  

 vil være en omgåelse af ovennævnte cirkulæreskrivelse af 28. oktober 1974.
P.
M.
V.
 E.B.
