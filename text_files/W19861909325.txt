En ansøger, der havde afsluttet sin uddannelse i slutningen af maj  

 1984, søgte om kontanthjælp efter bistandsloven, indtil hun kunne få udbetalt  

 arbejdsløshedsdagpenge.
Ansøgeren var berettiget til støtte fra Statens  

 Uddannelsesstøtte indtil 1. august 1984, men havde efter eget ønske  

 tilbagebetalt studiestøtten for juni og juli 1984.
 Ankestyrelsen fandt, at da ansøgeren i de nævnte måneder var omfattet  

 af de regler, der gælder for Statens Uddannelsesstøtte, måtte ansøgeren i den  

 pågældende periode anses for omfattet af bestemmelsen i bistandslovens § 38,  

 stk. 2. Ansøgeren var således ikke berettiget til hjælp efter bistandslovens  

 § 37.
 REDEGØRELSE FOR SAGEN:
En ansøger afsluttede sin læreruddannelse i slutningen af maj 1984.  

 Ansøgeren tilmeldte sig herefter arbejdsformidlingen og blev optaget i en  

 arbejdsløshedskasse.
Da ansøgeren først var berettiget til  

 arbejdsløshedsdagpenge efter 1 måned, og da dagpengene var bagudbetalt, søgte  

 hun om kontanthjælp efter bistandsloven i tiden indtil udbetaling af  

 arbejdsløshedsdagpenge.
Det sociale udvalg gav afslag på kontanthjælp.
Udvalget begrundede sin  

 afgørelse med, at ansøgeren måtte betragtes som uddannelsessøgende indtil den  

 31. juli 1984, og ansøgeren måtte derfor klare sig for de økonomiske ydelser,  

 der stilledes til rådighed gennem Statens Uddannelsesstøtte.
 Overfor amtsankenævnet oplyste ansøgeren, at Statens Uddannelsesstøtte i  

 begyndelsen af juli 1984 havde krævet stipendiet for juni og juli måned  

 tilbagebetalt, fordi ansøgeren havde afsluttet sin uddannelse i maj måned  

 1984.
 AFGØRELSEN, DER KLAGES OVER:
 Amtsankenævnet fandt, at der ikke var grundlag for at betragte ansøgeren  

 som studerende efter den 1. juni 1984, da det var dokumenteret, at  

 støtteperioden i forhold til Statens Uddannelsesstøtte udløb den 31. maj  

 1984. Nævnet fandt derimod ikke, at der før 1. august 1984 var indtruffet en  

 sådan ændring i ansøgerens forhold, som forudsat i bistandslovens § 37, stk.  

 1, og nævnet fandt derfor ikke grundlag for at pålægge det sociale udvalg at  

 udbetale ansøgeren hjælp i medfør af bistandslovens § 37.
 KLAGEN TIL ANKESTYRELSEN:
 Ansøgeren anførte bl.a., at hun teoretisk ville have haft mulighed for en  

 måneds arbejde i folkeskolen, inden sommerferien startede, ligesom hun som  

 folkeskolelærer også var kompetent til at undervise på f.eks. højskoler, hvor  

 der er kurser hele sommerferien.
 SUPPLERENDE OPLYSNINGER EFTER ANKEN:
Statens Uddannelsesstøtte oplyste, at støtteåret først anses for at udløbe  

 pr. 1. august, uanset om pågældendes sidste eksamensdag havde været i  

 slutningen af maj eller i løbet af juni måned.
Statens Uddannelsesstøtte  

 ville dog normalt imødekomme et ønske hos pågældende om at fraskrive sig  

 retten til støtte fra Statens Uddannelsesstøtte i den sidste del af  

 støtteperioden.
Det oplystes endvidere, at studiestøtten for juni og juli  

 1984 var krævet tilbagebetalt i overensstemmelse med ansøgerens ønske herom.
 LOVGRUNDLAG:
 Bistandsloven, §§ 37 og 38, stk. 2.
 ANKESTYRELSENS AFGØRELSE:
 Da ansøgeren i månederne juni og juli 1984 var omfattet af de regler, der  

 gælder for Statens Uddannelsesstøtte, finder ankestyrelsen, at ansøgeren i  

 den pågældende periode må anses for omfattet af bestemmelsen i bistandslovens  

 § 38, stk. 2. Ansøgeren var således ikke berettiget til hjælp efter  

 bistandslovens § 37.
 Ankestyrelsen tiltræder således amtsankenævnets afgørelse, men med en  

 ændret begrundelse.
