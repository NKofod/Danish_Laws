Offererstatningsloven § 6 a  egen skyld/accept af risiko, nævnets j.nr. 14-520-04138 Ansøger blev som et led i en årelang fejde mellem ansøgers familie og skadevolders familie stukket med en kniv i henholdsvis hånden, ballen, højre ben og ryggen.
Ved overfaldet pådrog ansøger sig skader, der krævede syning og operation.
Skadevolder blev som følge heraf idømt 2 år og 6 måneders fængsel i fællesstraf for overtrædelse af blandt andet straffelovens § 245, stk. 1. Ved samme dom blev ansøger idømt 8 måneders fængsel for overtrædelse af blandt andet straffelovens § 245, stk. 1, ved ca. 2 måneder forinden sin tilskadekomst at have slået skadevolder med et baseballbat og stukket ham i låret med en kniv.
Begge overfald omfattede flere involverede fra de to familier, ligesom de to familier ifølge vidneforklaringer også havde været involveret i mange andre episoder mod hinanden.
 Ansøger søgte nævnet om godtgørelse for svie og smerte, erstatning for tabt arbejdsfortjeneste og krænkelsesgodtgørelse for den skade, han havde pådraget sig.
Nævnet besluttede at lade en eventuel erstatning bortfalde i medfør af offererstatningslovens § 6 a.
Nævnet henviste til, at der i lyset af forklaringer afgivet under retssagen samt rettens præmisser fandtes at være sammenhæng  og dermed egen skyld eller accept af risiko  mellem de to ovennævnte overfald, uanset at der var forløbet godt 2 måneder mellem dem.
Nævnet lagde i den forbindelse vægt på, at de to episoder var en del af en længerevarende, optrappende konflikt mellem de to familier, og at ikke kun skadevolder, men også ansøger havde taget særdeles aktivt del i den.
