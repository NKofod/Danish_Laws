Landsskatteretskendelse Ejendomsavance - genvundne afskrivninger - frasalg (selvstændig virksomhed) Reference:
EBL § 6a, stk. 2 og § 8 A klagede for indkomståret 1996 over, at  

 skatteankenævnet ved den foretagne ansættelse af ejendomsavance  

 ved salg af ejendom, havde lagt til grund, at ejendommen ikke var omfattet af  

 ejendomsavancebeskatningslovens § 8 eller reglen i § 6 A om genanbringelse af  

 avancen.
 For så vidt angik genvundne afskrivninger var disse  

 af skatteankenævnet ansat svarende til de foretagne afskrivninger  

 163.342 kr. med nedslag i henhold til Ligningslovens § 7 P (85 %) eller til  

 138.840 kr.
 Klagerens revisor påstod for så vidt angik  

 ansættelsen af avancen efter ejendomsavancebeskatningsloven over for  

 Landsskatteretten principalt, at ejendommen var omfattet af reglen om  

 skattefrihed i ejendomsavancebeskatningslovens § 8, subsidiært, at  

 avancen kunne genanbringes efter reglerne i ejendomsavancebeskatningsloven i  

 forbindelse med, at en ny ejendom blev erhvervet i 1995.
 Til støtte for den principale påstand havde  

 revisoren henvist til TfS 1985.559 (ØL).
Til støtte for den subsidiære påstand  

 var henvist til LSR 671-1847-0151, afsagt den 15. juni 1998, hvorefter  

 ejendomsavancerne opnået i 1993 ved salg af en selvstændig  

 ejendom samt avancen ved et samtidigt foretaget frasalg af jorden til en  

 anden landbrugsejendom i henhold til bestemmelserne i § 6 C, jf. § 6 A, kunne  

 genanbringes i investeringsudgifterne på driftsbygninger og på  

 stuehus på den i behold værende restejendom afholdt i tiden fra  

 salgstidspunktet til ultimo 1994. Det var i tilslutning hertil anført,  

 at klageren i 1996 blev enig med forpagteren af den købte ejendom om,  

 at forpagtningsafgiften skulle svare til omkostningerne.
Klageren havde  

 derfor haft den opfattelse, at det var unødvendigt at oplyse herom i  

 selvangivelsen for 1996.
 Vedrørende ansættelsen af genvundne  

 afskrivninger var disse påstået nedsat til 0, idet  

 driftsbygningernes værdi ved salget ikke oversteg den nedskrevne  

 værdi.
 For så vidt angik sidstnævnte påstand  

 havde Told- og Skattestyrelsens kontor for ejendomsvurdering under sagens  

 behandling efter en besigtigelse af ejendommen udtalt, at driftsbygningernes  

 andel af den kontante salgssum skønnedes at udgøre 110.000  

 kr.
 Retten kunne efter de foreliggende oplysninger  

 tiltræde denne udtalelse, hvorefter der ikke fremkom nogen avance til  

 beskatning, idet driftsbygningernes værdi herefter ikke oversteg den  

 nedskrevne værdi.
 Der blev givet medhold på dette punkt.
Det var i øvrigt oplyst, at klageren i 1986  

 frasolgte hovedparten af jorden til sin ejendom, 1, således at  

 ejendommen derefter havde et areal på ca. 1.6 ha.
Ejendommens bygninger  

 bestod af en firlænget gammel gård med stråtag.
Ejendommens  

 have blev anvendt som en del af et "åben have" arrangement og  

 bygningerne blev dels anvendt i forbindelse med denne aktivitet, dels til  

 udstilling og salg af keramik m.v., som bl.a. ægtefællen  

 fremstillede.
For 1995 selvangav klageren vedrørende denne ejendom en  

 lejeindtægt på 18.563 kr. og efter fradrag for bl.a. afskrivning  

 på toiletter med 3.397 kr. og fradrag for bygningsforsikring med 9.353  

 kr. et samlet resultat på 235 kr.
For 1995 selvangav klagerens  

 ægtefælle et overskud vedr. samme ejendom på 63.618 kr.  

 hidrørende fra salg af keramik, planter, kaffe og  

 entreindtægter.
For 1996 selvangav klageren intet vedr.  

 selvstændig virksomhed, hvorimod ægtefællen selvangav et  

 resultat på 0. Ejendommen blev solgt ved slutseddel af august 1996 med  

 overtagelse pr. 1/1 1997. Ejendommen med et areal på 2 ha blev  

 erhvervet i 1995 med overtagelse pr. 1/10 1995 og var under ombygning indtil  

 indflytningen den 31/12 1996. Der var ikke selvangivet nogen  

 erhvervsmæssig virksomhed vedr. denne ejendom i 1995 eller i 1996, men  

 derimod i 1997, hvor der var indtægtsført en forpagtningsafgift  

 på 3.200 kr. og et samlet underskud på 198 kr.
Det var endelig  

 oplyst, at begge ejendomme pr. 1. januar 1996 var vurderet som  

 landbrugsejendomme - kode 05, men at den solgte ejendom ved vurderingen pr.  

 1. januar 1997 skiftede benyttelse til (01) "beboelse" og at den nye ejendom  

 ved vurderingen pr. 1. januar 1998 skiftede benyttelse fra (05) til (01).
Det var bl.a. oplyst, at der ifølge amtet ikke var  

 udstykningsmuligheder, hvorfor ejendommen efter revisors opfattelse burde  

 vurderes som et parcelhus.
Der var efterfølgende indsendt en  

 erklæring fra amtet herom i henhold til ejendomsavancebeskatningslovens  

 § 8, hvoraf fremgik, at ejendommen lå i landzone, således at  

 udstykning med henblik på bebyggelse derfor kun kunne finde sted efter  

 tilladelse i henhold til planlovens § 35. Ejendommen grænsede op til et  

 lokalplanområde, hvorfor udstykning til bebyggelse forudsatte  

 forudgående lokalplanlægning.
Ifølge amtets udtalelse  

 ville der kunne forventes meddelt afslag på en ansøgning om  

 udstykning til selvstændig bebyggelse.
Det var videre oplyst, at  

 ægtefællens virksomhed efter frasalget af jorden i 1986 og i de  

 efterfølgende år indtil ophøret i 1995 gennemsnitligt  

 havde givet en årlig indkomst på ca. 23.000 kr.
Det var endelig  

 oplyst, at ægtefællerne efter købet af ejendommen pr. 1/10  

 1995 ikke havde drevet erhverv fra hverken den solgte eller den købte  

 ejendom. Ægtefællen producerede stadig keramik i et mindre  

 omfang, men der var hverken sket salg eller drevet forretning, herunder  

 været åbent for havebesøg på den nye ejendom.
 Revisor havde endelig henvist til, at Told- og  

 Skattestyrelsen i sin udtalelse vedr. størrelsen af de genvundne  

 afskrivninger havde citeret de stedlige vurderingsmyndigheder for at  

 anføre, at den solgte ejendoms kodning burde have været  

 ændret for mange år siden.
Landsskatteretten bemærkede, at der ved  

 afgørelsen af, om en ejendom ved avanceopgørelsen var omfattet  

 af ejendomsavancebeskatningslovens § 8, den såkaldte "parcelhusregel"  

 om skattefritagelse for avancen ved salg af "en- og tofamilieshuse", bl.a.  

 blev lagt vægt på, hvorvidt ejendommen ifølge den på  

 salgstidspunktet gældende offentlige vurdering var vurderet som en  

 beboelsesejendom (kode 01) eller som en landbrugsejendom (kode 05), jf.
Told-  

 Og Skattestyrelsens udtalelse af 21. oktober 1997, TfS 1997.821.
 Når hensås til ejendommens  

 vurderingsmæssige status på salgstidspunktet, herunder  

 ansættelsen af ejerboligværdiens andel til 400.000 kr. af den  

 samlede ejendomsværdi på 1.200.000 kr. og en grundværdi  

 på 34.900 kr. fandt Landsskatteretten derfor ikke, at den solgte  

 ejendom 1 var omfattet af ejendomsavancebeskatningslovens § 8 om skattefrihed  

 for avancen ved salg, jf. ejendomsavancebeskatningslovens § 8, stk. 1, samt  

 cirkulære nr. 166 af 12. september 1994 til  

 ejendomsavancebeskatningsloven afsnit 2.5.1. Den principale påstand  

 på dette klagepunkt kunne herefter ikke tages til følge.
 For så vidt angik den subsidiære påstand  

 på dette klagepunkt lagde retten efter de foreliggende oplysninger til  

 grund, at den købte ejendom ikke havde været anvendt "helt eller  

 delvist" i klagerens eller ægtefællens erhvervsvirksomhed" i 1995  

 og i 1996 som forudsat i ejendomsavancebeskatningslovens § 6 A, stk. 2. Der  

 var derved lagt vægt på, at der efter det oplyste havde  

 været tale om en bortforpagtning, for hvilken der ikke var betalt et  

 kontant vederlag i 1996. Den subsidiære påstand kunne ikke tages  

 til følge.
