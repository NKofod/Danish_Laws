Nr BTL 151 Betænkning over Forslag til lov om ændring af lov om frikommuner   

 Nr L 151 1990-91, 2. samling Afgivet af Kommunaludvalget Afgivet: 19910516 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Fredensborg-Humlebæk Kommune.
 Der er af indenrigsministeren og af forskellige mindretal stillet  

 ændringsforslag, hvorom henvises til de ledsagende bemærkninger.
Herefter indstiller et mindretal (Socialdemokratiets medlemmer af  

 udvalget) lovforslaget til vedtagelse med de af mindretallet stillede  

 eller tiltrådte ændringsforslag og med det af mindretallet tiltrådte  

 underændringsforslag.
Mindretallet vil stemme imod det af indenrigsministeren  

 under nr. 9 stillede ændringsforslag og udtaler i den forbindelse følgende:
En lignende generel ordning på landsplan er netop afvist, fordi den efter  

 mindretallets opfattelse vil fordyre medicinen for borgerne.
Derfor kan  

 mindretallet heller ikke acceptere ordningen som frikommuneforsøg.
 Et andet mindretal (Det Konservative Folkepartis, Venstres og Det  

 Radikale Venstres medlemmer af udvalget) indstiller lovforslaget til  

vedtagelse med de af indenrigsministeren stillede ændringsforslag.
 Et tredje mindretal (Socialistisk Folkepartis medlem af udvalget)  

 indstiller lovforslaget til vedtagelse med de af mindretallet stillede  

 eller tiltrådte ændringsforslag og med det af mindretallet stillede  

 underændringsforslag.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med de af mindretallet  

 tiltrådte ændringsforslag.
 Et femte mindretal (Centrum-Demokraternes medlem af udvalget)  

 indstiller lovforslaget til vedtagelse med de af mindretallet stillede  

 eller tiltrådte ændringsforslag.
 Et sjette mindretal (Kristeligt Folkepartis medlem af udvalget)  

 indstiller lovforslaget til vedtagelse med de af mindretallet  

 tiltrådte ændringsforslag.
Ændringsforslag Til § 1 Af indenrigsministeren, tiltrådt af udvalget:
 1) Efter nr. 4 indsættes som nyt nummer:
 »01. I § 16 indsættes efter stk. 2 som nyt stykke:
»Stk. 3. Uanset bestemmelsen i stk. 1 kan indenrigsministeren  

 godkende regler for frikommuneforsøg, hvorefter økonomiudvalg og stående  

 udvalg nedlægges.
Afgørelse i sager om sociale ydelser til enkeltpersoner  

 skal dog være henlagt til et udvalg.« Stk. 3-7 bliver herefter stk. 4-8.' 2) Efter nr. 4 indsættes som nyt nummer:
 »02. § 16, stk. 3, der bliver stk. 4, affattes  

 således:
»Stk. 4. Indenrigsministeren kan godkende regler for forsøg,  

 hvorefter kommuner, der ikke er frikommuner, får mulighed for at gennemføre  

 forsøg med lokaludvalg og forsøg med udvalgsstrukturen i samme omfang som  

 frikommuner.
Reglerne fastsættes i et forsøgsregulativ. § 4, § 5, stk. 2,  

 samt §§ 6 og 7 finder tilsvarende anvendelse.«» Af et mindretal (S og SF):
 3) Nr. 6 udgår.
 Af et mindretal (S), tiltrådt af et mindretal (SF):
 4) Nr. 7 udgår.
 Af et mindretal (CD), tiltrådt af et mindretal (FP):
 5) Nr. 8 udgår.
 Af et mindretal (S), tiltrådt af et mindretal (SF):
 6) Nr. 9 udgår.
 7) Nr. 10 udgår.
 8) Nr. 11 udgår.
 Af indenrigsministeren, tiltrådt af et flertal (udvalget med  

 undtagelse af S og SF):
 9) Efter nr. 12 indsættes som nyt nummer:
 »03. Efter § 45 c indsættes som ny paragraf i kapitel 15:
»§ 45 d.
Sundhedsministeren kan godkende regler for  

 frikommuneforsøg, hvorefter Bornholms Amtskommune inden for grupper af  

 lægemidler, der indeholder samme terapeutisk aktive stof, kan fastsætte  

 tilskuddet til lægemidler med tilskud efter § 7, stk. 1, 2 og 3, i lov om  

 offentlig sygesikring, jf. lovbekendtgørelse nr. 490 af 21. juni 1986, som  

 ændret blandt andet ved lov nr. 343 af 24. maj 1989 og senest ved § 18 i lov  

 nr. 386 af 13. juni 1990, til et fast beløb svarende til mindst 75 pct.  

 henholdsvis mindst 50 pct. af den laveste udgift til et af disse lægemidler.  

 Der kan dog ikke ydes tilskud til mere end 75 pct. henholdsvis 50 pct. af  

 udgiften til det pågældende lægemiddel.
Stk. 2. Bestemmelsen i stk. 1 vedrører alene lægemidler indkøbt på  

 apoteker i Bornholms Amt af personer med folkeregisteradresse i en på  

 Bornholm beliggende kommune.«» Underændringsforslag til ændringsforslag nr. 9 Af et mindretal (SF), tiltrådt af et mindretal (S):
 10) I den ved ændringsforslag nr. 9 foreslåede § 45 d  

 indsættes efter stk. 2 som nyt stykke:
»Stk. 3. Priserne på lægemidler, hvortil tilskud er fastsat  

 efter stk. 1, må ikke overstige de tilsvarende priser på lægemidler i Sverige  

 og Norge.« Af et mindretal (S), tiltrådt af et mindretal (KRF):
 11) Nr. 14 udgår.
Bemærkninger Til nr. 1 og 2 Fra kommunal side har der været ønske om at gennemføre forsøg med ændrede  

 styreformer i bestræbelserne på at tilpasse den kommunale styrelse til  

 kravene om omstilling og effektivisering.
Betænkning nr. 1168/1989 om de  

 kommunale opgavers fordeling og finansiering, side 35-37, indeholder  

 ligeledes forslag om, at den enkelte kommune får mulighed for frit at  

 fastlægge sin styreform.
Efter den kommunale styrelseslov skal der nedsættes et økonomiudvalg samt  

 et eller flere stående udvalg til at varetage den umiddelbare forvaltning af  

 kommunens anliggender.
Efter den sociale styrelseslov kan sager om ydelser  

 til enkeltpersoner ikke behandles i den samlede kommunalbestyrelse.  

 Afgørelsen i disse sager skal være henlagt til et eller flere udvalg.  

 Endvidere skal der oprettes et særligt udvalg efter § 3 i den sociale  

 styrelseslov til at træffe afgørelser efter bistandslovens afsnit VIII  

 (hjælpeforanstaltninger over for børn og unge uden samtykke fra  

 forældremyndighedens indehaver).
Med ændringsforslagene vil der blive skabt mulighed for, at såvel  

 frikommuner som ikke-frikommuner kan gennemføre forsøg med et  

 »forretningsudvalgsstyre«, hvor den umiddelbare forvaltning  

 varetages af et ved forholdstalsvalg valgt forretningsudvalg eller  

 administrationsudvalg.
Ved en sådan styreform kan der ske en effektivisering  

 af den kommunale beslutningsproces, idet afgørelsen af sagerne samles i et  

 mindre forum, som varetager alle kommunens anliggender.
Dette vil betyde  

 kortere beslutningsveje.
Samtidig vil der blive mulighed for at foretage en  

 mere helhedspræget vurdering af kommunens forhold.
Ændringsforslagene vil også muliggøre, at der i såvel frikommuner som  

 ikke-frikommuner kan gennemføres forsøg med et »udvalgsløst styre«.  

 Dog skal der opretholdes et udvalg til at træffe afgørelser i sager om  

 sociale ydelser til enkeltpersoner, ligesom det særlige afsnit VIII-udvalg  

 skal opretholdes.
Ved en sådan styreform får kommunalbestyrelsen mere  

 omfattende funktioner, idet alle sager, der forudsætter en politisk  

 stillingtagen, må forelægges i kommunalbestyrelsen, bortset fra sager om  

 sociale ydelser til enkeltpersoner.
Ravnsborg Byråd har ønsket at gennemføre et sådant forsøg med udvalgsløst  

 styre.
Efter kommunens forslag skal grundmodellen i den nye struktur være:  

 byrådet, personudvalg på socialområdet samt afsnit VIII-udvalg på  

 bistandsområdet.
Det er byrådets ønske foreløbig at gennemføre et 1-årigt  

 forsøg i 1992 med en efterfølgende evaluering med henblik på en nærmere  

 afklaring af den fremtidige politiske struktur inden næstkommende  

 valgperiode.
Til nr. 3 Flertallet inden for mindretallet (S) begrunder ændringsforslaget således:
 Folketinget behandler for tiden et forslag til lov om miljøbeskyttelse (L  

 74, se Folketingstidende, forhandlingerne sp. 816, 1971, og Tillæg A sp.  

 1479), hvorfor det synes rimeligt at afvente færdiggørelsen af dette  

 lovforslag, således at eventuelle ændringer i den nuværende godkendelses- og  

 tilsynsprocedure samt kompetencen er afklaret.
 Mindretallet inden for mindretallet (SF) begrunder ændringsforslaget  

 således:
 Forslagsstillerne mener ikke, at særlig forurenende virksomheder bør være  

 genstand for frikommuneforsøg.
Til nr. 4 Det fremgår af bemærkningerne til lovforslagets nr. 7, at Miljøministeriet  

 har til hensigt at udstede et mere restriktivt cirkulære for at søge fastlagt  

 en samlet strategi for bevarelsen af de danske kyststrækninger.
Derfor har et  

 frikommuneforsøg på området ingen mening.
Til nr. 5 Forslagsstillerne mener ikke, at det er rimeligt at pålægge grundejerne  

 større byrder.
Til nr. 6 Der er ikke fremkommet oplysninger under udvalgsbehandlingen, der sagligt  

 har kunnet begrunde den foreslåede ændring.
Da der er tale om en kompetence, som er henlagt til Ligningsrådet, må en  

 ændring af forretningsgangen ske i samarbejde med Ligningsrådet.
Dertil  

 kommer, at de forhold, hvis bedømmelse efter lovforslaget vil kunne henskydes  

 til de kommunale skattemyndigheder, ikke er af en sådan karakter, at det er  

 hensigtsmæssigt at have forskellige regelsæt gældende for forskellige  

 kommuner.
Til nr. 7 I forlængelse af den brede politiske aftale om »børnepakken«,  

 der bl.a. vedrører drift af børneinstitutioner og prisen for  

 institutionsplads, finder forslagsstillerne det bedst at lade kommunerne  

 generelt udmønte denne aftale, før nye initiativer på området igangsættes.
Til nr. 8 Af bemærkningerne til lovforslagets nr. 11 ses, at forsøgets formål er at  

 lade den enkelte skolebestyrelse fastsætte taksterne for skolens  

 skolefritidsordning.
Det vil let kunne medføre, at betalingen for  

 fritidstilbudet bliver vilkårligt eller anvendes til finansiering af andre  

 sider af skolens virksomhed, ligesom betalingen de enkelte skoler imellem  

 bliver for forskellig.
Til nr. 9 Bestemmelsen giver sundhedsministeren mulighed for at imødekomme et ønske  

 fra Bornholms Amtskommune om at yde det samme kronebeløb i tilskud til  

 samtlige præparater inden for de enkelte lægemiddelgrupper.
 Hensigten med ændringsforslaget er at begrænse stigningen i amtskommunens  

 udgifter til medicintilskud.
 I samarbejde med de praktiserende læger fastlægger amtskommunen, hvilke  

 præparater der skal danne grundlag for fastsættelsen af tilskudsbeløbet inden  

 for de enkelte lægemiddelgrupper.
Forsøget kan kun meningsfuldt gennemføres for Bornholms Amt, der ved sin  

 beliggenhed vanskeliggør handel på apoteker uden for amtskommunen.
Derfor  

 begrænser lovteksten forsøget til Bornholm.
Bornholmere, der handler uden for  

 Bornholm, vil få normalt tilskud.
Det skyldes hensynet til administration på  

 landets øvrige apoteker.
Indbyggere fra andre amtskommuner, der handler på bornholmske apoteker,  

 vil ligeledes få normalt tilskud.
Det skyldes hensynet til disse patienter.
 Sundhedsministeren vil ved godkendelse af amtskommunens retningslinjer for  

 forsøget forudsætte, at amtskommunens opdeling af lægemidler i grupper med  

 hver sit faste kronebeløb i tilskud forelægges Sundhedsstyrelsen til  

 udtalelse, ligesom sundhedsministeren forudsætter, at det faste kronetilskud  

 fastsættes på et objektivt grundlag enten som 75 pct. henholdsvis 50 pct. af  

 prisen på det billigste lægemiddel i gruppen eller f.eks. med gennemsnittet  

 af de tre billigste lægemidler i gruppen som grundlag.
Til nr. 10 Lægemiddelpriserne må under ingen omstændigheder overstige de norske og  

 svenske priser på lægemidler.
Til nr. 11 Amtsprogramrådene har kun eksisteret i ganske kort tid, og erfaringerne  

 fra arbejdet er dermed også små og få.
Det vidner indholdet i  

 forsøgsordningen også om.
 Amtsprogramrådene er så stærkt knyttet til DR's Programråd, public  

 service-forpligtelser og programkritik, jf. bekendtgørelse nr. 148 af 6.  

 marts 1989 om vedtægt for Danmarks Radio §§ 23-28, at nedlæggelse af et eller  

 flere programråd helt vil undergrave den ønskede programpolitiske debat og  

 den for Danmarks Radio tilsigtede demokratiske proces omkring  

 programvirksomhed.
 Amtsprogramråd er ikke nedsat for amternes skyld, men for at sikre  

 Danmarks Radio en kvalificeret dialog og efterkritik fra hele landet.
