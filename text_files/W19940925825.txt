Ankestyrelsens principafgørelse P-13-94 om personligt tillæg - stofmisbrug - institutioner uden for det offentlige behandlingssystem Resume:
 Ankestyrelsen fandt i 2 sager, at et ankenævn ikke havde haft tilstrækkeligt grundlag for at pålægge en kommune at yde personligt tillæg til udgifterne til behandling af personer med langvarigt stofmisbrug på et behandlingshjem uden for det offentlige behandlingssystem.
 Begrundelsen var, at behandlingsmulighederne i det offentlige behandlingssystem ikke kunne anses for udtømte, da kommunen havde givet et behandlingstilbud i offentligt regi, som gav en rimelig forventning om, at behandlingen ville kunne bevirke ophør af misbruget.
 Da der var tale om en engangsydelse, og da der ikke var søgt eller tillagt kommunens anke opsættende virkning, var ydelsen dog forfalden til betaling i overensstemmelse med nævnets afgørelse.
 Love:
Lov om social pension - lovbekendtgørelse nr. 411 af 26. maj 1992 - § 17, stk. 1 Note:
*) Note: Se også SM O-69-94 Sagsfremstilling 1:
Sag nr. 1 - j.nr. 21190-93 En 30-årig mand lod sig i august 1992 indlægge til behandling for sit stofmisbrug på et behandlingscenter uden for det offentlige behandlingssystem.
 Behandlingscentret søgte på hans vegne kommunen om hjælp til betaling for opholdet til en pris af 16.000 kr. for 4 uger i minimum 12 måneder, svarende til en samlet pris på ca. 208.000 kr, jf pensionslovens § 17.
I ansøgningen oplyste behandlingscentret, at manden siden sit 13. år havde været blandingsmisbruger og fra sit 25. år heroinmisbruger.
Der havde været 10 behandlingsforsøg i offentligt regi.
 Han modtog forhøjet almindelig førtidspension siden 1. november 1989. Han havde været involveret i narkotikarelateret kriminalitet.
 I august 1992 udeblev han 3 gange fra aftaler om indskrivning i en offentlig behandlingsinstitution, som ansøgeren ikke tidligere havde været forsøgt behandlet på.
 Kommunen gav afslag på personligt tillæg og begrundede afgørelsen med, at kommunen ikke havde overenskomst med behandlingsinstitutionen.
 Ankenævnet fandt, at pågældende havde været berettiget til det ansøgte behandlingsophold af minimum 12 måneders varighed.
I klagen til Ankestyrelsen anførte kommunen bl.a., at ansøgeren fortsat kunne behandles i det etablerede behandlingssystem.
Kommunen henviste til, at der var lagt en behandlingsplan om indskrivning på en institution, som han ikke tidligere havde været forsøgt behandlet på.
Kommunens afgørelse i henhold til pensionslovens § 17 kunne ikke anses for åbenbar urimelig, således at nævnet kunne ændre afgørelsen.
 Sagen blev behandlet i principielt ankemøde til præcisering af praksis om hjælp til behandling på alternative behandlingsinstitutioner, særligt hvorvidt behandlingsmulighederne i det offentlige behandlingssystem kan anses for udtømte, når der foreligger et konkret tilbud om behandling her.
 Afgørelse:
 Efter pensionslovens § 17 kan der i særlige tilfælde ydes personligttillæg til behandling i institutioner uden for det offentlige be handlingssystem.
 Det forudsættes herved, at behandlingsmulighederne inden for det offentlige behandlingssystem må anses for udtømte, og behandlingen må anses for lægeligt velbegrundet.
 Ankestyrelsen fandt, at der ikke i pensionslovgivningen er fastsat begrænsninger i nævnets kompetence til at efterprøve skønnet for kommunens tildeling af personlige tillæg efter lovens § 17.
 Spørgsmålet om hvorvidt behandlingsmulighederne inden for det offentlige behandlingssystem må anses for udtømte beror som ud gangspunkt på et skøn, som derfor fuldt ud kan efterprøves af nævnet og Ankestyrelsen.
Ankestyrelsen fandt i den foreliggende sag, at behandlingsmulighederne i offentlig regi ikke var udtømte.
Styrelsen lagde vægt pådet oplyste om ansøgerens helbredsforhold og forudgående behandlingsforsøg inden for det etablerede behandlingssystem sammenholdt med, at han havde et konkret behandlingstilbud.
Der var herved givet et tilbud om behandling, der måtte give en rimelig forventning om, at behandlingen ville kunne bevirke ophør af ansøgerens misbrug.
 Ankestyrelsen fandt derfor, at der ikke havde været tilstrækkeligtgrundlag for at pålægge kommunen yde personligt tillæg til behandlingsudgiften i privat regi.
 Under hensyn til, at der var tale om en engangsydelse samt til, at kommunen ikke havde søgt eller at klagen var tillagt opsættende virkning, var ydelsen forfalden til betaling i overensstemmelse med ankenævnets afgørelse.
 Ankestyrelsen ændrede således nævnets afgørelse.
 Sagsfremstilling 2:
Sag nr. 2 - j.nr 20263-94 En 30-årig mand lod sig i maj 1993 indlægge til behandling for sitstofmisbrug på et behandlingscenter uden for det offentlige behandlingssystem.
 Behandlingscentret søgte på hans vegne kommunen om hjælp til betaling for opholdet til en pris af ca. 16.000 kr. for 4 uger i minimum 12 måneder, svarende til en samlet pris på ca. 208.000 kr. jf. pensionslovens § 17.
 Ansøgeren havde modtaget forhøjet almindelig førtidspension siden 1988 og havde afsonet adskillige domme for narkotikarelateret kriminalitet.
Det var oplyst, at pågældende siden teenagealderen havde haft et massivt misbrug, og siden 1983 overvejende af heroin og kokain.
Der havde været 7 behandlingsforsøg, herunder metadonbehandling i offentlig regi.
Ansøgeren var under behandling i en kommunal døgninstitution, men ønskede at flytte sammen med sin samlever pr. 1. januar 1993. Det blev aftalt, at han skulle komme dagligt i behandlingsinstitutionen, som også skulle aflægge hjemmebesøg.
Ansøgeren udeblev imidlertid.
 I marts 1993 meddelte behandlingsinstitutionen, at ansøgeren kunne vende tilbage, hvis han var interesseret.
 Kommunen gav afslag på personligt tillæg og begrundede afgørelsen med, at det kommunale behandlingssystem ydede gratis behandling.
 Ankenævnet pålagde kommunen at yde personligt tillæg til det ansøgte behandlingsophold af minimum 12 måneders varighed.
I klagen til Ankestyrelsen anførte kommunen, at ansøgeren havde et tilbud om tilbagevenden til en institution i det kommunale behandlingssystem, og det forhold at ansøgeren ikke havde henvendt sig der, kunne ikke sidestilles med, at behandlingsmulighederne i det offentlige system måtte anses for udtømte.
Kommunens skønsmæssige afgørelse kunne ikke anses for åbenbar urimelig, således at ankenævnet kunne ændre afgørelsen.
 Under behandlingen af sagen i Ankestyrelsen blev det oplyst, at ansøgeren efter eget ønske var udskrevet fra behandlingscentret og i færd med at etablere sig i egen bolig.
 Sagen blev behandlet i principielt ankemøde til præcisering af praksis om hjælp til behandling på alternative behandlingsinstitutioner, særligt hvorvidt behandlingsmulighederne i det offentlige behandlingssystem kan anses for udtømte, når der foreligger et konkret tilbud om behandling her.
 Afgørelse:
 Ankestyrelsen traf afgørelse svarende til i sag nr. 1.
