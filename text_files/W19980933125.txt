Ankestyrelsens principafgørelse O-36-98 om kontanthjælp - aktivering - individuel jobtræning - forsørgertabserstatning Resume:
 Ansøger, der var startet i et individuelt jobtræningsforløb, modtog forsørgertabserstatning.
 Ankestyrelsen fandt, at hun under det individuelle jobtræningsforløb var berettiget til at få udbetalt aktiveringsydelse beregnet efter reglerne i bistandslovens § 37 og 37 a.
Indtægten fra forsørgertabserstatningen skulle fradrages i kontanthjælpen.
Ansøger skulle dog mindst have udbetalt aktiveringsydelse med et beløb svarende til taksten for unge udeboende.
 Kassation:
Der er kommet nye regler på området Love:
Lov om kommunal aktivering - lovbekendtgørelse nr. 36 af 26. januar 1996 - § 15, stk. 1 Lov om social bistand - lovbekendtgørelse nr. 110 af 26. februar 1996 - § 37 og § 38, stk. 1 Sagsfremstilling:
Ansøger havde i 1968 fået tilkendt en årlig renteydelse på 30% af hendes ægtefælles årsløn  på grund af hans død efter en arbejdsskade.
I marts måned 1997 var udbetalingen 5.444 kr. brutto.
I slutningen af maj 1997 anmodede ansøger om kontanthjælp, da hun var blevet opsagt fra sit arbejde.
Hun startede herefter i et individuelt jobtræningsforløb efter lov om kommunal aktivering med en månedlig ydelse på 9.100 kr. og godtgørelse 245 kr. månedlig til transport.
Efterfølgende blev kommunen opmærksom på, at ansøger modtog renteydelsen på 5.444 kr. månedlig, hvorefter kommunen meddelte, at beløbet ville blive fratrukket i aktiveringsydelsen.
Ansøger havde oplyst, at hun tidligere havde modtaget kontanthjælp, uden at der skete fradrag  for renteydelsen.
 I klagen til ankenævnet gjorde ansøger gældende, at hun havde fået oplyst, at ydelsen ikke ville blive modregnet hverken i kontanthjælpen, eller hvis der var tale om restskat.
 Ankenævnet pålagde kommunen at udbetale ansøger aktiveringsydelse med minimum et beløb svarende til taksten for unge udeboende under 25 år.
 Nævnet henviste til, at der i følge lov om kommunal aktivering § 15, stk. 1., 1. led, til kontanthjælpsmodtagere, der er i jobtræning, skal udbetales aktiveringsydelse, der beregnes efter reglerne om kontanthjælp.
Nævnet henviste endvidere til, at det fremgår af Socialministeriets vejledning om lov om kommunal aktivering af 28. februar 1996, pkt. 60, at ydelsen beregnes på samme måde som kontanthjælpen, f.eks. med hensyn til fradrag for indtægter, betydning af formue m.v.
Der skal i kontanthjælpen efter lovens § 37 fradrages ansøgers og ægtefællens indtægter jf. bistandslovens § 38, stk. 1.
 Nævnet fandt endvidere, at ansøgers renteindtægt fra ulykkesforsikringsloven skulle betragtes som en indtægt og derfor fradrages i ansøgers aktiveringsydelse.
 Sagen blev behandlet i principielt møde til afklaring af, om der skulle ske fradrag for renteydelsen efter ulykkesforsikringsloven (forsørgertabserstatning) efter bistandslovens § 38 i en situation, hvor ansøger var i et individuelt jobtræningsforløb  med aktiveringsydelse efter lov om kommunal aktivering § 15.
 Afgørelse:
 Ankestyrelsen fandt, at ansøger under sit individuelle jobtræningsforløb var berettiget til at få udbetalt aktiveringsydelse beregnet efter reglerne i bistandslovens § 37 og 37 a.
 Ankestyrelsen fandt endvidere, at efter bistandslovens § 38, stk. 1 skulle ansøgers indtægter fradrages i hjælpen efter § 37.
 Ved beregningen af ansøgers aktiveringsydelse skulle der således ske fradrag for det beløb på 5.444 kr. brutto, som ansøger månedligt modtog i rente efter ulykkesforsikringslovens § 39, stk. 1.
 Ansøger skulle dog mindst have udbetalt aktiveringsydelse svarende til taksten for unge udeboende.
 Ankestyrelsen tiltrådte således det sociale ankenævns afgørelse.
