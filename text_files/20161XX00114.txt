Skriftlig fremsættelse (9. november 2016) Transport- og bygningsministeren (Hans Christian Schmidt):
 Herved tillader jeg mig for Folketinget at fremsætte:
Forslag til lov om ændring af færdselsloven (Ophævelse af hørekrav for førere af motorkøretøjer) (Lovforslag nr.
L 62) Formålet med lovforslaget er at give mulighed for at foretage ændringer i behandlingen af ansøgninger om kørekort, hvor ansøger har nedsat eller manglende hørelse.
 Det foreslås derfor at lade færdselslovens krav om, at en person skal have tilstrækkelig høreevne før kørekort kan udstedes eller fornyes, udgå.
 Som det er i dag, skal førere med nedsat eller manglende hørelse undersøges af egen læge for den nedsatte hørelse, hvorefter politiet træffer afgørelse om, om kørekort kan udstedes eller fornyes.
Det er dog allerede i dag muligt for personer med nedsat eller manglende hørelse at erhverve kørekort, under betingelse af, at deres køretøj er udstyret med to sidespejle som kompensation for høreevnen.
Det er i dag kun meget få køretøjer, der ikke fra fabrikken er udstyret med to sidespejle.
 Det er derfor ikke færdselssikkerhedsmæssigt betænkeligt, at førere med nedsat eller manglende hørelse kan få udstedt kørekort, og det findes ikke nødvendigt, at disse personer skal gennemgå en mere omfattende sagsbehandling før kørekort kan udstedes end personer med fuld høreevne.
Helbredskravene til kørekort findes i bekendtgørelse nr. 312 af 25. marts 2015 om kørekort.
Da helbredskravene til kørekort har hjemmel i færdselsloven, er det ikke muligt at fastsætte lempeligere regler om helbredskrav, end hvad der følger af færdselsloven.
For at ændre kørekortbekendtgørelsens krav om lægeundersøgelse i forbindelse med udstedelse og fornyelse af kørekort til førere med nedsat eller manglende hørelse, er det derfor nødvendigt at ændre færdselslovens krav om, at førere skal have tilstrækkelig høreevne, før kørekort kan udstedes.
Lovforslaget vil gøre det muligt at ændre kørekortbekendtgørelsen, så der ikke fremover stilles krav om lægeundersøgelse, før kørekort kan udstedes og fornyes for førere, der har nedsat eller manglende hørelse.
Det vil imidlertid kun være muligt at ændre kravet for så vidt angår førere af almindelig personbil, knallert og motorcykel, da EUs direktiv 2006/126/EF af 20. december 2006 om kørekort (»EUs 3. kørekortdirektiv«) stiller krav om, at førere af lastbiler, busser o.l., der har nedsat hørelse skal undersøges af egen læge, før kørekort kan udstedes.
 Ændringen af færdselslovens krav til høreevne er en del af et større reformarbejde på kørekortområdet, der har til formål at gøre særligt reglerne på det trafikmedicinske område mindre bureaukratiske, nedsætte sagsbehandlingstiden samt at sikre, at de danske kørekortregler ikke er unødigt strengere, end hvad der kræves efter EU-retten i EUs 3. kørekortdirektiv.
 Idet jeg i øvrigt henviser til lovforslaget med ledsagende bemærkninger, skal jeg hermed anbefale lovforslaget til det Høje Tings velvillige behandling.
