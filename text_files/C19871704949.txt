 6 .
Reglement for private godsvogne, som er optaget i DSBs vognpark (jf  

 afsnit 3.7) § 1 Reglementets genstand og gyldighedsområde Dette reglement gælder for private godsvogne, som i henhold til  

 bestemmelserne i §§ 2 og 3 er godkendt af DSB, og som indleveres tomme eller  

 læssede til befordring på grundlag af lov om DSB, nærværende  

 godsbefordringsreglement (GR) eller international konvention om befordring af  

 gods på jernbaner (CIM). Reglementet gælder endvidere, når vognene - uden at  

 være undergivet en fragtkontrakt - befinder sig i jernbanens varetægt.
 Hvor reglementet ikke indeholder særlige forskrifter, anvendes de øvrige  

 bestemmelser i lov om DSB, GR og CIM.
 For den internationale trafik gælder bestemmelserne i dette reglement kun,  

 såfremt der ikke i CIM er fastsat afvigende bestemmelser.
§ 2 Godkendelse af private vogne til jernbanetrafik For at blive godkendt til jernbanetrafik skal vognene i en privatpersons  

 (fysisk persons eller andet retssubjekts) navn optages i DSBs vognpark i  

 henhold til nærmere overenskomst mellem vognejeren og DSB og forsynes med  

 kendemærket P.
 I dette reglement betegnes denne privatperson, hvis navn skal være påmalet  

 vognen, som »ejer«.
§ 3 Tekniske betingelser for optagelse i vognparken Vognene skal som regel være af særlig bygningsmåde, f eks beholdervogne,  

 eller have særlige indretninger, f eks isbeholdere, under hensyn til, at  

 vognene skal bruges til befordring af gods, som fordrer vogne af særlig  

 konstruktion, afvigende fra DSBs egne sædvanlige godsvognstyper.
 Vognenes konstruktion, udstyrelse og installationer skal opfylde  

 fordringerne i de for DSB gældende sikkerheds- og befordringsbestemmelser  

 samt de ved DSB til enhver tid fulgte normer og regler, herunder de fastsatte  

 bestemmelser om størst tilladte akseltryk.
 Er vognene bestemt til internationale transporter, skal de med hensyn til  

 konstruktion, udvekslelige dele, påmaling og vedligeholdelsestilstand opfylde  

 de til enhver tid herfor særligt gældende internationale forskrifter.
 På krukkevogne og på vogne med aftagelige beholdere skal antallet af  

 krukker, hhv beholdere være angivet.
 Alle vogne skal normalt være forsynet med trykluftbremse af en af DSB  

 godkendt type.
 DSB afgør alene, om vognene kan godkendes til international trafik.
 Ejerens navn skal være påmalet vognene.
 Skifter ejeren firmanavn, skal dette snarest meddeles DSB og vognenes  

 påskrifter berigtiges.
Såfremt ejeren ved udleje tillige ønsker lejerens navn påmalet de  

 pågældende vogne, skal han herom rette henvendelse til DSB.
På vognene må dog  

 kun være anført een hjemstedsstation, jf § 7.
 Indføres nye indenlandske eller udenlandske bestemmelser, skal ejeren på  

 egen bekostning foranledige de deraf følgende ændringer i konstruktion  

 og/eller udrustning foretaget.
 Vognenes taravægt må almindeligvis ikke væsentligt overskride deres  

 lastgrænse.
 En fuldstændig hovedtegning af hver vogntype samt tegninger og beregninger  

 af vognenes hjulsæt og fjedre samt akselkasser og bremsesystem skal være  

 godkendt af DSB, der ligeledes til godkendelse kan kræve sig forelagt sådanne  

 detailtegninger, som måtte være af betydning til bedømmelse af vognenes  

 konstruktion.
 Endvidere skal en tegning af vognenes påskrifter såvel de, der er  

 nødvendige for vognenes benyttelse på jernbanen, som sådanne angivelser af  

 firmanavn m v, som ejeren måtte ønske anbragt, forelægges DSB til  

 godkendelse.
De påskrifter, der er nødvendige for vognenes benyttelse på jernbanen,  

 skal være efter DSBs normaler og skal udføres på ejerens bekostning ved hjælp  

 af tafretter, som er godkendt af DSB.
På beholdervogne må påskrifterne ikke  

 anføres på beholderen, men skal anbringes på særlige tavler.
På nyindregistrerede vogne kræves hjulsæt med rullelejer af en af DSB  

 godkendt type.
Akselkasser med glidelejer vil ikke blive godkendt på  

 nyindregistrerede vogne, og DSB forbeholder sig ret til med rimeligt varsel  

 at kræve eksisterende glideleje akselkasser udskiftet med godkendte  

 rullelejeakselkasser for vognejerens regning.
 Vogne, der med hensyn til konstruktion og/eller styrke er ringere end DSBs  

 godsvognstyper, vil ikke kunne ventes godkendt.
Vognene skal, før de optages i DSBs vognpark, for ejerens regning  

 underkastes et maskinteknisk eftersyn i et af DSBs værksteder.
DSB afgør  

 derefter, om vognene kan optages i deres vognpark.
 Flaskegasanlæg må kun installeres i vognene i et af DSB nærmere fastsat  

 omfang og i henhold til tegninger, der er godkendt af generaldirektoratet.  

 Installationer skal udføres af fagfolk på et DSB-værksted eller et af DSB  

 godkendt værksted og er underkastet de til enhver tid af DSB fastsatte  

 bestemmelser vedr gasanlæg.
§ 4 Sikkerhedsanordninger m v ved vognene Ejeren er pligtig til efter anmodning herom fra DSB til enhver tid på egen  

 bekostning at lade vogne eller vogndele ændre eller forsyne med de  

 anordninger, som skønnes at være nødvendige af drifts~ eller  

 sikkerhedshensyn.
 For vogne, som ikke til det fastsatte tidspunkt er ændret eller blevet  

 forsynet med anordninger som ønsket, er DSB berettiget til uden varsel at  

 ophæve overenskomsten eller midlertidigt at sætte den ud af kraft.
§ 5 Ændringer ved vognene Der må ikke uden skriftligt samtykke fra DSB foretages ændringer ved  

 vognenes konstruktion, installationer, løse dele eller påskrifter.
§ 6 Særlige indretninger Hvis en privat vogn er forsynet med særlige indretninger (køleapparater,  

 vandbeholdere, maskinelle indretninger o s v), der kræver pasning m v  

 undervejs, påhviler det afsenderen at betjene disse eller sørge for deres  

 betjening.
Denne pligt overgår til adressaten, såsnart denne har gjort sine  

 rettigheder efter § 23 i lov om DSB, evt CIM artikel 16 eller artikel 22  

 gældende.
 Tillades der under transporten medgivet en ledsager til betjening af  

 indretningerne i en privat vogn, skal han om muligt tage plads i vognen.  

 Ledsageren skal efterkomme alle anvisninger fra stations~ og togpersonalet.  

 Betalingen for ledsagerens befordring regnes efter tarifferne.
§ 7 Hjemstedsstation Hver vogn skal have en hjemstedsstation, der fastsættes efter forhandling  

 med ejeren.
 Hjemstedsstationens navn skal være påmalet vognen.
 Såfremt det af hensyn til vognenes henståen på deres hjemstedsstation  

 bliver nødvendigt for jernbanen at etablere særlige udvidelser eller  

 sporanlæg, kan de dermed forbundne udgifter forlanges afholdt af ejeren.
§ 8 Læsning (fyldning) og behandling af beholdervogne (krukkevogne) Når en beholdervogn indleveres til befordring, skal ejeren - uanset om  

 beholderne er tomme eller fyldte - sørge for, at påfyldnings~ og  

 aftapningsåbningerne såvel som andre eventuelle åbninger, med undtagelse af  

 selvvirkende sikkerhedsventiler, er lufttæt lukket og sikret, så de ikke af  

 sig selv kan åbnes under transporten.
Det er forbudt at færdes med åben ild  

 ved disse åbninger eller i deres nærhed; ligeledes er det forbudt at gøre  

 brandfarligt indhold flydende ved hjælp af åben ild e l, medmindre vognene  

 ved deres konstruktion eller ved særlige indretninger er sikret mod brandfare  

 over for såvel vogn som indhold.
 Frosne aftapningsåbninger må ikke, hvad enten beholderen er fyldt eller  

 tom, optøes med ild, men der skal anvendes varmt vand eller klude.
 Ved fyldning og tømning af en vogn skal det påses, at der ikke spildes  

 væske, ligesom vognen skal være jordforbundet, når gnister kan dannes ved  

 statisk elektricitet.
På vogne med 2 oven over hinanden liggende beholdere skal den nederste  

 beholder først fyldes fuldstændig.
Beholdere, der ligger ved siden af  

 hinanden, skal fyldes samtidig til samme højde.
Læssede beholdervogne skal  

 altid være fyldt så meget, at en ulige belastning af vognen under kørslen  

 undgås.
Beholderne må dog ikke være fyldt så stærkt, at der som følge af  

 indholdets udvidelse ved temperaturforandring kan opstå et farligt tryk.
 Krukkerne på krukkevogne skal være sikret og tillukket på en sådan måde,  

 at krukkerne eller lukkeanordningen ikke - ej heller ved rangering - kan  

 løsnes, åbnes eller falde af.
 I øvrigt henvises til bilag 1 til International konvention om befordring  

 af gods på jernbaner (RID) og til bilag A til godsbefordringsreglementet (RID  

 A): »Reglement for befordring af farligt gods på jernbaner«.
§ 9 Reparation og vedligeholdelse Vognenes reparation og vedligeholdelse for så vidt angår sådanne dele, der  

 er nødvendige for vognenes fremførelse i tog, herunder den ved  

 politibestemmelserne foreskrevne periodiske revision, jf § 10, sker normalt  

 ved DSBs foranstaltning på ejerens bekostning således, at udgifterne  

 godtgøres DSB efter regning.
 Ejeren må kun med samtykke fra DSB lade foretage reparationer ved vognene,  

 hvad enten reparationerne agtes foretaget på ejerens eget eller på et fremmed  

 værksted under kontrol af DSB.
De dele, som gør vognen til specialgodsvogn - f eks krukker, beholdere med  

 tilhørende afspærringsorganer, køleanlæg o l - skal ved ejerens  

 foranstaltning holdes i forskriftsmæssig stand.
Reparation og vedligeholdelse  

 af sådanne dele er DSB uvedkommende og kan kun undtagelsesvis forventes  

 foretaget af DSB og i så fald på ejerens bekostning.
 Vogne, som indsendes til DSBs værksteder for revision og/eller reparation,  

 skal leveres tomme og i rengjort stand.
Tilsyn med og smøring af vogne, for hvilke der foreligger fragtkontrakt,  

 besørges gratis af jernbanen.
Den indre og ydre rengøring af vognene samt  

 eventuel desinfektion er DSB uvedkommende.
Såfremt DSB måtte forlange det, er ejeren forpligtet til at levere de til  

 vedligeholdelse og reparation af vognene nødvendige materialer.
Drejer det  

 sig om større istandsættelser (f eks opmaling, skader efter uheld o l),  

 forbeholder DSB sig at henvise ejeren til at lade istandsættelse foretage hos  

 privat virksomhed (vognfabrik e l).
 Erstatningsdele, der er nødvendige til vedligeholdelse og reparation af  

 undervognen, herunder hjulsæt m v, befordres fragtfrit fra ejerens eventuelle  

 lager af erstatningsdele til det sted, hvor reparationen udføres; det samme  

 gælder, når beskadigede dele til undervognen befordres fra det sted, hvor de  

 er blevet beskadiget, til det sted, hvor de skal repareres, og derfra til  

 lageret.
 Det anbefales ejeren i egen interesse at lade så mange erstatningsdele som  

 muligt være af internationalt udvekslelige typer.
 Alle andre forsendelser af vogndele eller materiale til vognen skal sendes  

 franko alle omkostninger for vognejerens regning.
 Efter istandsættelse på privat værksted skal vognene besigtiges og  

 godkendes af DSB, inden de påny tages i brug.
Det er tilladt ejeren at lade vognene male ved egen foranstaltning, men i  

 hvert enkelt tilfælde, hvor sådant påtænkes, må ejeren i betimelig tid forud  

 underrette DSB, generaldirektoratet (chefen for maskinafdelingen) med  

 angivelse af, hvor vognene henstår, for at der kan føres tilsyn med, at  

 delene er i god stand, forinden de males, og at der ikke foretages nogen  

 ændring, der har betydning for vognenes benyttelse i driften.
Ejeren må i  

 enhver henseende rette sig efter de anvisninger, der bliver givet af DSBs  

 tilsynsførende.
 DSB har ret til at erklære en vogn for ureparabel, men en sådan erklæring  

 skal begrundes.
§ 10 Vognenes revision De ved vognenes foreskrevne revision i værkstederne foretagne  

 istandsættelser og fornyelser i lighed med dem, der foretages ved DSBs egne  

 vogne under tilsvarende forhold, betragtes altid, når ikke andet er  

 konstateret, som hidrørende fra årsager, der er en naturlig følge af  

 jernbanedrift, og skal betales af ejeren.
Revision kan efter forud indhentet  

 tilladelse ske på et af DSB godkendt værksted under kontrol af DSB; vognene  

 skal dog, såfremt det ønskes af DSB, passere et DSB-værksted, inden de atter  

 afgives til drift.
§ 11 Salg eller udleje af vognene Salg, udleje eller overdragelse af vognene eller af dispositionsretten  

 over dem til andre skal meddeles DSB og godkendes af disse.
§ 12 Befordring Vognene skal ved befordring i såvel læsset som tom tilstand være ledsaget  

 af fragtbrev.
§ 13 Vognenes anvendelse Vognene må kun benyttes til befordring som vognladningsgods af varearter,  

 for hvilke de er bestemt i henhold til § 1 i overenskomsten om vognenes  

 optagelse i DSBs vognpark, samt til befordring som styk- eller  

 vognladningsgods af brugt emballage eller beskadiget gods, der tilbagesendes,  

 og som hidrører fra sådanne sendinger.
Afsenderen er alene ansvarlig for  

 følgerne af, at denne forskrift ikke efterkommes.
§ 14 Vognleje Vognleje for forsinket af- eller pålæsning af vognene beregnes indtil  

 videre ikke på danske baner.
§ 15 Leje for vognene Hverken DSB eller andre jernbaner betaler nogen leje til vognejeren for  

 private vogne, der anvendes eller fremføres på deres strækninger.
§ 16 Indlevering til befordring Retten til at indlevere en vogn til befordring tilkommer principielt  

 ejeren.
 Enhver anden afsender af en tom eller læsset vogn skal samtidig med  

 fragtbrevet til afgangsstationen aflevere en skriftlig fuldmagt fra ejeren.  

 Denne fuldmagt kan omfatte flere vogne.
 Fuldmagt kræves dog ikke, hvis afsenderen af vognen var modtager af denne  

 ved den forudgående befordring, og afsendelsesstationen ikke før den nye  

 fragtkontrakts afslutning ved brev eller telegram har modtaget forbud fra  

 ejeren mod at afsende den eller de pågældende vogne uden fuldmagt fra ham.
 Hvis ingen anden ordre foreligger fra ejeren, er jernbanen berettiget til  

 på eget initiativ og for ejerens regning med et fragtbrev lydende på hans  

 navn og adresse at tilbagesende til hjemstedsstationen: - enhver privatvogn,  

 der er indgået tom, og hvis pålæsning ikke er påbegyndt i løbet af 15 dage  

 efter, at den er stillet til rådighed, - enhver privatvogn, der er indgået  

 læsset, og som ikke i løbet af 8 dage efter endt aflæsning indleveres til en  

 ny befordring.
 Hvis jernbanen ikke gør brug af denne ret, skal den efter udløbet af de  

 ovenfor angivne frister underrette ejeren om, hvorledes det forholder sig med  

 hans vogn; jernbanen må i dette tilfælde ikke på eget initiativ tilbagesende  

 vognen inden for de første otte dage efter afsendelsen af underretningen til  

 ejeren.
 Bestemmelserne i denne paragraf gælder ikke for vogne, der befinder sig i  

 samme land som den jernbane, i hvis vognpark de er optaget og heller ikke for  

 vogne, der befinder sig på private sidespor.
 En lejer, hvis navn er anbragt på vognen med samtykke fra den jernbane, i  

 hvis vognpark den er optaget, træder med hensyn til udførelsen af  

 bestemmelserne i denne paragraf i ejerens sted.
§ 17 Angivelser i fragtbrevet Ud over de i statsbaneloven, GR og CIM foreskrevne angivelser skal  

 afsenderen anføre følgende i fragtbrevet:
 a. for tomme vogne: i rubrikken »Indhold« hhv »Betegnelse  

 af godset« bemærkningen »P-vogn, tom« (»P-Wagen,  

 leer« - »Wagon P vide«), vognens særlige kendetegn skal  

 anføres i rubrikken »Vogne«.
 b. for læssede vogne: i rubrikken »Indhold« hhv »Betegnelse  

 af godset«, efter angivelserne om godsets art, ordene »læsset i  

 P-vogn« (»auf P-Wagen verladen«-»chargeee sur wagon  

 P«); vognens særlige kendetegn skal anføres i rubrikken  

 »Vogne«.
§ 18 Efterkrav og rede forskud Sendinger af tomme vogne må hverken belastes med efterkrav eller rede  

 forskud.
 Ved befordring af læssede vogne må efterkravet ikke overstige værdien af  

 det indlæssede gods.
§ 19 Tegning af interesse Tegning af interesse i afleveringen er ikke tilladt for sendinger af tomme  

 vogne.
 Ved befordring af læssede vogne har tegningen af interesse i afleveringen  

 kun virkning for det indlæssede gods.
§ 20 Forlængelse af leveringsfristen Ud over de i GR 33 og CIM artikel 11, § 7, nævnte tilfælde forlænges  

 leveringsfristen med opholdets varighed, når befordringen afbrydes på grund  

 af en beskadigelse af vognen, medmindre jernbanen er ansvarlig for denne  

 beskadigelse efter bestemmelserne i § 23.
 Hvis det i den beskadigede vogn læssede gods omlæsses til en anden vogn,  

 ophører opholdet for godsets vedkommende på det tidspunkt, da det efter  

 omlæsningen kan viderebefordres.
§ 21 Konstatering af en beskadigelse af vognen eller tab af dele, der hører  

 til vognen Hvis jernbanen opdager eller formoder, eller den berettigede påstår, at en  

 vogn er blevet beskadiget eller dele til vognen bortkommet, skal jernbanen  

 optage en protokol og deri fastslå beskadigelsens eller tabets art og så vidt  

 muligt skadens årsag og tidspunktet for dens opståen.
 Protokollen skal straks tilstilles den jernbane, i hvis vognpark vognen er  

 optaget, og denne jernbane skal sende en afskrift heraf til ejeren.
 Hvis vognen er læsset, skal der i givet fald optages en særskilt protokol  

 for godset.
§ 22 Beskadigelse af en vogn, som gør befordringens fortsættelse umulig 1. Beskadiges en tom privatvogn således, at en  

 fortsættelse af befordringen ikke er mulig, eller at vognen ikke mere egner  

 sig til befordring i læsset stand, skal den station, hvor beskadigelsen  

 fastslås, ufortøvet ved telegram underrette afsenderen og vognejeren herom og  

 samtidig så vidt muligt meddele beskadigelsens art.
 Jernbanen skal gøre enhver af driften udtaget tom vogn løbedygtig igen,  

 medmindre den er så stærkt beskadiget, at den må læsses på en anden vogn.
 For atter at gøre en vogn anvendelig til befordring kan jernbanen på eget  

 initiativ foretage reparationer for indtil det beløb, der er fastsat i  

 overenskomsten om vognens optagelse i en jernbanes vognpark.
 Jernbanen giver gennem den jernbane, i hvis vognpark vognen er optaget,  

 vognejeren en kortfattet meddelelse om, hvilke vigtigere arbejder der er  

 udført i henhold til de to foranstående afsnit.
 Disse bestemmelser influerer ikke på ansvarsspørgsmålet.
Hvis jernbanen udfører reparationer i henhold til tredie stykke, og hvis  

 arbejdet hermed må forudses at vare mere end 4 dage, forespørger jernbanen  

 telegrafisk afsenderen, om fragtkontrakten efter arbejdets afslutning skal  

 fortsættes eller ændres.
Hvis afsenderen ikke ved arbejdets afslutning har  

 afgivet forholdsordre, fortsættes fragtkontrakten.
Hvis jernbanen ikke på eget initiativ udfører reparationen, skal den  

 station, hvor beskadigelsen fastslås, ufortøvet telegrafisk anmode afsenderen  

 om forholdsordre.
Hvis afsenderen ikke tillige er ejer af vognen, skal  

 anmodningens ordlyd ufortøvet telegrafisk meddeles sidstnævnte.
 Hvis jernbanen ikke inden 8 dage efter telegrammets afsendelse modtager  

 afsenderens forholdsordre, er den berettiget til, efter i givet fald at have  

 gjort vognen løbedygtig, på eget initiativ at tilbagesende vognen til dens  

 hjemstedsstation med et fragtbrev, lydende på ejerens navn og adresse.  

 Grundene til vognens tilbagesendelse skal anføres i fragtbrevet i rubrikken  

 »Betegnelse af godset«.
 2. Beskadiges en læsset privatvogn således, at en  

 fortsættelse af befordringen ikke er mulig, og den som følge heraf skal  

 aflæsses, finder bestemmelserne i denne artikel anvendelse på den tømte vogn.
 Kan vognen repareres uden at blive aflæsset, anvendes bestemmelserne i 1.,  

 2., 3. og 6. stk i foranstående pkt 1.
 3. Sendingen hæfter for befordringsomkostningerne og  

 de øvrige omkostninger, der er påløbet indtil standsningsstationen, for  

 omkostninger til underretning af afsenderen og vognejeren, samt i givet fald  

 for omkostninger ved udførelse af forholdsordrerne eller ved, at jernbanen på  

 eget initiativ tilbagesender vognen til hjemstedsstationen.
 4. Lejeren, hvis navn er anbragt på vognen med  

 samtykke fra den jernbane, i hvis vognpark vognen er optaget, træder med  

 hensyn til udførelsen af bestemmelserne i denne paragraf, for så vidt angår  

 de retslige forhold, i ejerens sted.
§ 23 Jernbanens ansvar for tab eller beskadigelse af vognen eller dele, der  

 hører til vognen Jernbanen er ansvarlig for tab eller beskadigelse af vognen eller af dele,  

 der hører til vognen, i tiden fra dens modtagelse til befordring og indtil  

 afleveringen, medmindre den beviser, at skaden ikke skyldes dens fejl.
 For tab eller beskadigelse af løse vogndele er jernbanen kun ansvarlig,  

 hvis disse er angivet på begge vognens længdesider.
 For tab eller beskadigelser af tilbehør (hængelåse, propper til  

 påfyldnings- eller aftapningsåbninger, låsebolte, kapsler, låg o.l) og  

 særskilte løse dele, er jernbanen ikke ansvarlig (heller ikke, selv om det  

 nævnte tilbehør opbevares i låsede redskabskasser).
Med hensyn til erstatning for tab eller beskadigelse af en privatvogn  

 eller af dele, der hører til vognen, indtræder ejeren, for så vidt angår de  

 retslige forhold, i afsenderens eller adressatens sted.
Reklamationer kan kun  

 fremsættes over for den jernbane, i hvis vognpark vognen er optaget, og sag  

 kan kun anlægges mod denne bane, som, for så vidt angår de retslige forhold,  

 træder i den ansvarlige jernbanes sted.
§ 24 Vognens bortkomst En privatvogn betragtes som bortkommet, når den ikke kan stilles til  

 adressatens rådighed inden 3 måneder efter leveringsfristens udløb.
 Denne frist forlænges med den tid, vognen har været opholdt af en årsag,  

 der ikke kan tilskrives jernbanen, eller på grund af beskadigelse.
Hvis en vogn, der var betragtet som bortkommet, atter findes, efter at  

 erstatning er betalt, kan ejeren inden for 6 måneder efter modtagelsen af  

 underretning herom kræve, at vognen skal tilbageleveres ham på  

 hjemstedsstationen uden omkostninger og mod tilbagebetaling af det ham  

 udbetalte erstatningsbeløb.
Renter, der evt er udbetalt ejeren, skal ikke  

 tilbagebetales af denne.
En vogn, der befandt sig i jernbanens varetægt, uden at der har foreligget  

 fragtkontrakt, betragtes som bortkommet, såfremt den ikke stilles til  

 rådighed for ejeren inden 3 måneder efter, at jernbanen har modtaget  

 reklamation fra ejeren vedrørende vognen.
Har vognen undervejs været opholdt  

 af årsager, som ikke kan lægges jernbanen til last, eller som følge af  

 beskadigelse, lægges disse ophold til de 3 måneder.
§ 25 Erstatning i tilfælde af bortkomst eller beskadigelse Ved tab af vognen er erstatningen begrænset til dennes værdi; grundlaget  

 for værdiansættelsen er fastsat i overenskomsten om vognens optagelse i DSBs  

 vognpark.
 Ved beskadigelse regnes erstatningen efter bestemmelserne i samme  

 overenskomst.
§ 26 Ansvaret i tilfælde af beskadigelse af beholdere af særlig art Medmindre den berettigede beviser, at beskadigelsen skyldes en fejl fra  

 jernbanens side, er denne kun ansvarlig for - beskadigelser på beholdere af  

 stentøj, glas, terrakotta o s v, hvis disse skader står i forbindelse med en  

 anden beskadigelse af vognen, for hvilken jernbanen er ansvarlig efter de  

 foranstående bestemmelser; - beskadigelse af beholdere, som har indre  

 beklædning (emalje, ebonit o s v), hvis selve beholderen bærer spor af en  

 ydre beskadigelse, for hvilken jernbanen er ansvarlig efter de foranstående  

 bestemmelser.
§ 27 Ejerens ansvar Jernbanens eftersyn og undersøgelse af vognen ved dens optagelse i  

 vognparken, ved afgivelse til drift efter vedligeholdelsesarbejder, revision  

 eller reparation eller ved modtagelse til befordring kan ikke bevirke, at  

 ansvaret, helt eller delvis, overgår til jernbanen, medmindre skaden er  

 forårsaget ved fejl på dele af vognen, der indebærer en risiko for  

 driftssikkerheden, og som var til stede og kunne fastslås allerede ved det af  

 jernbanen foretagne eftersyn eller undersøgelse.
§ 28 Ejerens frigørelse for ansvar Ejeren kan blive fritaget for ansvar efter § 27, såfremt han indgår på  

 følgende betingelser:
 DSB afstår fra at gøre sine rettigheder gældende over for ejeren, for så  

 vidt det drejer sig om beskadigelser, for hvilke denne er ansvarlig i henhold  

 til § 27.
Jernbanen fritager ejeren for ethvert krav fra tredjemand for skader, der  

 er opstået ved vognens anvendelse eller befordring.
Forlig eller udenretlige  

 anerkendelser af ansvar er kun bindende for DSB, hvis de er kommet i stand  

 med deres samtykke, eller hvis DSB trods opfordring hertil ikke har afgivet  

 deres udtalelse inden 3 måneder, regnet fra dagen for modtagelsen af denne  

 opfordring.
 Disse bestemmelser gælder for så vidt angår skader, der er forvoldt af det  

 på vognen befordrede gods, kun hvis disse er en følge af en skade på vognen  

 eller et uheld, som skyldes vognen.
 De gælder ikke for skader, der skyldes ejerens forsæt eller grove  

 uagtsomhed og heller ikke for vogne, der anvendes til befordring af spaltbare  

 stoffer.
 Hvis tredjemand over for ejeren er ansvarlig for en skade, som efter disse  

 bestemmelser skal bæres af jernbanen, skal ejeren overdrage disse rettigheder  

 til jernbanen i en sådan form, at jernbanens krav bliver retskraftigt over  

 for tredjemand.
 Til gengæld for de af banerne således frafaldne erstatningskrav betaler  

 ejeren til DSB et årligt beløb pr vogn, svarende til 26 UIC-francs for  

 almindelige vogne og 31 UIC-francs for vogne til transport af komprimerede,  

 fordråbede eller under tryk opløste luftarter.
 Året regnes fra 1. april til 31. marts.
 Beløbet, der skal betales forud, opkræves indtil videre med 65 kr, hhv 77  

 kr årlig for hver vogn, som hvert år den 1. april var optaget i DSBs  

 vognpark; endvidere opkræves beløbet samtidig med, at en vogn inden for dette  

 tidsrum optages i vognparken.
 Jernbanen forbeholder sig ret til ved udløbet af hver 5-årig periode,  

 hvoraf den første regnes fra den 1. april 1962, at ændre den sum, der  

 opkræves hos ejeren inden for en maksimalgrænse på 7 UIC-francs.
 Bestemmelserne anvendes også, når vognen er udlejet til tredjemand.
§ 29 Beslaglæggelse Private vogne såvel som genstande af enhver art, der tjener befordringens  

 udførelse og er anbragt på eller i vognen og tilhører dennes ejer, kan ikke  

 beslaglægges i et andet territorium end det, hvor ejeren har sin bopæl,  

 medmindre der er afsagt kendelse herom af en domstol i sidstnævnte land.
