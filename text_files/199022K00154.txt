Nr LSF 154 Forslag til Lov om stop for kloakeringer af sommerhusområder Fremsat af Bente Juncker (CD) Lis Noer Holmberg (CD) Mimi Jakobsen (CD)  

 Arne Melchior (CD) den 20. februar 1991 § 1. Der kan ikke uden tilladelse fra miljøministeren iværksættes kloakeringer af sommerhusområder.
 Stk. 2. Igangsatte kloakeringsprojekter i en kommune kan alene  

 videreføres i det omfang, vedkommende kommune kontraktligt er forpligtet  

 hertil.
 § 2. Tilladelse til igangsættelse eller videreførelse af  

 kloakeringsprojekter i sommerhusområder vil kun kunne meddeles, hvis det er  

 af afgørende betydning af hensyn til miljøet eller til økonomiske forhold.
 § 3. Loven træder i kraft ved bekendtgørelsen i Lovtidende og har  

 virkning fra den 20. februar 1991. Loven har gyldighed indtil den 1. januar  

 1996.
Bemærkninger til lovforslaget I forlængelse af vandmiljøplanen fra 1987 udformede firkløverregeringen en  

 prioriteringsplan for de samlede miljøinvsteringer.
Prioriteringsplanen  

 videreførtes af KVR-regeringen og blev beskrevet i den daværende  

 miljøministers redegørelse nr. 1 »Om mål og midler i miljøpolitikken,  

 miljøinvesteringer 1989-94«.
 I redergørelsen understregede miljøministeren vedrørende prioriteringer af  

 miljøinvesteringerne bl.a.:
»Der er løbende blevet foretaget prioritering af investeringerne på  

 miljøområdet.
Men især det forhold, at miljøinvesteringerne nu vejer langt  

 tungere end før, nødvendiggør fastlæggelse af investeringsrammer og en  

 tidsmæssig planlægning af investeringsforløbet.
Inden for disse rammer skal såvel besluttede som planlagte investeringer  

 indgå i en prioritering.
Opstår nye miljøproblemer, der kræver investeringer,  

 eller træffes nye bindende beslutninger nationalt eller internationalt på  

 miljøområdet, skal disse ved omprioritering holdes inden for de fastlagte  

 rammer.« Inden for vandområdet skulle der i perioden 1989-94 investeres i alt 12  

 mia. kr. fordelt som følger:
 Vedrørende investeringer i kloakanlæg fremgår af redegørelsen:
»Gennemførelsen af kloakinvesteringer er kommunernes økonomiske  

 ansvar, og der vil derfor blive optaget forhandllinger med de kommunale  

 organisationer herom samt blive udsendt en cirkulæreskrivelse med henstilling  

 om tilbageholdenhed med visse saneringsarbejder og med nykloakering, ikke  

 mindst kloakering af sommerhusområder.« Som bilag er optrykt miljøministerens vejledning af 22. december 1989 om  

 prioritering af anlægsarbejder for den del af det kommunale spildevandsanlæg,  

 der ikke berøres af vandmiljøplanen.
De tidligere regeringer har således lagt betydelig vægt på at begrænse  

 udgifterne til spildevandsanlæg i sommerhusområder.
Såfremt en række kommuner  

 imod de tidligere regeringers prioriteringssynspunkter alligevel gennemfører  

 væsentlige investeringer i spildevandsanlæg i sommerhusområder, vil  

 konsekvensen heraf uundgåeligt blive den - såfremt de ønskede økonomiske  

 rammer ønskes fastholdt - at andre kommuner bliver afskåret fra at foretage  

 miljømæssigt væsentligt mere betydende investeringer.
 Det er imidlertid indlysende, at kloakering af et sommerhusområde ud fra  

 et miljøsynspunkt må prioriteres overordentlig lavt.
Det koster i almindelighed mindst lige så meget pr. parcel at kloakere et  

 sommerhusområde som et helårsområde.
Da et sommerhus imidlertid i gennemsnit  

 kun benyttes omkring 60 dage om året, så vil den samfundsmæssige nytteværdi  

 af en kloakering af et sommerhusområde kun være omkring 10-15 pct. af værdien  

 af en investering af samme størrelsesorden i et byområde.
En række kommuner har naturligvis respekteret denne henstilling, men andre  

 kommuner som f.eks.
Stenløse, Frederiksværk og Trundholm har ikke fulgt denne  

 henstilling, et forhold, der har foranlediget indenrigsminister Thor Pedersen  

 til offentligt kraftigt at henstille til kommunerne, at de afstår fra at  

 kloakere sommerhusområder, medmindre det er tvingende nødvendigt.
Indenrigsministeren understregede i denne forbindelse, at: »Det er  

 aldeles urimeligt at afkræve folk at betale 50.000 kr. eller mere til  

 kloakering, som ikke er absolut nødvendig.
Og slet ikke i tilfælde, hvor man  

 ikke har kunnet dokumentere forurening som følge af nedsivningsanlæg.
Det  

 tangerer kommunalt magtmisbrug at udskrive så store regninger, hvor det ikke  

 er tvingende nødvendigt, og hvor man endda ødelægger naturen og bevoksningen  

 som følge af omfattende gravearbejder.« Det er på denne baggrund beklageligt, at nogle kommuner ikke har villet  

 følge denne henstilling i prioriteringen af miljøinvesteringerne.
Denne  

 manglende loyalitet over for en regeringsbeslutning er derfor begrundelsen  

 for nærværende lovforslag.
Bemærkninger til lovforslagets enkelte bestemmelser Til § 1 Samtidig med lovens vedtagelse bortfalder de bestemmelser i vedtagne  

 recipientkvalitetsplaner, spildevandsplaner m.v., der ikke er i  

 overensstemmelse hermed.
Til § 2 Da der naturligvis kan være enkelte sommerhusområder, som det enten af  

 miljømæssige eller økonomiske grunde vil være helt uforsvarligt ikke at  

 kloakere, kan miljøministeren efter en konkret og begrundet ansøgning meddele  

 tilladelse hertil.
Til § 3 Det anses for nødvendigt at give loven virkning fra fremsættelsesdagen  

 for at forebygge, at der i tiden mellem fremsættelsestidspunktet og  

 vedtagelse træffes aftaler, der vil reducere lovens virkning.
Det anses for hensigtsmæssigt, at en lov af denne karakter har en  

 begrænset varighed.
Loven foreslås derfor ophævet med udløbet af den  

 reviderede prioriteringsplan, jf. bilaget.
Bilag Miljøministeriets vejledning af 22. december 1989 Prioritering af anlægsarbejder for den del af det kommunale  

 spildevandsanlæg, der ikke berøres af vandmiljøplanen (Til samtlige kommunalbestyrelser og amtsråd) Regeringen har netop  

 fremlagt en redegørelse om mål og midler i miljøpolitikken samt et notat om  

 den økonomiske indsats på miljøområdet, der indeholder dels en gennemgang af  

 den planlagte indsats i perioden 1990-95 og af de udviklingslinjer, der  

 tegner sig på længere sigt, dels en gennemgang af miljøinvesteringerne i  

 perioden.
 Af notatet fremgår, at indsatsen vedrørende spildevandsanlæg og kloakering  

 alene kan opgøres til godt 14 mia. kr. for perioden 1990-95.
 Anvendelsen af de godt 14 mia. kr. til kommunale spildevandsanlæg fordeler  

 sig med 6-7 mia. kr. til kommunale rensningsanlæg, der udbygges som følge af  

 vandmiljøplanen og recipientkvalitetsplanlægningens krav, mens ca. 8 mia. kr.  

 vedrører investeringer i kloakering og udbedring af det eksisterende  

 kloaknet.
 Blandt andet i lyset af det høje investeringsniveau udsendes denne  

 vejledning, der dels vedrører prioriteringen af anlægsarbejderne på  

 kloakeringsområdet, dels har baggrund i den økonomiske aftale, der er indgået  

 mellem regeringen og Kommunernes Landsforening for så vidt angår udgifter til  

 kommunale rensningsanlæg.
1. Prioritering m.v. af anlægsarbejder på kloakeringsområdet Det er regeringens opfattelse, at investeringer til spildevandsrensning  

 bør gives højere prioritet i de kommende år end investeringer i kloakering.  

 Dette bør gælde både nykloakeringer og udbedring af det eksisterende  

 kloaknet.
På kloakeringsområdet bør højeste prioritet herefter gives investeringer  

 til forebyggelse af yderligere belastning på renseanlæggene og påvirkning af  

 recipientkvaliteten.
Dette kan blandt andet opnås ved reduktion af indsivning  

 af grundvand og ved, at overløb fra kloaksystemet gennem overløbsbygværker  

 nedbringes ved etablering af regnvands- og udligningsbassiner.
Det henstilles på denne baggrund til kommunerne, at man i videst  

 muligt omfang undlader at kloakere kolonihave- og sommerhusområder og ikke  

 foretager byggemodning af arealer i større omfang, end det aktuelle behov  

 kræver.
Ligeledes bør saneringsarbejder, der ikke er absolut påkrævede,  

 udskydes.
 Det er ikke hermed tilsigtet at gribe ind i de kommunale myndigheders  

 adgang til gennem deres spildevandsplaner at beslutte, hvilke områder der  

 påtænkes kloakeret.
Henstillingen vedrører alene tidspunktet for gennemførelsen af de omtalte  

 anlæg og dermed for de nødvendige investeringer.
Medfører dette, at de  

 tidsfrister, der er fastsat i spildevandsplanen, må udskydes, og gennemføres  

 ændringen uden nogen egentlig revision af planen, bør amtsrådet, som har  

 ansvaret for tilsynet med offentlige spildevandsanlæg, underrettes, ligesom  

 der ved offentlig annoncering i stedlige dag- og ugeblade må ske underretning  

 til ejerne i de berørte områder.
2. Krav til mindre rensningsanlæg Med baggrund i den økonomiske aftale om kommunernes økonomi henstilles  

 det, at man for så vidt angår mindre rensningsanlæg i perioden frem til  

 udgangen af 1994 udskyder krav, der ikke i forhold til omkostningerne har en  

 væsentlig effekt på opfyldelse af recipientkvalitetsplanlægningen.
Dette indebærer, at amtsrådet ikke bør stille nye krav til mindre  

 rensningsanlæg.
Nye krav er krav, som ikke er indeholdt i spildevandsplaner  

 eller fremgår af recipientkvalitetsplaner, vedtaget før den 1. januar 1989.  

 Nye krav, som amtsrådet måtte finde anledning til at stille for at forbedre  

 forholdene i recipienterne før udgangen af 1994, skal indeholde en vurdering  

 af omkostningerne.
 Nye krav bør kun gennemføres, hvis der er risiko for varige skader på  

 recipienten eller skader, hvis følge det senere vil være vanskeligt at  

 afhjælpe, eller som vil begrænse muligheden for senere at opfylde  

 recipientkvalitetsplanernes målsætning.
3. Krav til store rensningsanlæg Af aftalen mellem regeringen og Kommunernes Landsforening om kommunernes  

 økonomi fremgår, at »recipientkvalitetskrav, der ikke er indarbejdet i  

 den udbygningsplan, der er under færdiggørelse, udskydes til efter 1994, for  

 så vidt angår større rensningsanlæg, omfattet af vandmiljøplanen«.
 I udbygningsplanen, der nu er færdigbehandlet og godkendt af  

 miljøministeren, er indarbejdet samtlige recipientkvalitetsplaner, der forelå  

 pr. 1. januar 1989.
 Aftalen indebærer således, at amtsrådet kun udsteder påbud eller meddeler  

 udledningstilladelser, der indeholder videregående krav end vandmiljøplanen,  

 såfremt disse fremgår af recipientkvalitetsplaner, vedtaget før 1. januar  

 1989.
 Udbygningsplanen udsendes til samtlige amter og kommuner samtidig med  

 denne vejledning.
