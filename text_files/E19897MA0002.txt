Højesterets dom af 23. januar 1989 En kommunal forsyningsvirksomhed udførte vedligeholdelsesarbejde på  

 kommunens vejbelysningsanlæg.
De af forsyningsvirksomheden leverede varer og  

 arbejdsydelser, der præsteres i forbindelse med vedligeholdelse af det  

 kommunale vejbelysningsanlæg, skal medregnes til den momspligtige omsætning  

 efter reglerne i momslovens § 11, stk. 1, jf. § 8, stk. 1. Lønninger og  

 pensionstillæg til det udførende personale fandtes at være en integreret del  

 af betalingen til forsyningsvirksomheden.
 Forsyningsvirksomheden skal således betale moms af de momspligtige  

 arbejdsydelser, som udføres for kommunen, jf. momslovens § 3, stk. 1, punkt  

 c.
 Østre Landsrets dom af 9. marts 1988.
 Under denne sag, der er anlagt den 7. april 1987, har sagsøgeren, en  

 kommune, påstået sagsøgte, Skatteministeriet, tilpligtet at tilbagebetale et  

 momsbeløb på 3.695.234 kr. (moms af løn og pensionstillæg for årene 1976-83)  

 incl renter og retsafgift, og med procesrente fra sagens anlæggelse.
 Sagsøgte har påstået frifindelse.
 Sagen drejede sig om, hvorvidt der skal betales moms af arbejdsydelser,  

 som en kommunal forsyningsvirksomhed udfører i forbindelse med drift og  

 vedligeholdelse af en kommunes gadebelysning og færdselsfyr.
 Forsyningsvirksomheden leverer foruden nævnte arbejdsydelser også gas,  

 vand, el og varme til kommunen og private.
Arbejdet faktureres fra forsyningsvirksomheden til Stadsingeniørens  

 kontor.
Der er betalt moms af alle arbejdsydelser, bortset fra løn og  

 pensionstillæg til det udførende personale, som er tjenestegørende ved  

 forsyningsvirksomheden.
 Momsnævnet traf afgørelse om, at de omhandlede lønninger og pensionstillæg  

 er en integreret del af betalingen til forsyningsvirksomheden.
 Nævnet traf endvidere afgørelse om, at forsyningsvirksomheden skal betale  

 moms af de momspligtige arbejdsydelser, som udføres for Stadsingeniørens  

 kontor, jf. momslovens § 3, stk. 1, punkt c.
 Rettens bemærkninger:
Forsyningsvirksomheden er en kommunal forsyningsvirksomhed, der er  

 omfattet af momslovens § 3, stk. 1, punkt c.
Arbejdet med drift og  

 vedligeholdelse af kommunens gadebelysning og færdselsfyr er udført som led i  

 forsyningsvirksomhedens aktivitet.
 Landsretten tiltrådte herefter også under hensyn til forarbejderne til den  

 pågældende formulering af momsloven, at momsnævnet har fundet de omhandlede  

 løn- og pensionsudgifter momspligtige.
 Herefter frifindes sagsøgte.
 Thi kendes for ret:
 Sagsøgte, Skatteministeriet, frifindes for sagsøgerens påstand under denne  

 sag.
 I sagsomkostninger betaler sagsøgeren inden 14 dage 60.000 kr. til  

 sagsøgte.
 Højesterets dom af 23. januar 1989.
 Appellanten har gentaget den i landsretten nedlagte påstand.
 Indstævnte har påstået stadfæstelse.
 Af de grunde, som er anført af landsretten, stadfæster Højesteret dommen.
 Thi kendes for ret:
 Landsrettens dom bør ved magt at stande.
I sagsomkostninger for Højesteret skal appellanten betale 60.000 kr. til  

 indstævnte, Skatteministeriet.
De idømte sagsomkostninger skal betales inden  

 14 dage efter denne højesteretsdoms afsigelse.
