Beretning afgivet af Europaudvalget den 20. maj 2020 Beretning om regeringens håndtering af Italiens anmodning om hjælp som følge af udbruddet af covid-19 1. Politiske bemærkninger Et flertal i udvalget (udvalget med undtagelse af S og SF) finder regeringens håndtering af Italiens anmodning om hjælp som følge af udbruddet af covid-19 kritisabelt.
 Allerede den 28. februar 2020 anmodede Italien om hjælp gennem EU's solidaritetsfond.
I slutningen af marts udtalte flere af Folketingets partier herunder RV, V, DF og EL at de støttede dansk bistand til Italien.
Den 1. april 2020 anmodede Italien direkte den danske regering om hjælp, men først den 8. april 2020 blev nødråbet fra Italien besvaret.
I en pressemeddelelse udsendt den 8. april af udenrigsministeren, sundheds- og ældreministeren og forsvarsministeren udtalte udenrigsministeren, at det danske bidrag var »en solid håndsrækning og en bred vifte af bidrag«.
Konkret var der tale om 1 million euro til brug for Røde Kors i Italien, et felthospital og et ikke nærmere defineret antal respiratorer.
 Forløbet siden har dokumenteret, at hverken respiratorerne eller felthospitalet kunne bruges til behandling af covid-19 patienter, og der har således hverken været tale om en solid håndsrækning eller en bred vifte af bidrag.
 I hvert fald hos sundhedsmyndighederne var der på tidspunktet for afsendelse af den danske regerings tilbud om bidrag til Italien konkret viden om, at respiratorerne var helt uegnede til formålet, og af samme grund indgik de ikke i det danske beredskab.
 Samtidigt har en række andre lande sendt brugbare bidrag til Italien  herunder fattigere lande end Danmark, mindre lande end Danmark og lande hårdere ramt af covid-19 end Danmark.
 Flertallet i Europaudvalget finder det kritisabelt, at regeringen først reagerede efter en måned og 12 dage på Italiens akutte anmodning om hjælp.
 Flertallet finder det kritisabelt, at tilbuddet om hjælp var helt ubrugeligt, hvilket understreges af, at Italien valgte at takke nej til det danske tilbud  bortset fra det økonomiske bidrag på 1 million euro.
 Flertallet finder det endvidere kritisabelt, at regeringens pressemeddelelse var misvisende.
Udenrigsministeren har i et interview på DR P1 den 5. maj 2020 fastholdt, at der ikke er sket fejl i forbindelse med den danske regerings håndtering af anmodningen fra Italien, og ministeren fastholdt sin beskrivelse af tilbuddet som »en solid håndsrækning og en bred vifte af tilbud«.
Flertallet i udvalget kritiserer, at regeringen ikke vil erkende en åbenlys fejl, der kan få betydning for forholdet mellem Danmark og Italien.
Regeringens omtale af det danske bidrag til Italien var langt fra fyldestgørende, idet der blev bibragt det indtryk, at respiratorerne og felthospitalet kunne bruges.
I realiteten var begge dele ubrugelige til behandling af covid-19 patienter.
Og dette burde Folketinget have været orienteret om.
Flertallet er dog tilfredse med, at regeringen få dage før udvalgets samråd med udenrigsministeren er lykkedes med at få Italien til at takke ja til et nyt og ændret tilbud om respiratorer  denne gang er der tale om respiratorer, der rent faktisk kan bruges til behandling af covid-19 patienter.
Dette kan forhåbentlig reparere den skade, som forholdet mellem Italien og Danmark ellers ville have lidt.
2. Udvalgsarbejde Udvalget har behandlet i beretningen i 1 møde.
 P.u.v.
