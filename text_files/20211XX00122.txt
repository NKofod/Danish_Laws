Skriftlig fremsættelse (28. oktober 2021) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om indfødsrets meddelelse (Lovforslag nr.
L 56) Lovforslaget omfatter 2.104 personer og ca. 710 bipersoner, som vil få indfødsret sammen med deres forældre.
 Lovforslaget er det første af i alt to lovforslag om indfødsrets meddelelse, der fremsættes i denne samling.
 Behandlingen af ansøgninger om dansk indfødsret ved naturalisation ved optagelse af personer på dette lovforslag om indfødsrets meddelelse er sket dels i overensstemmelse med retningslinjerne i cirkulæreskrivelse nr. 9779 af 14. september 2018 om naturalisation, som ændret ved cirkulæreskrivelse nr. 9043 af 28. januar 2020 om ændring af cirkulæreskrivelse nr. 9779 af 14. september 2018 om naturalisation (Ændrede krav til dansksindede sydslesvigere), dels i overensstemmelse med retningslinjerne i cirkulæreskrivelse nr. 9461 af 17. juni 2021 om naturalisation.
De optagne personer på lovforslaget er på baggrund af deres nuværende statsborgerskab anført i områdegrupperne nordiske lande, andre vestlige lande, MENAP-lande og Tyrkiet samt andre ikke-vestlige lande.
Statsløse personer er anført sammen med personerne i gruppen MENAP-lande og Tyrkiet.
Som følge af sundhedsmyndighedernes ændrede anbefalinger i forhold til restriktioner mod COVID-19, herunder den ændrede anbefaling vedrørende håndtryk, foreslås det i lovforslaget, at kravet om håndtryk ved deltagelse i en grundlovsceremoni genindføres.
Det foreslås samtidigt, at genindførelsen af kravet om håndtryk også skal gælde for de personer, der tidligere har været optaget på et lovforslag om indfødsrets meddelelse med krav om deltagelse i en grundlovsceremoni, og som endnu ikke har deltaget i en grundlovsceremoni og erhvervet dansk statsborgerskab.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
