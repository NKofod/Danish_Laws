Fremsat den 8. februar 2000 af  

 Brian Mikkelsen (KF)  

  Knud Erik Kirkegaard (KF), Gitte Lillelund Bech (V) og  

 Else Winther Andersen (V) Forslag til folketingsbeslutning om ophævelse af kommunernes pligt til at tilbyde  

 modersmålsundervisning m.m.
 Folketinget opfordrer regeringen til snarest at  

 fremsætte de fornødne lovforslag, således at:
 1.	Kommunernes pligt til at tilbyde modersmålsundervisning  

 ophæves.
 2.	Beløbet til modersmålsundervisning i stedet kan  

 anvendes til styrkelse af danskundervisningen for fremmedsprogede.
 3.	Kommunerne i højere grad tilskyndes til at få  

 børn af fremmedsprogede til at gå i børnehave fra deres  

 tredje leveår.
Bemærkninger til forslaget En af de mest fundamentale  

 forudsætninger for en succesfuld integration i ethvert land er, at man  

 i vid udstrækning behersker det pågældende lands sprog i  

 skrift og tale.
En sådan beherskelse er absolut nødvendig i  

 forhold til det at kunne begå sig i såvel sociale som  

 arbejdsmæssige sammenhænge.
I dag opleves det, at mange  

 fremmedsprogede ikke i tilstrækkeligt omfang er i stand til at  

 indtræde fuldt ud i disse sammenhænge som følge af en  

 mangelfuld beherskelse af netop dansk i skrift og tale, hvilket  

 indebærer en mindsket sandsynlighed for fuld og hel integration i det  

 danske samfund.
I dag er kommunerne forpligtet til at tilbyde  

 modersmålsundervisning.
Det er forslagsstillernes holdning, at det ikke  

 nødvendigvis skal være en kommunal opgave at tilbyde  

 fremmedsprogede elever denne form for undervisning, ligesom det ikke skal  

 være en statslig opgave.
Kommunerne skal i højere grad have  

 fokus på sprogstimulering generelt, eksempelvis i dansk.
På den  

 baggrund foreslås kommunernes pligt til at tilbyde  

 modersmålsundervisning ophævet.
Som følge af vigtigheden af beherskelse af det  

 danske sprog i såvel skrift som tale foreslår forslagsstillerne,  

 at det beløb, der spares ved at ophæve kommunernes pligt til at  

 tilbyde modersmålsundervisning, i stedet kan anvendes til at  

 intensivere danskundervisningen for de fremmedsprogede.
Formålet med  

 dette er at styrke denne gruppes grundlag for at kunne opnå en  

 vellykket integration.
 Da beherskelse af det danske sprog er et betydningsfuldt  

 og grundlæggende element i såvel en indlærings- som en  

 integrationsproces, ønsker forslagsstillerne, at kommunerne i  

 højere grad end i dag tilskyndes til at få fremmedsprogedes  

 børn til at gå i børnehave fra deres tredje  

 leveår.
Årsagen hertil er, at en del børn af  

 fremmedsprogede, som er født her i landet, hverken taler eller  

 forstår dansk, når de begynder i folkeskolen.
Forslagsstillerne  

 finder ikke, at dette er hensigtsmæssigt, eftersom det allerede meget  

 tidligt vil betyde, at disse fremmedsprogede bliver sat tilbage i forhold til  

 deres jævnaldrende.
Ved at opholde sig i børnehaven sammen med  

 andre opnås derimod en fortrolighed med det danske sprog, og dermed er  

 forudsætningen for en god indlæring og integration til stede.
Skriftlig fremsættelse Brian Mikkelsen (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om ophævelse af  

 kommunernes pligt til at tilbyde modersmålsundervisning m.m.
(Beslutningsforslag nr.
B 89).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
