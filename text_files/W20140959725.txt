Ligebehandlingsnævnets afgørelse om køn - forskellige priser - medhold Det var i strid med ligestillingsloven, at et diskotek opkrævede entré for mænd, men ikke for kvinder.
Entrébetingelserne fremgik af diskotekets hjemmeside.
Klager blev tilkendt en godtgørelse på 60 kr.
 Klagen drejer sig om forskelsbehandling på grund af køn i forbindelse med entrépriser til et diskotek.
Ligebehandlingsnævnets afgørelse Det er i strid med lov om ligestilling af kvinder og mænd at opkræve forskellige entrépriser for kvinder og mænd.
Indklagede skal derfor inden 14 dage betale klageren en godtgørelse på 60 kr. svarende til entréudgiften og prisdifferencen.
Sagsfremstilling Der er klaget over, at et diskotek havde forskellige priser for mænd og kvinder.
Før klokken 01 var der fuld entré for mænd, mens kvinder kom gratis ind.
Dette fremgik også af diskotekets hjemmeside på klagetidspunktet.
Efter klokken 01 var der ens entrépriser for mænd og kvinder.
Parternes bemærkninger Klager påstår, at det er ulovligt, at kræve entré for det ene køn, mens det andet får gratis entré. Han ønsker refusion for de 60 kroner, han betalte i entré, da han besøgte diskoteket fredag den 28. august 2009.
 Han oplyser, at kvinderne i hans selskab kom gratis ind, mens han og en mandlig bekendt måtte betale entré.
Indklagede påstår, at der ikke er tale om en generel forskelsbehandling.
Alle betaler samme entré i tidsrummet 01-04, og alle har gratis adgang mellem klokken 04 og klokken 05, hvor der kun betales for garderobe, hvilket er en fordel for mænd, da de ikke skal aflevere deres habitjakker.
I øvrigt er det en lille del af det samlede antal besøgende, der benytter sig af tilbuddet.
Indklagede påstår videre, at det er et tilbud som gælder i en periode, i lighed med andre tilbud i branchen, hvor det ses at nogle for eksempel tilbyder gratis drinks til kvinder tidligt på natten.
Der er tale om tilbud som iværksættes i branchen for at få folk tidligere i byen.
Ligebehandlingsnævnets bemærkninger og konklusion Det fremgår af lov om ligestilling af kvinder og mænd, at det er i strid med loven, at forskelsbehandle en person på grund af køn.
Forbuddet gælder for enhver arbejdsgiver, myndighed og organisation inden for den offentlige forvaltning og almen virksomhed og myndigheder og organisationer og alle personer, som leverer varer og tjenesteydelser, der er tilgængelige for offentligheden inden for både den offentlige og den private sektor.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at der er tale om direkte forskelsbehandling, når indklagede opkræver forskellige éntrepriser for mænd og kvinder inden klokken 01.
Efter ligestillingsloven kan nævnet tilkende en part godtgørelse, såfremt dennes rettigheder er blevet krænket.
Der tilkommer herefter klageren en godtgørelse på 60 kr., svarende til entréudgiften og prisdifferencen.
Godtgørelsen skal betales inden 14 dage.
