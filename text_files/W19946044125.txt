 Udtalt, at det er Registertilsynets opfattelse, at der til et  

 udtrykkeligt samtykke efter lov om private registre § 4 b, stk. 2, må kræves  

 en klar meningstilkendegivelse indeholdende identifikation af de  

 virksomheder, der kan videregive oplysninger.
Efter behandling i Registerrådet udtalte Registertilsynet, at der til et  

 udtrykkeligt samtykke efter lov om private registre § 4 b, stk. 2, måtte  

 kræves en klar meningstilkendegivelse indeholdende identifikation af de  

 virksomheder, der kan videregive oplysninger.
Et sådant samtykke burde efter  

 omstændighederne foreligge i skriftlig form til sikring af, at den pågældende  

 var indforstået med videregivelsen.
Der var tale om videregivelse af  

 købsoplysninger fra butikkers kasseterminaler.
 Registertilsynet fandt ikke, at det ville være tilstrækkeligt til  

 opfyldelse af betingelserne i § 4 b, stk. 2, at en kunde i forbindelse med  

 køb foreviste et medlemskort, hvortil der var knyttet en række generelle  

 medlemsbetingelser, heriblandt at købsoplysninger kunne videregives til  

 markedsføringsformål.
 Registertilsynet bemærkede, at man ikke havde indvendinger imod, at  

 samtykkeerklæringen blev udformet således, at en virksomhed på vegne af de på  

 forhånd navngivne, deltagende samarbejdspartnere gav meddelelse om  

 videregivelsen af købsoplysninger til brug for markedsføring og indhentede  

 det fornødne samtykke hertil.
 (*1) Registertilsynets Årsberetning 1994 side 106.
