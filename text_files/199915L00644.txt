Tilføjelse til  

 tillægsbetænkning afgivet af Erhvervsudvalget den 24. maj  

 2000 Tilføjelse til  

 tillægsbetænkning over Forslag til lov om ændring af  

 patentloven, varemærkeloven, lov om brugsmodeller m.v., lov om  

 mønstre og lov om plantenyheder (Beskyttelse af bioteknologiske opfindelser, undtagelse fra  

 aktindsigt m.m.) Efter at 3. behandling af lovforslaget blev afbrudt og  

 lovforslaget henvist til fornyet udvalgsbehandling, har udvalget afholdt  

 yderligere et møde.
Udvalget har herunder stillet  

 spørgsmål til erhvervsministeren, som denne har besvaret  

 mundtligt.
Disse spørgsmål og erhvervsministerens svar  

 herpå er optrykt som bilag 1 til tilføjelsen til  

 tillægsbetænkning.
Herudover har udvalget stillet  

 spørgsmål til erhvervsministeren, som denne vil besvare  

 skriftligt inden 3. behandling.
 En oversigt over lovforslagets bilag er optrykt som bilag  

 2 til tilføjelsen til tillægsbetænkning.
 I tillægsbetænkningen er der stillet  

 ændringsforslag nr. 1-6, og desuden er der uden for  

 tillægsbetænkningen stillet ændringsforslag nr. 7. Der blev  

 ikke stemt om disse ændringsforslag, inden 3. behandling blev afbrudt.  

 Forslagsstillerne opretholder de stillede ændringsforslag.
 Herefter indstiller et flertal (Socialdemokratiets,  

 Venstres, Det Konservative Folkepartis, Dansk Folkepartis,  

 Centrum-Demokraternes, Det Radikale Venstres og Frihed 2000´s medlemmer af  

 udvalget) lovforslaget til  vedtagelse med det af erhvervsministeren  

 under nr. 5 stillede ændringsforslag.
 Et mindretal inden for flertallet (Venstres medlemmer af  

 udvalget) har noteret sig erhvervsministerens besvarelse af  

 samrådsspørgsmål A-C, hvor ministeren bekræfter, at  

 den gældende retstilstand ikke ændres med vedtagelse af  

 lovforslaget, men kun præciseres, og at der fortsat ikke kan fås  

 patent på menneskelige organer i Danmark.
Et mindretal (Socialistisk Folkepartis medlem af  

 udvalget) indstiller lovforslaget til vedtagelse med det af  

 mindretallet stillede principale ændringsforslag.
Såfremt  

 mindretallets principale ændringsforslag forkastes, vil mindretallet  

 stemme imod lovforslaget.
Mindretallet har stillet subsidiære  

 ændringsforslag og vil desuden stemme for de under nr. 6 og 7 stillede  

 ændringsforslag og, såfremt mindretallets principale  

 ændringsforslag forkastes, for det under nr. 5 stillede  

 ændringsforslag.
 SF henviser i øvrigt til sine bemærkninger i  

 tillægsbetænkningen.
 Et andet mindretal (Enhedslistens medlem af  

 udvalget) indstiller lovforslaget til forkastelse, men vil stemme for  

 de under nr. 4, 6 og 7 stillede ændringsforslag og vil stemme hverken  

 for eller imod de under nr. 2, 3 og 5 stillede ændringsforslag.  

 Såfremt det under nr. 4 stillede ændringsforslag forkastes, vil  

 mindretallet stemme for det under nr. 1 stillede ændringsforslag.
 Enhedslisten henviser i øvrigt til sine  

 bemærkninger i betænkningen.
 Til forløbet siden afgivelse af betænkning  

 vil Enhedslisten desuden bemærke følgende:
På en række spørgsmål om  

 lovforslagets overensstemmelse med internationale aftaler har det ikke kunnet  

 lade sig gøre at få et klart svar ud af erhvervsministeren, hvad  

 angår f.eks. konventioner under Europarådet med relevans for  

 lovforslaget.
Ministeren har i debatten lagt en del vægt på  

 Danmarks internationale forpligtelser.
Enhedslisten beklager, at kun  

 TRIPS-aftalen og direktiv 98/44/FF hører til de internationale  

 forpligtelser, regeringen tager rigtig alvorligt.
 Ministeren har på en lang række kritiske  

 spørgsmål bedt udvalget sætte sin lid til den måde,  

 lovforslaget implementeres administrativt, frem for at præcisere  

 lovgivningen.
På spørgsmålet om diagnosticeringsmetoder har  

 ministeren ikke givet klart svar på, hvor meget dette område vil  

 blive berørt.
I sidste ende mener ministeren, at udstedelse af  

 tvangslicenser kan løse problemet med »omgåelse« af det  

 gældende forbud mod patent på diagnosticeringsmetoder.  

 Enhedslisten mener ikke, at problemet derved er løst, og beklager, at  

 spørgsmål, der burde afklares i lovgivningen, er skudt over til  

 domstolene.
På spørgsmålet om et nyt patent på et  

 gensplejset menneskeligt organ har ministeren udtalt, at et sådant  

 patent vil blive afvist i Danmark af hensyn til sædelighed m.m.  

 Enhedslisten føler sig ikke overbevist om, at denne holdning i  

 længden vil kunne bære igennem i f.eks.
EU.
På spørgsmålet om biopirateri og  

 overtrædelser af biodiversitetskonventionen sætter ministeren sin  

 lid til, at gældende lov om urigtige oplysninger til offentlige  

 myndigheder vil være tilstrækkelig garanti for, at der ikke  

 begåes tyveri i strid med konventionen.
Igen er Enhedslisten ikke  

 tilfreds med, at spørgsmål, der burde afklares i lovgivningen,  

 overlades til domstolene.
 Enhedslisten støtter ikke lovforslaget.
Et tredje mindretal (Kristeligt Folkepartis medlem  

 af udvalget) indstiller lovforslaget til forkastelse, men har stillet  

 ændringsforslag nr. 6 og vil stemme for de under nr. 4 og 7 stillede  

 ændringsforslag.
Såfremt det under nr. 4 stillede  

 ændringsforslag forkastes, vil mindretallet stemme for de under nr. 1-3  

 og 5 stillede ændringsforslag.
 Kristeligt Folkeparti henviser i øvrigt til sine  

 bemærkninger i tillægsbetænkningen.
Frode Sørensen (S) nfmd.  

  Ole Vagn Christensen (S)  Claus Larsen-Jensen (S)  

  René Skau Björnsson (S)  

  Bjarne Laustsen (S) Ole Sohn (SF)  

  Sonja Albrink (CD)  Morten Helveg Petersen (RV)  

  Frank Aaen (EL)  Svend Erik Hovmand (V)  

  Pia Larsen (V)  Kim Andersen (V)  

  Peter Brixtofte (V)  fmd.  Pernille Sams (KF)  

  Kirsten Jacobsen (FRI)  Egil Møller (DF)  

  Ole M.
Nielsen (KRF) Bilag 1 Nogle af udvalgets spørgsmål til  

 erhvervsministeren og dennes svar herpå Spørgsmål og svar er optrykt efter  

 ønske fra Socialdemokratiet, Venstre, Det Konservative Folkeparti,  

 Socialistisk Folkeparti, Dansk Folkeparti, Det Radikale Venstre og Kristeligt  

 Folkeparti.
 Samrådsspørgsmål A:
Hvad er ministerens forklaring på, at Novartis, jf.  

 L 66 - bilag 77, har kunnet få patent på gensplejsede  

 menneskelige organer? Bemærkninger:
 Først vil jeg kommentere nogle principielle  

 spørgsmål i den omhandlede artikel:
Bilag 77 er en artikel fra dagbladet Information, hvori  

 det fremføres, at der er voksende modstand mod direktivet i Europa.  

 Det er især lægeforeninger, der mener, at muligheden for  

 patentering af gener og dele af gener vil få alvorlige konsekvenser for  

 medicinsk og diagnostisk behandling, når direktivet implementeres i de  

 nationale love.
Derimod er patientforeningerne positive over for en snarlig  

 implementering af direktivet.
Hertil skal bemærkes, at der ikke med en vedtagelse  

 af lovforslaget sker en ændring i muligheden for patentering af gener  

 og dele af gener.
Denne problemstilling har været rejst tidligere,  

 bl.a. af Det Etiske Råd.
Der henvises til ministerens svar på  

 spørgsmål 55.
 Det fremføres endvidere, at patentering af gener  

 bringer den frie forskning i fare og hindrer udvikling af ny medicin.  

 Forskere er endvidere tilbageholdende med offentliggørelse af deres  

 forskning af frygt for bioteknologiske firmaers patentering.
Dette er en klar misforståelse, idet alle netop har  

 adgang til at forske frit også på baggrund af patenteret  

 materiale.
Hertil skal endvidere bemærkes, at andre ikke kan patentere  

 allerede offentliggjort forskning.
Der henvises endvidere til besvarelse af  

 spørgsmål 36.
1. Patentets indhold Det omtalte patent fra Novartis (EP 0669977)  

 vedrører en ny opfindelse, hvorefter væv og organer, der  

 anvendes i transplantationer, er mindre tilbøjelige til at blive  

 afstødt i modtagerpersonen.
Dette opnås ved at ændre det  

 genetiske materiale i vævets eller organets overfladeceller.
 Patentet omfatter ikke blot sådanne celler, men  

 også væv og organer, som indeholder cellerne.
2. Sædelighed og offentlig orden Direktivet indeholder ikke et eksplicit forbud mod  

 patentering af menneskelige organer så som hjerter, nyrer mv.  

 Patentering af sådanne organer reguleres af bestemmelsen om, at der  

 ikke gives patent på opfindelser, hvis udnyttelse ville stride mod  

 sædelighed eller offentlig orden.
Direktivets betragtning 39  

 nævner udtrykkeligt, at denne bestemmelse vil skulle fortolkes i  

 overensstemmelse med de etiske og moralske principper, der anerkendes i de  

 enkelte medlemsstater.
Det har altid været dansk praksis, at organer eller  

 væv fra mennesker ikke kan patenteres, fordi udnyttelsen ville stride  

 mod sædelighed eller offentlig orden.
Denne praksis ændres ikke  

 som følge af direktivet.
Under forhandlingerne om direktivet var det klart  

 holdningen blandt medlemslandene, herunder Danmark, at direktivet kun skulle  

 omfatte sådanne dele som celler og gener.
Det er også de  

 eksempler, der er nævnt i betragtningerne til direktivet.
3. Udstedelse af EPO-patentet Den Europæiske Patentorganisation (EPO) har  

 implementeret direktivet i efteråret 1999. Det vil sige, at EPO er  

 bundet af direktivet.
Med udstedelsen af patentet på et hjerte har EPO  

 anlagt en anden fortolkning af begrebet sædelighed og offentlig orden  

 end Danmark.
Dette har EPO kunnet gøre uden at komme i strid med  

 direktivet, fordi der hverken er et forbud mod patentering af menneskelige  

 organer eller krav om en bestemt etisk vurdering på dette område  

 i direktivet.
Hvorvidt patentet vil kunne opretholde gyldighed i de  

 enkelte medlemslande, vil bero på en konkret prøvning i  

 medlemslandene.
Som det fremgår under bemærkninger til  

 samrådsspørgsmål B, er det i sidste ende op til det  

 enkelte lands nationale domstol at afgøre spørgsmålet om  

 patentets gyldighed.
Hertil kommer, at det er endnu uafklaret, om der vil blive  

 indsendt en indsigelse til EPO mod det udstedte patent.
Det er muligt i en  

 periode på 9 måneder efter udstedelsen.
Samrådsspørgsmål B Hvis EPO og det schweiziske patentkontor fastholder, at EU  

 s direktiv om beskyttelse af bioteknologiske opfindelser også omfatter  

 patent på »menneskedele«, hvilken værdi har ministerens og den danske  

 Patent- og Varemærkestyrelses fortolkning desangående så i  

 praksis, hvis Danmark implementerer direktivet uden at tage klare forbehold  

 på dette område? Bemærkninger:
 Problemstillingen er, om Danmark kan og i givet fald vil  

 forhindre, at et EPO-patent får gyldighed i Danmark, hvis patentet  

 omfatter et menneskeligt organ, der er isoleret fra det menneskelige  

 legeme.
1. EPO-patenter får gyldighed i Danmark Det følger af samarbejdet under Den  

 Europæiske Patentorganisation (EPO), at Patent- og  

 Varemærkestyrelsen er forpligtet til at udstede EPO-patenter uden at  

 vurdere indholdet.
EPO-patenter med gyldighed for Danmark bliver  

 offentliggjort af Patent- og Varemærkestyrelsen, således at  

 enhver kan gøre sig bekendt med indholdet.
 Et patent, der er udstedt af EPO, får således  

 gyldighed i Danmark, hvis det af patentansøgningen fremgår, at  

 patentet skal gælde i Danmark.
2. EPO-patenter er underkastet dansk lovgivning Efter udstedelse af EPO-patentet i Danmark er patentet  

 underkastet dansk lovgivning, herunder den danske patentlov.
Det  

 indebærer, at de danske regler om prøvning af patentet skal  

 følges med hensyn til, om patentet er i overensstemmelse med  

 patentloven.
 Det vil sige, at den endelige afgørelse af, om et  

 EPO-patent gælder i Danmark, ligger hos de danske domstole.
3. Ens lovgrundlag, forskellig etisk vurdering Den danske patentlovgivning er i alt væsentligt i  

 overensstemmelse med reglerne hos EPO.
Selv om lovgrundlaget for så  

 vidt er ens i Danmark og hos EPO, er det nødvendigt at udøve et  

 skøn, når det drejer sig om at tage stilling til, om en  

 opfindelse kan patenteres.
Det er en problemstilling, som optræder inden for  

 alle tekniske områder, ikke mindst inden for nye tekniske områder  

 som f.eks. bioteknologi.
F.eks. er vurderingen ikke ens i Danmark og hos EPO,  

 når det drejer om patent på et menneskeligt organ.
En sådan forskellig vurdering er ikke i strid med  

 direktivet.
Denne etiske vurdering er i direktivet beskrevet således,  

 at der ikke kan meddeles patent på opfindelser, hvis kommercielle  

 udnyttelse ville stride mod sædelighed eller offentlig orden.
Denne  

 bestemmelse genfindes i lovforslagets § 1b, stk. 1. Ifølge betragtning  

 nr. 39 i direktivet svarer sædelighed og offentlig orden til de i en  

 medlemsstat anerkendte etiske og moralske principper.
Det vil sige, at det enkelte lands egen opfattelse af,  

 hvad der er acceptabelt at patentere, er afgørende.
Denne opfattelse  

 kan således variere fra land til land, selv om lovgrundlaget for  

 patentering er harmoniseret.
4. Prøvning af et EPO-patent Det er ikke nødvendigt at gå til domstolene  

 for at få ændret et EPO-patent.
Ifølge patentloven kan enhver anmode om, at et  

 EPO-patent omprøves ved Patent- og Varemærkestyrelsen.
Ved en  

 sådan administrativ omprøvning kan patentet enten blive  

 begrænset eller blive erklæret ugyldigt.
 Patent- og Varemærkestyrelsens afgørelse kan  

 indbringes for Patentankenævnet, hvis afgørelse kan indbringes  

 for domstolene i Danmark.
Ved behandlingen af en anmodning om administrativ  

 omprøvning vil Patent- og Varemærkestyrelsen anvende den  

 praksis, som der er redegjort for med hensyn til behandlingen af  

 patentansøgninger om bioteknologiske opfindelser.
Herefter kan kun  

 celler og gener, herunder dele heraf, patenteres.
Dette fremgår af Patent- og  

 Varemærkestyrelsens vejledninger for sagsbehandlingen, hvorefter der  

 ikke kan gives patent på et menneskeligt organ.
Det er en praksis, som  

 anvendes i dag, og som fortsat vil være den praksis, som Patent- og  

 Varemærkestyrelsen vil anlægge i fremtiden.
 Hvis der anmodes om administrativ omprøvning af et  

 EPO-patent, der omfatter et menneskeligt organ, vil den administrative  

 omprøvning føre til, at patentet erklæres ugyldigt i  

 Danmark.
5. Konsekvenser af en vedtagelse af lovforslaget En vedtagelse af lovforslaget ændrer ikke ved  

 retsstillingen for EPO-patenter i Danmark.
 Dette er på en række væsentlige punkter  

 illustreret i nedenstående skema.
Skema til samrådsspørgsmål B Emne Nuværende retsstilling Retsstilling efter vedtagelse af lovforslag Kan der gives patent på mennesker? Der kan ikke gives patent på mennesker, hverken i  

 Danmark eller hos EPO.
Uændret Kan der gives patent på menneskelige organer? Der kan ikke gives patent på menneskelige organer i  

 Danmark.
EPO har udstedt patent nr. 0669977 på et sådant  

 organ.
Uændret Gyldigheden af et EPO-patent i Danmark.
 Danmark har pligt til at give et EPO-patent direkte  

 virkning her i landet, uden at Patent- og Varemærkestyrelsen tager  

 stilling til patentets indhold.
Uændret Mulighed for indgreb over for EPO-patent i Danmark.
 Et EPO-patent i Danmark er underlagt dansk lovgivning.
 Enhver kan derfor anlægge sag ved en dansk domstol,  

 der kan kende patentet ugyldigt i Danmark.
Enhver kan også begære administrativ  

 omprøvning hos Patent- og Varemærkestyrelsen.
Dette kan  

 ligeledes resultere i, at patentet erklæres ugyldigt eller  

 indskrænkes.
Afgørelsen kan indbringes for  

 Patentankenævnet og de danske domstole.
Uændret Uændret Uændret Samrådsspørgsmål C:
 Ministeren bedes oplyse, hvordan Holland og Italien har  

 tænkt sig at implementere de bestemmelser i direktivet, der er genstand  

 for den af Holland anlagte retssag ved EF-Domstolen.
 Bemærkninger:
Som oplyst i ministerens besvarelser til Erhvervsudvalget  

 vedrørende spørgsmål 9 og 59 er både Holland og  

 Italien ifølge de foreliggende oplysninger i færd med at  

 implementere direktivet.
Ifølge disse oplysninger forventes  

 implementeringen at ske i overensstemmelse med direktivets indhold.
 Det er således ikke forventningen, at kravene i  

 gennemførelseslovgivningen i disse lande vil adskille sig fra de krav,  

 som direktivet stiller i forbindelse med patentering af bioteknologiske  

 opfindelser.
Bilag 2 Bilagsoversigt vedrørende L 66 i ERU Bilagsnr.
