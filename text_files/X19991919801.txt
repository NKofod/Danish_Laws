 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører aftalegrundlaget.
 Under denne sag, hvori klageskrift er indgivet den 16.  

 marts 1998, påstår klageren indklagede tilpligtet at betale  

 122.718,78 kr. med procesrente fra klagerens indgivelse.
 Det krævede beløb er klagerens vederlag for  

 udarbejdelse af ansøgningsmateriale til indklagedes anden  

 kontrakspartner med henblik på at opnå økonomisk  

 støtte til opbygning af et fjernvarmesystem og en varmecentral.
 Indklagede påstår frifindelse for tiden og  

 gør til støtte herfor gældende:
 1) At det mellem parterne er aftalt, at tvisten skal  

 afgøres efter tjekkisk ret, og da denne ikke foreligger oplyst for  

 tiden, kan klageren ikke for tiden få tilkendt noget beløb.
 2) At det kan udledes af parternes aftale, at klageren  

 først kan kræve betaling, når indklagede har modtaget  

 betaling fra sin anden kontrakspartner, og denne betaling har endnu ikke  

 fundet sted.
 3) Grunden til den manglende betaling fra indklagedes  

 anden kontrakspartner er muligvis, at ansøgningsmaterialet ikke som  

 aftalt blev afleveret senest den 10. april 1996, og denne forsinkelse skyldes  

 klagerens forhold.
 Det er oplyst, at projektet ikke blev til noget, og at der  

 i den anledning verserer en sag mellem indklagede og dennes anden  

 kontrakspartner.
 Voldgiftsrettens bemærkninger :
 Ad 1.
I den mellem parterne indgåede kontrakt fra  

 marts og april 1996 er det i § 8 bestemt, at tvister skal afgøres ved  

 en dansk voldgift.
Der er intet anført om, hvilket lands ret der skal  

 anvendes.
I kontraktens § 1, 3. afsnit er det bestemt, at hvis andet ikke er  

 beskrevet i kontrakten, skal vilkårene i den kontrakt, der var blevet  

 indgået mellem indklagede og dennes anden kontrakspartner, være  

 gældende.
Ifølge denne kontrakt skulle eventuelle konflikter  

 løses i retten i Prag efter tjekkiske handelsregler.
Det er denne  

 sammenkædning af de 2 kontrakters bestemmelser sammenholdt med, at det  

 ikke udtrykkeligt er anført, at dansk ret skal finde anvendelse ved  

 den danske voldgift, der begrunder indklagedes standpunkt om anvendelse af  

 tjekkisk ret.
Voldgiftsretten kan ikke give indklagede medhold i dette  

 standpunkt.
Kontrakten er indgået mellem danske parter, og tvisten skal  

 afgøres ved dansk voldgift.
Ifølge de under sagen afgivne  

 forklaringer har parterne ved kontraksindgåelsen begge regnet med, at  

 dansk ret i givet fald skulle finde anvendelse.
Hertil kommer, at et  

 vilkår om anvendelse af tjekkisk ret ville være meget  

 vidtgående og upraktisk og derfor måtte kræve et klart  

 grundlag i den skriftlige aftale, hvilket efter voldgiftsrettens opfattelse  

 ikke er tilfældet.
 Ad 2 og 3.
I § 5, stk. 3 i parternes kontrakt er det bestemt, at  

 klageren fakturerer månedligt bagud sine ydelser efter medgået  

 tid og efter nærmere angivne timesatser m.v.
Betalingstidspunkterne er  

 imidlertid ikke anført, og indklagede har med henvisning hertil og til  

 den foran anførte sammenkædning af de 2 kontrakter og til § 6 i  

 parternes kontrakt gjort gældende, at klageren ikke kan kræve  

 betaling, før indklagede har modtaget betaling fra sin anden  

 kontrakspartner.
Indklagede har endvidere henvist til, at  

 projektdokumentationen ifølge kontrakten mellem indklagede og dennes  

 anden kontrakspartner skulle være denne i hænde senest den 10.  

 april 1996, og at denne frist ikke blev overholdt.
Om den manglende overholdelse af fristen er det oplyst  

 under den mundtlige forhandling, at den stedfundne forsinkelse blev  

 accepteret, og voldgiftsretten må derfor gå ud fra, at  

 forsinkelsen ikke har lagt sig i vejen for den forventede statsstøtte.  

 Det kan ikke tillægges betydning, at det er uafklaret, om også  

 indklagedes anden kontrakspartner accepterede forsinkelsen, fordi  

 formålet med fristfastsættelsen i kontrakten mellem indklagede og  

 dennes anden kontrakspartner ifølge punkt 3 i kontrakten var, at  

 indklagedes anden kontrakspartner efter modtagelsen af materialet uden ophold  

 kunne videregive det til den fond der skulle forhandles med om  

 økonomisk støtte.
Det må således være denne  

 fonds vurdering af fristoverskridelsens betydning, der er  

 afgørende.
 Forsinkelsen får herefter ingen betydning for  

 afgørelsen om indklagedes betalingsforpligtelse.
Aftalen med indklagedes anden kontrakspartner blev til i  

 samarbejde mellem klageren og indklagede, og efter det oplyste skyldes det  

 karakteren af den virksomhed, klageren driver, at det blev indklagede, der  

 skulle optræde som kontrakspartner i forhold til indklagedes anden  

 kontrakspartner.
Der kunne derfor være en vis rimelighed i, at klageren  

 ikke kan få vederlag for sin del af arbejdet, før indklagede har  

 modtaget sin betaling fra den anden kontrakspartner, der bl.a. skal give  

 dækning for klagerens krav.
Disse rimelighedsbetragtninger kan imidlertid ikke  

 slå igennem over for bestemmelserne i parternes kontrakt.
Som  

 anført fastslår kontrakten, at klageren kan fakturere sine  

 ydelser månedligt bagud, og det er fra begge parters side under den  

 mundtlige forhandling blevet forklaret, at man forventede, at betaling skulle  

 ske inden for normal betalingstid.
Det må under alle  

 omstændigheder komme indklagede til skade, at der ikke i kontrakten  

 blev indføjet en udtrykkelig bestemmelse om, at indklagedes  

 betalingsforpligtelse først indtrådte, når indklagede selv  

 havde fået betaling fra sin anden kontrakspartner.
 Voldgiftsretten tager herefter klagerens påstand til  

 følge og tilkender klageren 12.000 kr. i sagsomkostninger.
 THI BESTEMMES :
 Indklagede skal til klageren betale 122.718,75 kr. med  

 procesrenter fra den 18. marts 1998, til betaling sker.
 Indklagede skal endvidere betale sagens omkostninger til  

 klageren med 12.000 kr.
 De tilkendte beløb skal betales inden 14 dage efter  

 modtagelsen af denne kendelse.
 Indklagede skal efter nærmere opgørelse og  

 påkrav fra voldgiftsnævnet betale de udgifter, der har  

 været forbundet med voldgiftsrettens behandling af sagen.
