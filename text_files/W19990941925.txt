Kendelse fra Pressenævnet i sag nr.  

 25/1999 Dansk Forum har ved M.K. klaget til Pressenævnet  

 over et indslag bragt i udsendelsen "Lokalrapporten" i TvDanmark Århus  

 den 5. januar 1999, idet foreningen mener, at god presseskik er tilsidesat.  

 Der er endvidere klaget over, at TvDanmark Århus har afvist at bringe  

 et genmæle.
 Indslaget lød:
"Speak: Den 24. juni sidste år er [T.K.] fra  

 Århus sammen med en veninde på vej ud af Banegårdshallen,  

 da en mand pludselig passer dem op.
Han føler sig provokeret, fordi  

 bærer en jakke med tegnet for anarki.
[T.K.]: Og så begynder han at stille os  

 spørgsmål og bliver mere ubehagelig i sit ordforråd og  

 spørger, om vi kender Dansk Forum.
Om vi nogensinde har fået  

 tæsk.
Om vi ikke synes, vi skulle eller trængte til at få  

 tæsk.
 Speak: Pigerne svarer først pænt  

 på spørgsmålene, men det gør ikke sagen bedre.
 [T.K.]: Og så lige pludselig sådan  

 nærmest uden varsel så giver han et knæ i maven og vender  

 sig rundt og gi'r mig et slag i solar plexsus med knyttet næve.
Speak: Manden, der overfalder [T.K.] og hendes  

 veninde, hedder [A.C.].
Han er gift med Fremskridtspartiets  

 byrådsmedlem, [B.B.C.], og hans navn har flere gange figureret i  

 sammenhæng med Dansk Forum.
En organisation, der ligner Den Danske  

 Forening, en foreningen for nynazister.
Og i sommer gik det altså ud  

 over [T.K.].
[T.K.]: Hvem begynder at slå på en, der  

 ser ud som mig, altså uden at vide, hvem jeg er.
Det er jo klart, at  

 når han oven i købet nævner Dansk Forum, så har det  

 da noget at gøre med, at han godt ved, at jeg er anti-nazist.  

 Altså så er vi jo, så er punkere og autonome og  

 udlændinge jo et yndet mål, og vi er i forvejen sådan  

 dårlige i folks øjne.
Folk ved ikke, hvem vi er, og hvad vi  

 står for.
Vi er bøller i deres øjne.
Mange af dem.  

 Så øhm   så derfor er vi et oplagt mål.
 Speak: Så [T.K.] nægter at ignorere  

 overfaldet, selv om hun stadig føler sig utryg.
Studiespeak: Sagen skulle have været for  

 retten i morgen, men er blevet udskudt til februar.
Jeg tror, at vi har en  

 rettelse til indslaget. (Stopper op og lytter) Den Danske Forening er  

 ikke en forening for nynazister." Klageren har anmodet TvDanmark Århus om at bringe  

 følgende genmæle:
"Dansk Forum er en fredsommelig, demokratisk forening, der  

 på det skarpeste tager afstand fra vold, trusler og ekstremisme af  

 enhver art.
Dansk Forum er således ikke en forening for nynazister som  

 hævdet af TvDanmark Århus den 5. januar 1999.
På vegne af Dansk Forum, [M.
K.], formand" Klageren har anført, at klageren som forening er  

 blevet udråbt til "en nynazistisk forening" uden at denne beskyldning  

 er blevet forelagt for klageren.
 Klageren har videre anført, at TvDanmark  

 Århus ikke har udvist tilstrækkelig kildekritik, idet det i mange  

 år har været alment kendt, at den yderste venstrefløj ikke  

 ser med milde øjne på indvandrerkritiske partier og  

 foreninger.
 Klageren har vedrørende kravet om genmæle  

 anført, at Dansk Forum ikke er "en forening for nynazister". Det er  

 for klageren utilstrækkeligt, at TvDanmark Århus umiddelbart  

 efter udsendelsen beklagede sammenkædningen mellem Den Danske Forening  

 og nynazister.
 Klageren har videre anført, at beskyldningen om  

 nazisme er en særdeles grov affære, som kan forfølge en  

 forening i årevis.
 TvDanmark Århus har i en udtalelse om sagen  

 anført, at indslaget vedrører en lokal pige, der er blevet  

 overfaldet   efter hendes egen opfattelse på grund af et politisk  

 motiv.
TvDanmark Århus har videre anført, at  

 journalisten forsøgte at få fat i den mand, pigen har beskyldt  

 for overfaldet.
TvDanmark Århus forsøgte derimod ikke at  

 få kontakt med Dansk Forum, idet denne forening ikke er til debat i  

 indslaget.
TvDanmark Århus har herudover anført, at det  

 var en fejl i indslaget, at journalisten ukritisk viderebringer pigens  

 politiske   overbygning på overfaldet, nemlig at det var en nynazistisk  

 forening, der måtte stå bag.
Fejlen blev opdaget i kontrolrummet,  

 hvor udsendelsen blev standset, og fejlen blev beklaget ved følgende  

 formulering: "Den danske Forening er ikke en forening af nynazister." Dermed  

 har TvDanmark Århus praktisk taget afstand fra de små foreningers  

 forskellige metoder til at slå hinanden i hovedet.
 TvDanmark Århus har videre anført, at det  

 interessante i sagen er, at mange mennesker i Århus har fundet ud af,  

 at det kan medføre trusler at gå klædt som pigen i denne  

 sag.
 Vedrørende kravet om genmæle har TvDanmark  

 Århus anført, at det følger naturligt af den rettelse,  

 der blev bragt i umiddelbar tilknytning til indslaget, at heller ikke  

 foreninger med lighedspunkter til den danske Forening kan sammenkædes  

 med nynazister.
 I sagens behandling har følgende  

 nævnsmedlemmer deltaget: Per Sørensen, Aage Lundgaard, Ulrik  

 Holmstrup og Ole Askvig.
 Pressenævnet udtaler:
 Pressenævnet finder, at udsendelsen ikke indeholder  

 oplysninger om klageren, der burde have været efterprøvet ved  

 forelæggelse for klageren forud for udsendelsen.
 Den oplysning, klageren ønsker genmæle over  

 for, må anses for at være af vurderende eller kommenterende art.  

 Klageren er derfor ikke berettiget til et genmæle efter  

 medieansvarslovens kapitel 6 i relation til denne oplysning.
Under henvisning til, at TvDanmark Århus  

 under udsendelsen opdagede, at der blev bragt forkerte oplysninger i form af  

 sammenkædning af Den Danske Forening med nyazister, og at  

 TvDanmark Århus har anført, at det er en naturlig følge  

 af tv-stationens beklagelse af denne sammenkædning, at heller ikke  

 foreninger med lighedspunkter til Den Danske Forening kan sammenkædes  

 med nynazister, finder Pressenævnet, at dette burde være  

 fremgået ved tv-stationens oplysning umiddelbart efter indslaget.
Da  

 dette ikke skete, har TvDanmark Århus tilsidesat god presseskik, og  

 Pressenævnet udtaler sin kritik.
 I medfør af medieansvarslovens § 49  

 pålægges det herefter den ansvarshavende redaktør af  

 TvDanmark Århus at offentliggøre følgende:
 "Kendelse fra Pressenævnet.
Pressenævnet har udtalt kritik af TvDanmark  

 Århus i anledning af et indslag, bragt i lokalrapporten den 5. januar  

 1999. Indslaget handlede om en pige, der var blevet overfaldet.
I indslaget  

 blev det oplyst, at Dansk Forum er en organisation, der ligner Den Danske  

 Forening, en forening for nynazister.
Efter indslaget korrigerede TvDanmark  

 Århus denne oplysning for så vidt angår Den Danske  

 Forening.
 Dansk Forum har klaget til Pressenævnet over, at  

 oplysningen ikke tillige er blevet korrigeret for så vidt angår  

 denne forening.
Pressenævnet har i anledning af klagen udtalt: Under  

 henvisning til, at TvDanmark Århus under udsendelsen opdagede,  

 at der blev bragt forkerte oplysninger i form af sammenkædning af Den  

 Danske Forening med nyazister, og at TvDanmark Århus har  

 anført, at det er en naturlig følge af tv-stationens beklagelse  

 af denne sammenkædning, at heller ikke foreninger med lighedspunkter  

 til Den Danske Forening kan sammenkædes med nynazister, finder  

 Pressenævnet, at dette burde være fremgået ved  

 tv-stationens oplysning umiddelbart efter indslaget.
Da dette ikke skete, har  

 TvDanmark Århus tilsidesat god presseskik, og Pressenævnet  

 udtaler sin kritik.
 København, den 23. april 1999.
Per Sørensen, Aage Lundgaard, Ulrik Holmstrup og  

 Ole Askvig." Kendelsen afsagt den 23. april 1999.
