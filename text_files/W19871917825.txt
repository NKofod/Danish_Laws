 Ankestyrelsen genoptog efter henstilling fra Folketingets Ombudsmand  

 en sag om, hvorvidt en idrætsforening var berettiget til refusion af dagpenge  

 i de perioder, hvor en sikret var sygemeldt som professionel fodboldspiller,  

 mens han var fuldt arbejdsdygtig i sit hovederhverv som renovationsarbejder.
 Sikrede var sygemeldt som professionel fodboldspiller fra 10. januar  

 1984 til 30. november 1984 og i sit hovederhverv som renovationsarbejder fra  

 30. juli 1984 til 3. november 1984.
 Ankestyrelsen udtalte efter fornyet overvejelse, at det forhold, at  

 sikrede var i beskæftigelse i sit ene erhverv og havde fuldt fravær i sit  

 andet erhverv, ikke medførte, at reglerne i § 1, stk. 1, nr. 1, i  

 Sikringsstyrelsens bekendtgørelse af 4. december 1980 fandt anvendelse.
Ankestyrelsen fandt herefter idrætsforeningen berettiget til refusion  

 af dagpenge fra 2. fraværsdag og til og med 29. juli 1984 og påny for  

 perioden 3. november - 29. november 1984. Da sikrede var sygemeldt i sit  

 hovederhverv fra 30. juli 1984 og da dagpengene i dette erhverv udgjorde  

 dagpengemaksimum, fandt Ankestyrelsen ikke, at der i arbejdsgiverperioden i  

 hovederhvervet, der ophørte den 28. oktober 1984, tillige kunne ydes dagpenge  

 i anledning af sygefravær som fodboldspiller.
Idrætsforeningen var derfor  

 ikke berettiget til refusion af dagpenge for perioden 30. juli - 28. oktober  

 1984.
 REDEGØRELSE FOR SAGEN:
En sikret blev fra 1. januar 1984 tilknyttet en idrætsforening som  

 professionel fodboldspiller.
Han blev sygemeldt den 10. januar 1984 på grund  

 af en knæskade.
Under uarbejdsdygtigheden fik han udbetalt løn med 1.000 kr.  

 brutto pr. måned.
 Sikrede fik samtidig udbetalt løn i sit hovederhverv som  

 renovationsarbejder, idet han på daværende tidspunkt var fuldt arbejdsdygtig  

 i dette arbejdsforhold.
 Sikrede blev den 30. juli 1984 tillige sygemeldt i sit hovederhverv.
 Denne arbejdsgiver havde frigjort sig fra forpligtelsen til at udbetale  

 dagpenge, jf. dagpengelovens § 11. Socialforvaltningen udbetalte med virkning  

 fra 31. juli 1984 dagpenge til sikrede, beregnet på grundlag af en  

 gennemsnitlig ugeløn på 2.863 kr. brutto pr. uge.
 Sikrede blev raskmeldt i sit hovederhverv den 3. november 1984 og i  

 arbejdsforholdet til idrætsforeningen den 30. november 1984.
 Socialforvaltningen afslog at udbetale refusion af dagpenge til  

 idrætsforeningen for perioden 11. januar - 29. juli 1984.
Socialforvaltningen udtalte i sin afgørelse, at i tilfælde, hvor en  

 lønmodtager ikke er uarbejdsdygtig hos en arbejdsgiver, men nok hos en anden,  

 for hvilken socialforvaltningen skal udbetale dagpenge, fandt forvaltningen,  

 at eventuelle dagpenge skulle beregnes efter principperne i  

 Sikringsstyrelsens bekendtgørelse nr. 537 af 4. december 1980 om nedsatte  

 dagpenge ved delvis uarbejdsdygtighed.
Da det beregnede dagpengebeløb lå  

 under dagpengeminimum (201 kr.), jf. lovens § 24, stk. 7 (nu stk. 4), fandtes  

 sikrede ikke berettiget til udbetaling af dagpenge og arbejdsgiveren var  

 derfor heller ikke berettiget til refusion, jf. lovens § 27.
 Socialforvaltningen fandt heller ikke idrætsforeningen berettiget til  

 refusion for perioden 30. juli 1984 til 28. oktober 1984, da dagpengene fra  

 hovederhvervet, der udgjorde dagpengenes højeste beløb, skulle medregnes i  

 henhold til dagpengelovens § 24, stk. 9 (nu stk.6).
 Idrætsforeningen fandtes derimod berettiget til refusion af dagpenge for  

 perioden 29. oktober 1984 til 2. november 1984.
 ANKESTYRELSENS FØRSTE AFGØRELSE:
 Ankestyrelsen tiltrådte socialforvaltningens afgørelse med de deri givne  

 begrundelser.
 GENOPTAGELSE AF SAGEN:
 Efter klage til Folketingets Ombudsmand anmodede denne Ankestyrelsen om at  

 tage stilling til, om den af Ombudsmanden indhentede udtalelse af 9. februar  

 1987 fra Sikringsstyrelsen gav Ankestyrelsen anledning til at undergive sagen  

 en fornyet vurdering.
 Sikringsstyrelsen redegjorde i sin udtalelse for styrelsens opfattelse af,  

 hvorledes dagpengene for de omtale sygeperioder har skullet beregnes.  

 Sikringsstyrelsen udtalte bl.a.:
»Reglerne om nedsatte dagpenge, jfr. § 17, stk. 2, og  

 Sikringsstyrelsens bekendtgørelse nr. 537 af 4. december 1980, § 1, stk. 1,  

 nr. 1, kan ikke anvendes, når sikrede ikke har været delvis, men fuldt  

 uarbejdsdygtig som fodboldspiller.
Den omstændighed, at han samtidig  

 fortsatte sit sædvanlige arbejde i hovedbeskæftigelsen, har ingen indflydelse  

 på dagpengeberegningen.« LOVGRUNDLAG:
 Dagpengeloven, §§ 17, 24 og 27.
 Sikringsstyelsens bekendtgørelse nr. 537 af 4. december 1980 om nedsatte  

 dagpenge ved delvis uarbejdsdygtighed på grund af sygdom og delvis fravær ved  

 graviditet, barsel og adoption, § 1, stk. 1, nr. 1.
 ANKESTYRELSENS AFGØRELSE:
Da sikrede har været fuldt uarbejdsdygtig som fodboldspiller finder  

 reglerne i Sikringsstyrelsens bekendtgørelse nr. 537 af 4. december 1980, §  

 1, stk. 1, nr. 1, ikke anvendelse.
Det forhold, at sikrede var i  

 beskæftigelse i sit ene erhverv og havde fuldt fravær i sit andet erhverv  

 medfører ikke, at de nævnte regler om nedsatte dagpenge ved delvis  

 uarbejdsdygtighed på grund af sygdom finder anvendelse.
Sikrede er således berettiget til dagpenge fra 2. fraværsdag i arbejdet  

 for idrætsforeningen.
Da foreningen yder løn under sygdom udbetales  

 dagpengene til foreningen efter reglerne om refusion.
Dagpengene ydes til og med den 29. juli 1984. Sikrede blev sygemeldt fra  

 sit hovederhverv den 30. juli 1984 og dagpengene i dette erhverv udgjorde  

 dagpengenes maksimun.
Der kan ikke i arbejdsgiverperioden i hovederhvervet  

 tillige ydes dagpenge i anledning af sygefraværet som fodboldspiller.  

 Arbejdsgiverperioden i hovederhvervet ophørte den 28. oktober 1984.
 Der er ydet idrætsforeningen refusion for perioden fra 29. oktober 1984  

 til 2. november 1984; raskmelding for hovederhverv fandt sted den 3. november  

 1984. Idrætsforeningen har ikke klaget over størrelsen af den del af sikredes  

 dagpenge, der er udbetalt til foreningen for denne periode.
 For perioden fra 3. november 1984 til 29. november 1984 har sikrede påny  

 ret til dagpenge, som i perioden fra 2. fraværsdag til og med 29. juli 1984.  

 Dagpengene udbetales til foreningen efter reglerne om refusion.
 Ankestyrelsen ophæver således sin tidligere afgørelse af 11. februar 1986.
