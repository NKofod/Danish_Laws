 I medfør af lov nr. 175 af 5. juni 1959 om tillæg til lov om smitsomme  

 sygdomme hos husdyrene, jf. lovbekendtgørelse nr. 907 af 15. december 1987,  

 og lov nr. 188 af 1. maj 1923 om tillæg til lov om smitsomme sygdomme hos  

 husdyrene fastsættes herved nedenstående bestemmelser.
 § 1.  Mejerier og andre virksomheder, der modtager  

 mælk direkte fra kvægbesætninger (mælkeleverandører), må ikke modtage mælk  

 fra en kvægbesætning, såfremt mejeriet (virksomheden) har fået underretning  

 om, at besætningsejeren af Veterinærdirektoratet eller politiet har fået  

 påbud om at tilbageholde mælken på ejendommen på grund af, at besætningen  

 anses for eller er under mistanke for at være angrebet af en af de i  

 lovgivningen om smitsomme sygdomme hos husdyrene nævnte ondartede sygdomme.
 § 2.  På de i § 1 nævnte mejerier og andre  

 virksomheder må ikke indbringes udenlandsk fløde, mælk, herunder skummetmælk,  

 kærnemælk, mælkepulver (tørmælk), inddampet valle, samt foderblandinger,  

 hvori nævnte produkter indgår.
 § 3.  Statskontrollen med mejeriprodukter og æg m.m.  

 fører tilsyn med overholdelsen af bestemmelserne i §§ 1 og 2 og skal have  

 uhindret adgang til vedkommende mejeris (virksomheds) leverandørregnskaber.
 § 4.  Overtrædelse af bestemmelserne i denne  

 bekendtgørelse straffes med bøde.
 § 5.  Denne bekendtgørelse træder i kraft den 1.  

 februar 1988.
 Stk. 2.  Bekendtgørelse nr. 354 af 13. november 1962 om  

 levering af mælk til mejerier som ændret ved bekendtgørelse nr. 421 af 24.  

 september 1980, ophæves.
