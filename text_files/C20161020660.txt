Vejledning om ændringer i bekendtgørelse om en aktiv beskæftigelsesindsats m.fl. som følge af Aftale om et tryggere dagpengesystem Indhold 1. Indledning Regeringen (Venstre), Socialdemokraterne og Dansk Folkeparti indgik den 22. oktober 2015 en aftale om et tryggere dagpengesystem med efterfølgende aftale om supplerende dagpenge.
Aftalen blev udmøntet i lov nr. 624 af 8. juni 2016 - om et fleksibelt og indkomstbaseret dagpengesystem, månedsudbetaling af dagpenge m.v.
Denne vejledning omhandler de ændringer, der sker i bekendtgørelse om en aktiv beskæftigelsesindsats, som følge af aftalen og denne lov.
 Der er tale om følgende ændringer:
 Regulering af en række forhold, som afskaffes som gyldige grunde for dagpengemodtagere i forbindelse med afslag på henvist arbejde/tilbud eller ophør med tilbud.
Disse forhold skal fremover reguleres i forbindelse med henvisning til arbejde og tilbud, udarbejdelse/revision af »Min Plan« og ophør med tilbud for dagpengemodtagere.
 Det drejer sig om følgende forhold, som hidtil har været gyldige grunde:
 Transporttid til henvist arbejde eller tilbud  Manglende pasningsmuligheder af børn eller andre familiemedlemmer (ved henvisning af arbejde og tilbud, hvis forholdet er oplyst på forhånd til jobcenteret)  Afslag på henvist arbejde, som man ikke har pligt til at overtage efter rådighedsreglerne (dags varsel, transporttid, rimeligt arbejde på almindelige løn- og arbejdsvilkår i Danmark, arbejde på fuldtid for fuldtids- respektive deltidsforsikrede)  Ophør i tilbud, fordi man skal overtage henvist arbejde  Mindre intensiv indsats  Ankestyrelsen har truffet afgørelse om, at tilbuddet ikke er rimeligt.
Formålet er, at jobcentrene/anden aktør  og a-kasserne ved henvisning af arbejde til egne medlemmer - allerede ved tilrettelæggelsen af indsatsen sørger for, at henvisning til arbejde/tilbud mv. sker, samt at et tilbud ophører, i overensstemmelse med de hensyn/regler, som hidtil har været baggrunden for de gyldige grunde.
Dermed vil dagpengemodtageren få en indsats, som personen har pligt til at deltage i.
Fremover vil jobcentrene/anden aktør/a-kasserne således allerede ved tilrettelæggelsen af indsatsen skulle tage højde for disse forhold og sørge for, at reglerne herom overholdes.
Reglerne vil gælde tilsvarende for modtagere af midlertidig arbejdsmarkedsydelse.
 Der er endvidere tale om følgende ændringer:
 Ophævelse af minimumslønnen på 82 pct. af højeste dagpenge for dagpengemodtagere i offentligt løntilskud.
For modtagere af midlertidig arbejdsmarkedsydelse gælder det allerede efter § 75 n, i lov om en aktiv beskæftigelsesindsats, at lønnen til personen efter fradrag af arbejdsmarkedsbidrag skal ligge på niveau med personens midlertidige arbejdsmarkedsydelse.
 Opgørelse af forudgående sammenlagt ledighed i timer for dagpengemodtagere.
Reglerne vil ikke gælde for modtagere af midlertidig arbejdsmarkedsydelse.
Derudover beskrives en konsekvensrettelse af klagereglerne i bekendtgørelse om retssikkerhed og administration på det sociale område, hvorefter dagpengemodtageres klager over henvist arbejde fra jobcenteret fremover skal følge den klageadgang, der gælder for klager over tilbud.
Dette vil gælde tilsvarende for modtagere af midlertidig arbejdsmarkedsydelses klager.
 Endelig er kontanthjælpsmodtagere omfattet af integrationsprogrammet fjernet fra bekendtgørelsen som konsekvens af ændring af lov om en aktiv beskæftigelsesindsats ved lov nr. 300 af 22. marts 2016 (Udvidelse af personkredsen for modtagelse af integrationsydelse m.v.).
 Ændringerne som følger af dagpengeaftalen og den efterfølgende lovgivning træder i kraft 2. januar 2017, dog træder reglerne om opgørelse af sammenlagt ledighed først i kraft 1. juli 2017.
 I denne vejledning beskrives de ændrede regler nærmere.
 Når der fremover i denne vejledning henvises til loven og bekendtgørelsen, menes der lov om en aktiv beskæftigelsesindsats og bekendtgørelse om en aktiv beskæftigelsesindsats.
 Når der i vejledningen skrives om regler for jobcentrene, gælder disse tilsvarende for anden aktør, jf. lovens § 4 c, stk. 2.
2. Henvisning til arbejde 2.1. Henvisning skal ske med en dags varsel Hidtil har der ikke været krav i loven eller bekendtgørelsen om, at jobcentrenes og a-kassernes henvisninger til arbejde skal ske med et bestemt varsel.
Efter § 7 i rådighedsbekendtgørelsen skal en dagpengemodtager dog som udgangspunkt have et varsel på en dag, når vedkommende henvises til arbejde.
 Fra 2. januar 2017 skal henvisning til arbejde som udgangspunkt ske med mindst en dags varsel, så den arbejdssøgende tidligst skal overtage arbejdet ved arbejdstids begyndelse dagen efter, at vedkommende er henvist til arbejde af jobcenteret eller a-kassen (henvisning af egne medlemmer). Reglen gælder i forhold til alle arbejdssøgende.
 Formået med 1-dags-fristen er, at give den arbejdssøgende tid til at indrette sig på at skulle i arbejde.
 Der kan dog ske henvisning til et arbejde, der skal påbegyndes tidligere, hvis den arbejdssøgende på forhånd er orienteret herom.
 Reglerne om henvisning til arbejde omfatter også henvisning til arbejde som vikar i forbindelse med jobrotation.
2.2. Henvisning skal ske i overensstemmelse med rådighedsreglerne om arbejde, som dagpengemodtagere har pligt til at overtage og om transporttid Hidtil har der ikke været krav i loven eller bekendtgørelsen om, at henvisning af dagpengemodtagere til arbejde skal ske i overensstemmelse med rådighedsreglerne i bekendtgørelse om rådighed.
 Fra 2. januar 2017 skal henvisning af dagpengemodtagere til arbejde ske i overensstemmelse med §§ 8 og 9 i rådighedsbekendtgørelsen om, hvilket arbejde dagpengemodtagere har pligt til at overtage og om hvilken transporttid, de skal acceptere.
 Ved henvisningen skal jobcenteret  og a-kassen ved henvisning af egne medlemmer - således sørge for, at der alene henvises til et arbejde, som dagpengemodtageren efter rådighedsreglerne har pligt til at overtage.
 Reglerne om henvisning til arbejde omfatter også henvisning til arbejde som vikar i forbindelse med jobrotation.
Det henviste arbejde Efter § 8 i bekendtgørelse om rådighed, skal en dagpengemodtager kunne overtage rimeligt arbejde med fuld sædvanlig arbejdstid på de vilkår, som er almindelige inden for det pågældende faglige område.
Der skal være tale om arbejde i Danmark.
En dagpengemodtager har således ikke pligt til at overtage et arbejde i udlandet, på Færøerne eller i Grønland.
 For fuldtidsforsikrede er fuld sædvanlig arbejdstid 37 timer om ugen, og for deltidsforsikrede er fuld sædvanlig arbejdstid 30 timer om ugen.
Rimeligt arbejde omfatter alt arbejde, som dagpengemodtageren kan varetage.
Arbejdet er også rimeligt, hvis dagpengemodtageren kan varetage det efter et kortere uddannelsesforløb og får tilbudt den fornødne oplæring i forbindelse med henvisningen.
Der skal være tale om arbejde på vilkår, som er almindelige inden for det pågældende faglige område.
Det betyder bl.a., at løn- og arbejdsvilkår skal svare til, hvad der gælder efter overenskomsten mellem arbejdsgivere og lønmodtagere, eller hvad der gælder for samme slags arbejde på ikke overenskomstdækkede områder.
Ligesom hidtil kan der konkret henvises til et arbejde med en længere arbejdstid, hvis det er aftalt med dagpengemodtageren.
Det kan fx være tilfældet, hvis en deltidsforsikret dagpengemodtager ønsker arbejde på fuld tid.
Transporttid Efter § 9 i bekendtgørelsen om rådighed skal en dagpengemodtager som udgangspunkt kunne overtage arbejde med en samlet daglig transporttid på op til 3 timer med offentlige transportmidler.
 Efter 3 måneders sammenlagt ledighed skal dagpengemodtageren kunne overtage arbejde med en samlet daglig transporttid på mere end 3 timer med offentlige transportmidler.
 Der må kun være tale om en mindre overskridelse af de 3 timer.
 Arbejdsmarkedets Ankenævn (nu Ankestyrelsens Beskæftigelsesudvalg) har i en afgørelse fra 2005 truffet afgørelse om, at en dagpengemodtager måtte acceptere en daglig transporttid, der i hver anden uge var på 3 timer og 45 minutter og de øvrige uger på 2 timer og 45 minutter (dvs. i gennemsnit 3 timer og 15 minutter).
 I opgørelsen af den daglige transporttid indgår al den transporttid, som dagpengemodtageren sammenlagt bruger fra hjemmet forlades, til dagpengemodtageren igen er hjemme, herunder også ventetid ved fx togskifte.
I særlige situationer skal en dagpengemodtager kunne overtage arbejde med en samlet daglig transporttid på op til 4 timer med offentlige transportmidler.
Og en dagpengemodtager, der er mellem- eller højtuddannet (MVU/LVU), skal uanset daglig transporttid kunne overtage arbejde, hvis det er nødvendigt for at få ledige stillinger besat med kvalificeret arbejdskraft.
Der skal være tale om situationer, hvor der i en region opstår mangel på arbejdskraft med bestemte kvalifikationer, og arbejdet ikke i nær fremtid vil kunne dækkes af lokal arbejdskraft, dvs. hvor jobcenteret har vurderet, at ledige, der bor tættere på arbejdspladsen, ikke i nær fremtid kan henvises til at tage arbejde på arbejdspladsen.
 For mellem- og højtuddannede, som i disse tilfælde skal acceptere en længere daglig transporttid end 4 timer, skal der tages særligt hensyn til familiemæssige forhold, herunder til børnefamilier, enlige forældre og familier med syge eller handicappede familiemedlemmer mv.
Endelig følger det af rådighedsbekendtgørelsens § 9, stk. 4, at hvis en dagpengemodtager bor i et område, hvor det er nødvendigt med længere transporttid end sædvanligt, må dagpengemodtageren acceptere denne transporttid.
Overskridelsens længde afhænger konkret af, hvor vedkommende har bosat sig.
Der kan fx være tale om dagpengemodtagere, som har bosat sig i et område, hvor transportmulighederne er begrænsede, og hvor transporttiden derfor bliver længere end sædvanligt.
Ligesom hidtil kan der konkret henvises til et arbejde med en længere transporttid, end hvad vedkommende skal acceptere efter rådighedsreglerne, hvis det er aftalt med dagpengemodtageren.
Det kan fx være, hvis dagpengemodtageren ønsker arbejdet uanset den længere transporttid.
2.3. Henvisning skal ske i overensstemmelse med oplysning om manglende pasningsmulighed af børn og familie, som dagpengemodtageren har oplyst om til jobcenteret på forhånd Efter rådighedsreglerne er udgangspunktet, at en dagpengemodtager skal stå til rådighed på fuld tid og ikke må begrænse sin rådighed til visse tider på døgnet.
En dagpengemodtager vil dog kunne stå til rådighed, selvom dagpengemodtageren ikke kan arbejde på visse tider i døgnet, hvis dette skyldes, at dagpengemodtageren ikke kan få passet sine børn/familiemedlemmer af husstanden, der kræver pleje uden for institutionens åbningstid.
Der skal dermed være tale om, at der er institutionsplads og dermed pasningsmulighed i dagtimerne.
Det er en betingelse, at der i øvrigt er stillinger nok, som dagpengemodtageren kan overtage.
 Derimod kan en dagpengemodtager, som ikke kan stå til rådighed på grund af manglende pasningsmulighed inden for institutionens åbningstid, ikke modtage dagpenge i perioden med manglende pasningsmulighed.
Hidtil har der ikke været krav i loven eller bekendtgørelsen om, at der ved henvisning af dagpengemodtagere til arbejde skal tages hensyn til pasningsproblemer af børn/familie.
I stedet har dette være en såkaldt gyldig grund, som betød, at en dagpengemodtageren i sådanne situationer ikke blev anset for selvforskyldt ledighed i dagpengesystemet og derfor ikke fik en sanktion.
Oplysning om manglende pasningsmulighed inden for institutionens åbningstid Dagpengemodtagere har efter gældende regler pligt til straks at give jobcenteret besked, hvis de ikke står til rådighed for henvist arbejde på grund af arbejde, sygdom, deltagelse i kurser eller af anden grund, jf. bekendtgørelsens § 45, stk. 1. Dette vil fx være tilfældet, hvis en dagpengemodtager ikke står til rådighed på grund af manglende pasningsmulighed inden for institutionens åbningstid, dvs. i dagtimerne.
 Fra 2. januar 2017 er det et krav, at en dagpengemodtager har oplyst om manglende pasningsmulighed forud for en henvisning til arbejde.
 Pligten til straks at give jobcentret besked gælder både i tilfælde, hvor dagpengemodtageren kender perioden med manglende pasningsmulighed på forhånd, og i tilfælde, hvor dagpengemodtagerens børn er blevet syge og derfor ikke kan komme i institution en eller flere dage, og hvor der ikke er anden pasningsmulighed fx pasning hos familie.
Jobcenteret skal registrere dagpengemodtagerens oplysning om manglende pasningsmulighed.
I perioden, hvor dagpengemodtageren på grund af den manglende pasningsmulighed ikke kan stå til rådighed, har pågældende ikke ret eller pligt til indsats som dagpengemodtager, herunder ikke pligt til at tage/påbegynde et henvist arbejde/tilbud.
Fra juli 2017 vil der blive etableret en it-løsning, hvor både jobcenteret og a-kassen kan registrere og indberette medlemmets oplysning om manglende pasningsmulighed inden for institutionens åbningstid til DFDG.
Oplysningen vil være tilgængelig for såvel jobcenteret og a-kassen, og dagpengemodtageren vil kunne se registreringen på Jobnet.dk.
I perioden fra 2. januar til juli 2017, skal jobcenteret også notere en sådan oplysning, jf. den almindelige notatpligt for offentlige myndigheder, men der stilles ikke formkrav til, hvordan jobcenteret notere oplysningen.
Jobcenteret kan fx notere oplysningen i sit sagsbehandlingssystem eller i forbindelse med registreringen af en samtale i en aftale, der indberettes til DFDG.
A-kassen vil ikke kunne notere oplysningen og vil derfor skulle henvise den ledige til også at oplyse om forholdet til jobcenteret.
 Jobcenteret skal fortsat sende en underretning til dagpengemodtagerens a-kasse, hvis dagpengemodtageres oplysninger mv. giver anledning til tvivl om pågældendes gennerelle rådighed for arbejdsmarkedet, jf. bekendtgørelsens § 143. Dette kan fx være i tilfælde, hvor dagpengemodtagere oplyser om en længere periode med manglende pasningsmulighed eller flere gange inden for en kortere periode har oplyst om dage/perioder med manglende pasningsmulighed i forbindelse med afholdelse af samtaler og start på tilbud.
 Hvis a-kassen træffer afgørelse om, at dagpengemodtageren ikke står til rådighed for arbejdsmarkedet og derfor ikke har ret til dagpenge, får jobcenteret besked herom.
Oplysning om manglende pasningsmulighed uden for institutionens åbningstid Fra 2. januar 2017 skal en dagpengemodtager også oplyse om manglende pasningsmulighed af børn/familiemedlemmer uden for institutionens åbningstid forud for en henvisning til arbejde, så der ved henvisningen kan tages hensyn hertil.
Det er således en betingelse, at dagpengemodtageren har oplyst om forholdet forud for henvisningen.
Og hvis dagpengemodtageren har oplyst herom, skal henvisning ske i overensstemmelse med oplysningen.
 I sådanne tilfælde skal jobcenteret som udgangspunkt ikke sende en underretning til a-kassen, medmindre jobcenteret på grund af dagpengemodtagerens samlede oplysninger mener, at der i øvrigt er tvivl om personens rådighed, jf. § 143 i bekendtgørelsen.
 Derimod skal der ske en registrering af forholdet, så der ved henvisning til arbejde kan tages hensyn til oplysningen.
Fra marts 2017 vil der blive etableret en it-løsning, hvor både jobcenteret og a-kassen kan registrere og indberette medlemmets oplysning om manglende pasningsmulighed uden for institutionens åbningstid til DFDG.
Oplysningen vil være tilgængelig for såvel jobcenteret og a-kassen.
Dagpengemodtageren vil fra juli 2017 kunne se registreringen på Jobnet.dk.
I perioden fra 2. januar til marts 2017 vil der blive etableret en midlertidig løsning for registrering af oplysningen ved, at jobcenteret registrerer og indberetter en persongruppemarkering for dagpengemodtageren.
Denne registrering vil være synlig for sagsbehandleren i jobcenteret, således at sagsbehandleren i jobcentret er opmærksom på, at der ikke kan ske henvisning til arbejde/tilbud uden for institutionens åbningstid, idet dagpengemodtageren har oplyst om manglende pasningsmulighed.
Persongruppemarkeringen vil også være synligt for a-kassen ved opslag i DFDG (opslag via PersonStatusService), men det er ikke muligt for a-kassen at registrere persongruppemarkeringen.
A-kassen vil derfor skulle henvise den ledige til også at oplyse om forholdet til jobcenteret.
3. Afgivelse af tilbud 3.1. Tilbud skal gives i overensstemmelse med rådighedsreglerne om arbejdstiden for deltidsforsikrede og om transporttid Hidtil har der ikke været et generelt krav i loven eller bekendtgørelsen om, at tilbud til dagpengemodtagere skal gives i overensstemmelse med rådighedsreglerne.
Der er dog regler i bekendtgørelsen om, at deltagelse i virksomhedspraktik ikke må have et omfang, der overstiger normal, fuld arbejdstid pr. uge for henholdsvis fuldtids- og deltidsforsikrede, og at offentligt løntilskudsjob for en deltidsforsikret dagpengemodtager ikke kan have et omfang, der overstiger normal, fuld arbejdstid for deltidsforsikrede, jf. bekendtgørelsens §§ 69, stk. 2 og 82, stk. 1.
 Fra 2. januar 2017 skal alle tilbud til dagpengemodtagere gives i overensstemmelse med rådighedsreglerne om arbejdstiden for deltidsforsikrede, og om hvilken transporttid, dagpengemodtagere skal acceptere.
 Når jobcenteret giver et tilbud, skal jobcenteret således sørge for, at der alene gives tilbud, som dagpengemodtageren efter rådighedsreglerne har pligt til at deltage i.
Deltidsforsikredes arbejdstid Efter § 8, stk. 1, 2. pkt., i bekendtgørelse om rådighed, skal en deltidsforsikret dagpengemodtager alene stå til rådighed for arbejdsmarkedet i op til 30 timer om ugen.
Ligesom hidtil kan der konkret gives et tilbud på flere timer om ugen, hvis det er aftalt med dagpengemodtageren.
Det kan fx være fordi en deltidsforsikret dagpengemodtager ønsker et tilbud om uddannelse eller om ansættelse med løntilskud hos en privat arbejdsgiver på fuld tid.
 Der kan dog fortsat ikke gives tilbud om virksomhedspraktik ud over normal fuld arbejdstid eller tilbud om offentligt løntilskudsjob, der for en deltidsforsikret overstiger 30 timer pr. uge.
Transporttid Efter § 9 i bekendtgørelsen om rådighed, skal en dagpengemodtager som udgangspunkt stå til rådighed for arbejde med en samlet daglig transporttid på op til 3 timer med offentlige transportmidler, dog mere end 3 timer efter 3 måneders sammenlagt ledighed.
 Hvis en dagpengemodtager bor i et område, hvor det er nødvendigt med længere transporttid end sædvanligt, må dagpengemodtageren acceptere denne transporttid.
 Ligesom hidtil kan der konkret gives et tilbud med længere transporttid, end hvad dagpengemodtageren skal acceptere efter rådighedsreglerne, hvis det er aftalt med dagpengemodtageren.
For en nærmere beskrivelse af rådighedsreglerne om transporttid henvises til afsnit 2.2. ovenfor.
Reglerne om, at transporttiden i særlige tilfælde udvides til 4 timer eller mere, finder dog ikke anvendelse i forbindelse med henvisning til tilbud, da reglerne om udvidet transporttid omhandler situationer, hvor der i en region opstår mangel på ordinær arbejdskraft med bestemte kvalifikationer, hvor arbejdet ikke i nær fremtid vil kunne dækkes af lokal arbejdskraft.
3.2. Tilbud skal gives i overensstemmelse med oplysning om manglende pasningsmulighed af børn og familie, som dagpengemodtageren har oplyst om til jobcenteret på forhånd Hidtil har der ikke været krav i loven eller bekendtgørelsen om, at der ved afgivelse af tilbud skal tages hensyn til pasningsproblemer af børn/familie.
Dagpengemodtagere har efter gældende regler pligt til straks at give jobcenteret besked, hvis de ikke står til rådighed for henvist arbejde på grund af arbejde, sygdom, deltagelse i kurser eller af anden grund, jf. bekendtgørelsens § 45, stk. 1.
 Fra 2. januar 2017 skal jobcenteret, når der gives tilbud  på samme måde som beskrevet i afsnit 2.3. ovenfor om henvisning til arbejde  tage hensyn til dagpengemodtagerens oplysninger om pasningsproblemer af børn/familiemedlemmer af husstanden, der kræver pleje, såvel inden for som uden for institutionens åbningstid.
Ligesom ved henvisning til arbejde er det også i forhold til tilbud en betingelse, at dagpengemodtageren har oplyst jobcenteret om pasningsproblemerne forud for tilbuddets afgivelse.
Og jobcenteret skal sende en underretning til a-kassen om tvivl om rådighed i de tilfælde, som beskrevet ovenfor i afsnit 2.3.
 For en nærmere beskrivelse henvises i det hele til afsnit 2.3. ovenfor.
4. Bortfald af pligt til at fortsætte i et tilbud Efter gældende regler i loven er dagpengemodtagere ikke omfattet af pligten til tilbud, hvis de er omfattet af mindre intensiv indsats, jf. lovens § 21 f, medmindre jobcenteret vurderer, at de fortsat skal deltage i tilbud.
 Der er derimod ikke regler om bortfald af pligten til at fortsætte med et tilbud, hvis fx dagpengemodtagere skal overtage henvist arbejde.
Fra 2. januar 2017 skal jobcenteret sørge for, at et tilbud ophører i tilfælde, hvor en dagpengemodtagers pligt til at fortsætte med at deltage i et tilbud bortfalder, og dagpengemodtageren ikke ønsker at fortsætte i tilbuddet.
Det gælder fx tilfælde, hvor en dagpengemodtager skal overtage henvist arbejde, når visse betingelser er opfyldt, jf. nedenfor.
4.1. Bortfald af pligt til at fortsætte i tilbud ved overtagelse af henvist arbejde Hvis en dagpengemodtager skal overtage et arbejde, som jobcenteret eller a-kassen har henvist til, bortfalder pligten til at fortsætte i et tilbud fra det tidspunkt, hvor det henviste arbejde skal påbegyndes.
Der skal være årsagssammenhæng mellem ophør med tilbuddet og påbegyndelsen af det arbejde, som dagpengemodtageren er henvist til.
Dagpengemodtageren skal derfor ved henvendelse til jobcenteret om ophør med tilbuddet, kunne dokumentere, at pågældende har indgået en aftale om ansættelse på baggrund af henvisningen.
 Det er jobcenteret, der afgør, om dagpengemodtageren skal deltage i tilbuddet, indtil dagpengemodtageren skal begynde på det henviste arbejde.
4.2. Bortfald af pligt til at fortsætte i et tilbud på baggrund af en afgørelse fra Ankestyrelsens Beskæftigelsesudvalg Jobcenteret skal give tilbud, der opfylder de krav, der er i lov og bekendtgørelse, herunder kravene i bekendtgørelsens § 48 og kravet om, at tilbuddet er givet ud fra personens forudsætninger og ønsker samt arbejdsmarkedets behov, jf. lovens § 22.
 Hvis en dagpengemodtager klager over et tilbud, og Ankestyrelsens Beskæftigelsesudvalg træffer afgørelse om, at dagpengemodtageren ikke havde pligt til at påbegynde/deltage i tilbuddet, bortfalder pligten til at påbegynde eller fortsætte i tilbuddet.
Ud over at sørge for, at tilbuddet ophører, skal jobcenteret sende en underretning om afgørelsen til dagpengemodtagerens a-kasse.
Der henvises i øvrigt til beskrivelsen i afsnit 6 nedenfor om klagesagsbehandling mv.
4.3. Bortfald af pligt til at fortsætte i tilbud, hvis dagpengemodtageren er omfattet af mindre intensiv indsats Efter § 21 f i loven, er en dagpengemodtager ikke omfattet af bl.a. pligten til tilbud, hvis personen kan dokumentere, at personen er omfattet af en mindre intensiv indsats, fx fordi personen inden for de næste 6 uger skal påbegynde ordinær beskæftigelse på fuld tid.
 Jobcenteret kan dog konkret beslutte, at personen fortsat skal være omfattet af pligten til bl.a. tilbud, fx fordi der er gode muligheder for beskæftigelse inden for personens fagområde.
 Hvis en dagpengemodtager er omfattet af mindre intensiv indsats, og jobcenteret ikke har besluttet, at personen fortsat skal deltage i tilbud, bortfalder personens pligt til at fortsætte i et tilbud.
5. Udarbejdelse og revidering af »Min Plan« Hidtil har der ikke været krav i loven eller bekendtgørelsen om, at udarbejdelse/revision af »Min Plan« skal ske i overensstemmelse med reglerne om deltidsforsikredes arbejdstid, om hvilken transporttid dagpengemodtagere skal acceptere og forudgående oplysninger om manglende pasningsmulighed for børn/familiemedlemmer.
 Fra 2. januar 2017 skal jobcenteret udarbejde og revidere »Min Plan« i overensstemmelse med reglerne om deltidsforsikredes arbejdstid, om hvilken transporttid, dagpengemodtagere skal acceptere og forudgående oplysninger om manglende pasningsmulighed for børn/familiemedlemmer.
Det er de samme hensyn og regler, som fremover gælder for de tilbud, som jobcenteret giver dagpengemodtagere.
Der henvises derfor i det hele til beskrivelsen i afsnit 2.3 og 3 ovenfor.
6. Sagsbehandlingen og underretning af a-kassen i klagersager 6.1. Jobcentrenes henvisninger m.v.
 Efter gældende regler kan en dagpengemodtager klage over jobcenterets afgørelser til Ankestyrelsens Beskæftigelsesudvalg.
 I klagesager vedrørende tilbud skal Ankestyrelsens Beskæftigelsesudvalg træffer afgørelse i sagen, inden 4 uger efter at klagen er modtaget i Ankestyrelsens Beskæftigelsesudvalg, og jobcenteret skal videresende klagen og ankeskemaet, så Ankestyrelsen har modtaget dette fra jobcenteret senest 5 arbejdsdage efter, at klagen er modtaget i jobcenteret, medmindre jobcenteret ved genvurderingen fuldt ud har givet klageren medhold.
Fra 2. januar 2017 vil dagpengemodtagere kunne klage over henvist arbejde efter de samme regler, som der gælder i forhold til klager over tilbud.
Det indebærer, at Ankestyrelsens Beskæftigelsesudvalg skal træffe afgørelse i sagen inden 4 uger efter at klagen er modtaget i Ankestyrelsens Beskæftigelsesudvalg, og at jobcenteret skal videresende klagen og ankeskemaet, så Ankestyrelsen har modtaget dette fra jobcenteret senest 5 arbejdsdage efter, at klagen er modtaget i jobcenteret, medmindre jobcenteret ved genvurderingen fuldt ud har givet klageren medhold.
Hvis en dagpengemodtager mener, at vedkommende ikke har pligt til at overtage et henvist arbejde/tilbud, eller mener at udarbejdelsen/revision af »Min Plan« ikke er sket i overensstemmelse med reglerne, skal dagpengemodtageren henvende sig til jobcenteret herom.
Det kan fx være i tilfælde, hvor dagpengemodtagere mener, at et henvist arbejde eller tilbud ikke er i overensstemmelse med §§ 8 og 9 i rådighedsbekendtgørelsen.
Hvis jobcenteret er enig med dagpengemodtageren, skal jobcenteret trække henvisningen til et arbejde/tilbud tilbage eller lade et tilbud ophøre og revidere Min Plan i overensstemmelse hermed.
I disse tilfælde sendes der ikke underretning til a-kassen om afvisning af arbejde, afslag på at medvirke til at udarbejde/revidere »Min Plan« eller afslag på eller ophør i tilbud.
Hvis jobcenteret derimod fastholder henvisningen til et arbejde eller et tilbud, må dagpengemodtagerens henvendelse betragtes som en klage over jobcenterets afgørelse, som herefter videresendes til Ankestyrelsens Beskæftigelsesudvalg.
Hvis en dagpengemodtager afslår arbejdet/tilbuddet eller ophører i tilbuddet, skal jobcenteret på sædvanlig vis sende en underretning om afslag/ophør efter reglerne i bekendtgørelsens kapitel 19, hvorefter a-kassen skal træffe afgørelse om retten til dagpenge.
 Hvis jobcenteret eller Ankestyrelsens Beskæftigelsesudvalg i klagesagen efterfølgende træffer afgørelse om, at dagpengemodtageren ikke havde pligt til at overtage det henviste arbejde, skal jobcenteret underrette dagpengemodtagerens a-kasse.
 A-kassen vil på baggrund af underretningen skulle ændre en tidligere afgørelse om sanktion for selvforskyldt ledighed.
6.2. A-kassernes henvisning til arbejde Hidtil har der ikke været regler om, at en dagpengemodtager kan klage over sin a-kasses henvisning til et arbejde.
Fra 2. januar 2017 vil en dagpengemodtager kunne klage over a-kassens henvisning af arbejde.
Klagereglerne følger reglerne i §§ 98 og 99 i lov om arbejdsløshedsforsikring m.v., hvorefter klage sker til Styrelsen for Arbejdsmarked og Rekruttering med videre klageadgang til Ankestyrelsens Beskæftigelsesudvalg.
En dagpengemodtager, der mener, at a-kassen ikke har henvist til arbejde efter reglerne i bekendtgørelsen, må således henvende sig til a-kassen herom og henvendelsen anses som en klage over afgørelsen, hvis a-kassen fastholder henvisningen.
Også i disse situationer skal a-kassen træffe afgørelse om retten til dagpenge, hvis dagpengemodtageren afslår/ophører med det henviste arbejde.
 Hvis dagpengemodtageren efterfølgende får medhold i klagesagen, skal a-kassen på baggrund af afgørelsen ændre en tidligere afgørelse om sanktion for selvforskyldt ledighed.
7. Ansættelse med løntilskud hos en offentlig arbejdsgiver Fra 2. januar 2017 afskaffes minimumslønnen på 82 pct. af højeste dagpenge, når dagpengemodtagere skal ansættes i offentlige løntilskud.
En dagpengemodtagers løn under ansættelse med løntilskud hos en offentlig arbejdsgiver vil dermed fremover skulle ligge på niveau med personens individuelle dagpenge.
Arbejdstiden fastsættes i overensstemmelse hermed.
 Vejledningen om løntilskud vil blive opdateret snarest muligt inden 2. januar 2017.
De nye regler har virkning for tilbud om ansættelse med løntilskud hos offentlige arbejdsgivere, der påbegyndes fra og med den 2. januar 2017. Tilbud om ansættelse med løntilskud hos offentlige arbejdsgivere, der er påbegyndt før den 2. januar 2017, følger de hidtidige regler.
Virkningsregelen står i lovens § 15, stk. 9.
 Som følge af, at der udstedes en ny bekendtgørelse om en aktiv beskæftigelsesindsats per 1. oktober 2016, bortfalder den hidtidige bekendtgørelse og tilhørende ændringsbekendtgørelser.
Af regeltekniske årsager er der derfor i ændringsbekendtgørelsen gentaget en allerede tidligere udstedt og offentliggjort regel om, at arbejdsgivere anmoder om udbetaling af løntilskud via NemRefusion.
Reglen fremgik af bekendtgørelse nr. 445 af 19. maj 2016.
8. Opgørelse af sammenlagt ledighed for dagpengemodtagere Fra 1. juli 2017 beregnes dagpengemodtageres dagpengeperiode og forbrug af dagpengeperioden i timer - frem for som hidtil i uger.
 Som følge af denne ændring justeres opgørelsen af sammenlagt ledighed for jobsamtaler og samtaler, jobrettet uddannelse, vejledning og opkvalificering, ansættelse med løntilskud, ret og pligt til tilbud, jobrotation, voksenlærlinge, og opkvalificering ved ansættelse tilsvarende, så opgørelsen af perioder med sammenlagt ledighed også sker i timer fra den 1. juli 2017.
 Fremover vil opgørelsen således ske på baggrund af timer, hvor dagpengemodtagere har modtaget dagpenge eller har været i ansættelse med løntilskud.
For fuldtidsforsikrede dagpengemodtagere omregnes uger og måneder til timer ved at gange med henholdsvis 37 timer og 160,33 timer.
Et krav om 6 måneders sammenlagt forudgående ledighed vil således betyde, at en fuldtidsforsikret dagpengemodtager skal være ledig i sammenlagt 962 timer.
For deltidsforsikrede dagpengemodtagere omregnes uger og måneder til timer ved at gange med henholdsvis 30 timer og 130 timer.
Et krav om 6 måneders sammenlagt forudgående ledighed vil således betyde, at en deltidsforsikret dagpengemodtager skal være ledig i sammenlagt 780 timer.
 De nye regler om, at det fremover er timer med dagpenge og med ansættelse i løntilskud som medregnes til opgørelsen af forudgående sammenlagt ledighed finder også anvendelse for personer, der allerede er indplaceret i en dagpengeperiode den 1. juli 2017.
 For disse personer omregnes allerede forbrugte uger til timer per 1. juli 2017 ved at gange antallet af uger i den indeværende dagpengeperiode, hvor personen helt eller delvist har modtaget dagpenge og eller har været i tilbud om ansættelse med løntilskud med 37 timer for fuldtidsforsikrede eller 30 timer for deltidsforsikrede.
 Det vil være dagpengemodtagerens forsikringsstatus den 1. juli 2017, som er afgørende for om der skal ganges med 37 timer eller 30 timer.
9. Vejledningspligt om de nye regler A-kassernes pligt til at vejlede deres medlemmer fremgår af bekendtgørelse om en a-kasses pligt til at vejlede mv.
Det fremgår af denne bekendtgørelse, at a-kasserne skal vejlede om medlemmernes ret og pligter i forhold til lov om en aktiv beskæftigelsesindsats.
Pligterne omfatter bl.a., at medlemmerne skal opretholde kontakten med og møde til samtaler hos jobcenteret, at de skal deltage i tilbud efter lov om en aktiv beskæftigelsesindsats, og at de skal give besked til jobcenteret om forhold, der har betydning for jobcenterets indsats over for medlemmet.
 A-kasserne skal således fra 2. januar 2017 informere dagpengemodtagere om de nye regler, herunder om at de skal give jobcenteret besked om manglende pasningsmulighed.
Jobcentrene har efter forvaltningsloven en generel vejledningspligt, som i forhold til de nye regler i bekendtgørelse om en aktiv beskæftigelsesindsats bl.a. betyder, at jobcenteret fra 2. januar 2017 skal vejlede dagpengemodtagere om de nye regler, herunder om pligten til at altid at oplyse jobcenteret om manglende pasningsmulighed af børn og familie.
Vejledningen kan ske i forbindelse med den første jobsamtale.
 Forud for reglernes ikrafttræden den 2. januar 2017 har både jobcentre og a-kasser en særlig forpligtelse til at vejlede dagpengemodtagere, som allerede er ledige, om de nye regler.
 Jobcentrene og a-kasserne kan ud over at vejlede på den førstkommende samtale tillige vejlede herom på deres hjemmesider og via informationsmateriale mv.
10. Frikommuner Frikommunerne har mulighed til at gennemføre forsøg i forhold til tilrettelæggelsen af indsatsen for bl.a. dagpengemodtagere.
Fx kan frikommunerne selv tilrettelægge rammerne for kontaktforløbet, og de er ikke omfattet af reglerne om, hvornår der senest skal gives ret- og pligt-tilbud og om varigheden af et tilbud.
Derimod stilles der de samme materielle krav til et arbejde eller et tilbud, som en frikommune henviser til/giver, og der gælder de samme klageregler over frikommunerens afgørelser.
Reglerne om de materielle krav til henvist arbejde og tilbud, som er beskrevet i denne vejledning, vil dermed også gælde for frikommunerne.
