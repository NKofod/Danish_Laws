Fremsat den 2. oktober 2013 af Peter Christensen (V) og Torsten Schack Pedersen (V) Forslag til folketingsbeslutning om fremrykning af skattelettelser fra Aftaler om Vækstplan DK Folketinget pålægger regeringen at fremsætte forslag om fremrykning af ikrafttrædelse af skattelettelser m.v. aftalt i Aftaler om Vækstplan DK, således at afskaffelsen af den vægtbaserede emballageafgift, forhøjelsen af grænsen for skattekreditter for forskning og udviklingsaktiviteter, nedsættelse af afgiften på brændsel til proces, fradrag for selvstændiges syge- og arbejdsskadeforsikring samt bedre vilkår for momsafregning og en pulje til overskudsvarme træder i kraft allerede pr. 1. januar 2014.
Forslaget vil indebære, at skattelettelser, som et bredt flertal i Folketinget er enigt om er gunstige for Danmark, vil træde i kraft 1 år før planlagt.
Der er ingen grund til at vente, for Danmark har brug for vækst og arbejdspladser allerede nu.
Bemærkninger til forslaget Dansk økonomi er fortsat under pres.
Arbejdspladser forsvinder, og væksten er i bund.
Regeringen har for fjerde gang i træk nedjusteret vækstforventningerne for i år til beskedne 0,2 pct.
Det understreger behovet for, at også 2014 får et altdominerende fokus: At skabe og fastholde danske arbejdspladser.
I foråret indgik et bredt flertal i Folketinget aftaler om en række initiativer i en vækstplan, der skal bidrage til vækst og beskæftigelse i Danmark.
Med aftalerne gennemføres forbedringer af erhvervslivets rammevilkår, hvilket bl.a. skal lette virksomhedernes omkostninger og dermed forbedre deres konkurrenceevne.
 En del af de aftalte lempelser træder først i kraft i 2015. Det drejer sig om:
 1) Afskaffelse af den vægtbaserede emballageafgift (310 mio. kr.).
 2) Forhøjelse af grænsen for skattekreditter for forskning og udviklingsaktiviteter (200 mio. kr.).
 3) Brændsel til proces på minimumsafgift (75 mio. kr.).
 4) Fradrag for selvstændiges syge- og arbejdsskadeforsikring (55 mio. kr.).
 5) Bedre vilkår for momsafregning (120 mio. kr.).
 6) Pulje til overskudsvarme (100 mio. kr.).
 Provenuerne er opgjort efter tilbageløb og adfærd.
 Forslaget foreslås finansieret af de udisponerede midler på § 35. Generelle reserver, herunder især af § 35.11.14.60. Reserve til finansloven for 2014.
Forslagsstillerne ønsker, at skattelettelserne træder i kraft pr. 1. januar 2014. Det vil indebære, at virksomhedernes omkostninger sænkes og deres konkurrenceevne forbedres, så vi sikrer flere arbejdspladser og vækst.
For det er vækst og arbejdspladser, der er forudsætningen for, at Danmark kan bevare sit velfærdssamfund og sin velstand.
Skriftlig fremsættelse Peter Christensen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at fremrykke skattelettelser fra Aftaler om Vækstplan DK.
(Beslutningsforslag nr.
B 3) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
