Skriftlig fremsættelse (5. oktober 2016) Social- og indenrigsministeren (Karen Ellemann):
 Herved tillader jeg mig for Folketinget at fremsætte:
Forslag til lov om ændring af lov om socialtilsyn, lov om social service og lov om voksenansvar for anbragte børn og unge (Opfølgning på socialtilsynsreformen m.v.) (Lovforslag nr.
L 8) Lovforslaget indeholder en række ændringer af lov om socialtilsyn, lov om social service og lov om voksenansvar for anbragte børn og unge. Ændringerne er foretaget på baggrund af Stemmeaftale om opfølgning på socialtilsynsreformen, der blev indgået af Regeringen, Socialdemokratiet, Dansk Folkeparti, Enhedslisten, Liberal Alliance, Alternativet, Radikale Venstre, Socialistisk Folkeparti og Det Konservative Folkeparti.
 Formålet med lovforslaget er bl.a. at justere lovens anvendelsesområde, så de tilbud, der indholdsmæssigt kan sidstilles med tilbud, der er omfattet af socialtilsynet i dag, også bliver omfattet af socialtilsynet.
Formålet med lovforslaget er herudover at undtage efterskoler, frie fagskoler og frie grundskoler med kostafdeling, der har få pladser til anbringelse, fra socialtilsynet.
Det har vist sig uforholdsmæssigt omfattende og økonomisk byrdefuldt for skolerne, der også er omfattet af tilsyn på undervisningsdelen, at være omfattet af socialtilsynet.
Formålet med lovforslaget er endvidere at give personer, der henvender sig til socialtilsynet om bekymrende forhold mulighed for helt eller delvis at ophæve anonymiteten, hvis personen ikke ønsker at være anonym.
Denne mulighed foreslås indført ved en ændring af whistleblowerordningen i socialtilsynslovens § 11.
Lovforslaget har yderligere til formål sikre private tilbuds retssikkerhed ved, at socialtilsynets afgørelser om ophør af godkendelse tillægges opsættende virkning, med mindre der er særlige forhold, herunder fare for beboernes velfærd eller helbred, der gør det påkrævet, at afgørelsen skal iværksættes straks.
Med lovforslaget imødegås den uhensigtsmæssige situation, at private tilbud må lukke på baggrund af en afgørelse fra socialtilsynet, som senere bliver ændret af Ankestyrelsen, fordi tilbuddet en længere periode ikke har haft adgangen til indtægter.
 Derudover har lovforslaget til formål at gennemføre en forenkling og målretning af tilsynet med tilbuddenes økonomi. Ændringen medfører blandt andet en præcisering af at det økonomiske tilsyn skal have fokus på, om tilbuddet er økonomisk bæredygtigt, om tilbuddets økonomi giver mulighed for den fornødne kvalitet og om der er gennemsigtighed i tilbuddets økonomi.
 Lovforslaget indeholder herudover ændringer og præciseringer af reglerne om socialtilsynets fondstilsyn, socialtilsynets dialogforpligtelse, afgørelser om skærpet tilsyn, socialtilsynets reaktionsmulighed over for visiterende kommuner, Socialstyrelsens auditfunktions rolle samt en række tekniske ændringer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til de Høje Tings velvillige behandling.
