Udtalt, at et adresserings- og kuverteringsbureaus registrering af  

 oplysninger om familier med børn måtte anses som stridende imod lov om  

 private registre § 17, stk. 1 Et adresserings- og kuverteringsbureau havde i samarbejde med en  

 turistforening ladet fremstille et "skattekort", som henvendte sig  

 til børn, der var turister og besøgende i en kommune.
"Skattekortet" indeholdt spørgsmål om seværdigheder i det  

 pågældende område, og besvarelsen skulle afleveres på en kupon til  

 turistforeningen, der hver uge afholdt lodtrækning om præmier.
Kuponen  

 indeholdt oplysninger om forældrenes navn og bopæl.
Disse oplysninger blev  

 ikke registreret hos turistforeningen, men blev uden yderligere behandling  

 afleveret til et adresserings- og kuverteringsbureau, hvor oplysningerne blev  

 inddateret i et edb-register.
Bureauet ville efterfølgende tilbyde at  

 foretage kuvertering på baggrund af de registrerede oplysninger for  

 sommerhusejere og andre, der kunne have en interesse i oplysninger om  

 familier med børn, som havde besøgt den pågældende kommune.
Registertilsynet lagde til grund, at de registrerede personer ville være  

 forældre til børn, der har deltaget i turistforeningens konkurrence.  

 Endvidere ville en del af de registrerede være turister og lignende.
Det var  

 efter det oplyste disse omstændigheder, der gjorde oplysningerne interessante  

 for sommerhusudlejere og andre.
Registertilsynet fandt på denne baggrund, at registreringen ikke kunne  

 anses for at være i overensstemmelse med lov om private registre § 17, stk.  

 1, idet det implicit fremgik, at de registrerede personer ville være familier  

 med børn.
Endvidere ville en formentlig stor del af de registrerede være  

 turister og lignende.
 Registertilsynet meddelte herefter adresserings- og kuverteringsbureauet,  

 at bureauet ikke lovligt ville kunne registrere de pågældende oplysninger,  

 samt at det i denne forbindelse ikke havde betydning, at oplysningerne ikke  

 skulle videregives, men alene anvendes til kuvertering for interesserede  

 firmaer.
 Registertilsynets Årsberetning 1996 side 126.
