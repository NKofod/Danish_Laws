 Fundet, at registrering af oplysninger om parallelimportører på  

 baggrund af den anvendte form og den sammenhæng, i hvilken oplysningerne blev  

 nævnt i et medlemsblad, efter sin karakter måtte antages at have en advarende  

 funktion over for foreningens medlemmer og andre, således at registeret måtte  

 anses for omfattet af lov om private registre m.v. § 3, stk. 3.
En forening, hvis medlemmer var parallelimportører af landbrugsmaskiner,  

 klagede til Registertilsynet i anledning af den registrering, som en  

 forening, hvis medlemmer ligeledes var forhandlere af landbrugsmaskiner,  

 havde foretaget af foreningens medlemmer.
Foreningen gjorde herved gældende,  

 at den pågældende registrering udgjorde et advarselsregister i lov om private  

 registres m.v. forstand, samt at registreringen havde medført en række  

 forretningsmæssige konsekvenser for foreningen.
De pågældende  

 parallelimportører var bl.a. beskrevet på følgende måde i det medlemsblad,  

 som foreningen, hvis medlemmer var maskinhandlere, udsendte:
»Parallelimportørerne lever godt med de urealistiske priser og  

 blomstrer som ukrudt blandt seriøse forhandlere og på bekostning af disse.  

 Kan frysningsmetoden derfor samtidig betyde at parallelimportørernes  

 snyltetilværelse forringes, er flere mål nået på en gang.« Samt:
»Som allerede omtalt blomstrer parallelimporten og vi kan derfor  

 bringe nye navne til den allerede betydelige liste.
Nye navne er markeret  

 med . Vi har stadig plads på papiret til flere.
Har medlemmerne plads til  

 flere i praksis?».
 Det fremgik endvidere, at parallelimportørerne blev registreret med  

 oplysning om navn, by og eventuelt firmanavn.
 Det fremgik også, at den pågældende parallelimport måtte betragtes som  

 lovlig.
 Den omhandlede registrering havde efter det oplyste ikke til formål at  

 advare mod forretningsforbindelse med de pågældende parallelimportører, men  

 havde til formål at informere medlemmer om omfanget og den geografiske  

 placering af parallelimport.
 Det fremgik endvidere, at den pågældende registrering løbende blev  

 offentliggjort i medlemsbladet, samt at de registrerede oplysninger blev  

 indhentet fra foreningens medlemmer og fra annoncer i dagspressen og  

 fagblade.
 Registertilsynet udtalte, at der ved vurderingen af, hvorvidt det  

 foreliggende register kunne anses for omfattet af lov om private registre  

 m.v. § 3, stk. 3, måtte lægges vægt på de omstændigheder, hvorunder de  

 registrerede oplysninger blev videregivet i forbindelse med offentliggørelsen  

 i medlemsbladet, herunder hvorledes de registrerede personer/firmaer blev  

 præsenteret i medlemsbladet.
 Registertilsynet var herefter af den opfattelse, at den pågældende  

 registrering på baggrund af den anvendte form og den sammenhæng, i hvilken  

 oplysningerne om de registrerede personer/virksomheder blev nævnt i  

 medlemsbladet, efter sin karakter måtte antages at have en advarende funktion  

 over for foreningens medlemmer og andre, således at registeret måtte anses  

 for omfattet af lov om private registre m.v. § 3, stk. 3. Registertilsynet  

 lagde endvidere vægt på, at den pågældende registrering efter det oplyste  

 skete med henblik på videregivelse til foreningens medlemmer.
 Registertilsynet pålagde på denne baggrund foreningen i medfør af lov om  

 private registre m.v. § 23, stk.1, straks at ophøre med at føre registeret  

 samt at sikre, at allerede registrerede oplysninger blev slettet.
 Foreningen har efterfølgende meddelt, at den pågældende registrering er  

 ophørt samt, at det eksisterende register er slettet.
Registertilsynets årsberetning 1987 s. 82 f.
Lov om private registre m.v.  

 er ændret, se nu J LBK nr. 622 af 2. oktober 1987 § 3, stk. 6.
