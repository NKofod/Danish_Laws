Skriftlig fremsættelse (22. november 2016) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af registreringsafgiftsloven (Nedsættelse af registreringsafgiften) (Lovforslag nr.
L 93) Regeringen (V), Dansk Folkeparti, Liberal Alliance og Det Konservative Folkeparti er enige om at gennemføre en nedsættelse af den høje danske registreringsafgift for personbiler og motorcykler.
Nedsættelsen skal ses i forlængelse af sidste års nedsættelse af registreringsafgiften.
De danske bilafgifter er blandt verdens højeste.
Med nedsættelsen af registreringsafgiften bliver det billigere at købe mere familievenlige og trafiksikre biler til gavn for danskerne.
Afgiftsnedsættelsen skønnes desuden at have positive effekter på arbejdsudbuddet.
 Dette lovforslag udmønter den del af aftalen af 18. november 2016 om finanslov for 2017, som vedrører nedsættelse af registreringsafgiften.
Det foreslås, at grænsen for hvornår den højeste afgiftssats på 150 pct. skal anvendes, det såkaldte skalaknæk, forhøjes med 22.000 kr. for personbiler og med 6.900 kr. for motorcykler.
Skalaknækket foreslås således forhøjet fra 84.600 kr. til 106.600 kr. for personbiler og fra 26.700 kr. til 33.600 kr. for motorcykler i 2017-tal.
 Samlet skønnes lovforslaget at medføre et mindreprovenu efter tilbageløb og adfærd på ca. 350 mio. kr. i 2017 og faldende til ca. 225 mio. kr. i perioden 2018-2020. Efter adfærd og tilbageløb skønnes det varige mindreprovenu til ca. 200 mio. kr. årligt.
Det har af tidsmæssige årsager grundet lovforslagets tilknytning til finanslovsaftalen for 2017 beklageligvis ikke været muligt at sende lovforslaget i høring forud for fremsættelsen.
Det bemærkes, at der alene er tale om rent tekniske ændringer af ukompliceret karakter.
Lovforslaget sendes derfor i høring samtidig med fremsættelsen med høringsfrist den 29. november 2016. Høringsfristen er fastsat med henblik på, at høringssvarene kan tages i betragtning inden lovforslaget skal 1. behandles, men senere modtagne høringssvar vil selvfølgelig også blive overvejet og kommenteret.
Det foreslås, at nedsættelsen af registreringsafgiften træder i kraft den 15. januar 2017 og har tilbagevirkende kraft fra fremsættelsen af lovforslaget.
Lovforslaget ønskes på denne baggrund færdigbehandlet, så det kan kundgøres inden den 15. januar 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
